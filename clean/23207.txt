Classificazione
FINANZA REGIONALE E LOCALE
Finaosta



Oggetto del Consiglio n. 2427 del 24 gennaio 2007 - Resoconto
OGGETTO N. 2427/XII - Bilancio dell'attività della società
"Vallée d'Aoste Structure". (Interrogazione)
Interrogazione
Richiamata l'attività della Società controllata da Finaosta
S.p.a. denominata Vallée d'Aoste Structure, che si occupa
principalmente degli interventi sull'ex area Cogne di Aosta, pari a
1 milione di mq, anche al fine del loro recupero e riconversione da
destinare ad attività produttive;
Preso atto che l'ultradecennale attività di tale Società non
sembra aver prodotto gli auspicati effetti di promozione delle
attività produttive, ma si stia indirizzando verso l'attività
immobiliare finalizzata ai servizi e, più in generale, al settore
terziario;
Evidenziato che nel dibattito consiliare in merito alla presa
d'atto del trasferimento di tale società dalla Regione Autonoma
Valle d'Aosta a Finaosta, l'Assessore competente ha lasciato
intuire la scarsa redditività di tale Società e forse anche il peso
con cui tale Società grava, direttamente e indirettamente,
sull'Amministrazione regionale;
il sottoscritto Consigliere regionale
Interroga
il Governo regionale per conoscere:
1) i risultati di bilancio dalla costituzione ad oggi di
Vallée d'Aoste Structure e l'ammontare degli apporti di capitale da
parte della proprietà;
2) quali attività produttive siano attualmente presenti
nell'area ex Cogne e quali attività di servizi o del terziario
abbiano sede in tale area;
3) la quantità e la qualità dell'occupazione delle società di
cui al punto precedente, suddivise non solo tra attività produttive
e attività di servizi o del terziario, ma anche tra occupazione
preesistente e occupazione intervenuta grazie al nuovo insediamento
nell'ex area Cogne;
4) quali siano i progetti in essere al fine di installare
nuove attività produttive in tale sede, che abbiano la
caratteristica di incrementare in termini assoluti l'occupazione
nella città di Aosta e nei comuni circostanti, e se fra di essi ci
siano progetti in collaborazione con la Cogne Acciai
Speciali.
F.to: Sandri
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Questa interrogazione richiede tutta
una serie di dati e di rilevazioni, poi il collega Sandri se vuole
potrà avere una copia di quanto indicato. Nella prima domanda mi
chiede:
"i risultati di bilancio dalla costituzione ad oggi di
Vallée d'Aoste Structure e l'ammontare degli apporti di capitale da
parte della proprietà"
. Non ho idea se vuole una descrizione
puntuale, perché ho una tabella dove ho tutti i risultati
civilistici dal 1995 al 2005 che è l'ultimo bilancio approvato,
abbiamo i primi anni con delle perdite di primo anno 2,6 milioni,
secondo anno 3,6 milioni, 1997 1,6 milioni, 1998 1,4 milioni, nel
1999 c'è una sopravvenienza di 3,2 milioni, poi di nuovo un
risultato in perdita di 85.000, un risultato positivo nel 2001 di
11.000, nel 2002 meno 384.000, meno 278, meno 381. Il risultato
fiscale è quasi sempre positivo perlomeno negli ultimi anni, con un
carico fiscale delle imposte versate. Nella stessa domanda mi si
chiede quali sono gli apporti. Il capitale sociale all'inizio del
periodo era di 516mila euro, l'aumento di capitale nel 1996 era di
7,563, nel 1997 la riduzione del capitale sociale era di 2,993
milioni, l'aumento di capitale nel 1997 era di 2,815 milioni, la
riduzione di 2,3 milioni, insomma abbiamo una serie di attività
dove il capitale è stato ridotto e contestualmente abbiamo la
ricostituzione. Significative sono le ultime azioni sul capitale
sociale, che portano ad oggi un capitale sociale finale di 57
milioni dopo gli apporti del 2006: 23 milioni il 14 novembre, 19
dicembre 2,5 milioni in contanti, poi ancora a fine anno il 28
dicembre 17,230 milioni. Dal prospetto che gli metterò a
disposizione comunque il collega Sandri avrà tutti i dati in modo
puntuale.
In risposta alla seconda e terza domanda, qui anche abbiamo una
tabella che porta poco più di una decina di società con tutti gli
occupati nell'insediamento e con la descrizione dell'attività:
"Alpitec", una società che progetta e realizza macchine di
controllo numerico e fresatura con elettroutensili, incisioni,
tagli..., che ha 1 occupato; la "Digival", che è una "Web Agency"
specializzata nella realizzazione ad elevato contenuto tecnologico
con 4 occupati; la "Dora" che ha 54 occupati e svolge attività di
ricerca e sviluppo nel settore della microelettronica; "HQ Italia",
con 2 occupati, che si occupa di servizi al commercio, logistica
nazionale; la "INGECO" con 2 occupati e svolge ricerca orientata
alla produzione di energia e utilizzo di tecnologia innovativa ad
alto rendimento in materia di attività rivolte a combattere
l'inquinamento...; la "Net-Age", con 4 dipendenti, che è
nell'ambito dell'informazione e del "Web"; la "Netbe", che opera
nel settore delle "Internet solutions" con 3 dipendenti, una
piccola società cooperativa che fa consulenze nelle "RP", anche qui
attività nell'ambito informatico, con 4 occupati e accanto a questa
tabella abbiamo tutti i dati preesistenti, anche qui fornisco i
dati in modo che possa avere una contezza... vi sono altre 3
società: la "PlanetVal" con 1 occupato, la "Ribes Ricerche" con 13
occupati, la "Simant S.a.s." con 1 occupato. Rispetto a questi che
sono dati a disposizione, la domanda come è stata posta è volta ad
avere anche una comparazione, ma il problema è leggermente più
ampio, perché è vero che le 2 attività sono tra di loro
comparabili, nel senso prima e dopo e qual è l'aumento, ma dobbiamo
prendere in esame gli occupati nell'area, perché senza
quell'insediamento perderemmo anche quegli occupati perché ci
sarebbe un'inidoneità dei locali; quindi prendiamo atto che allo
stato attuale abbiamo più di un centinaio di occupati.
Quali sono i progetti in essere? Anche qui abbiamo una tabella
che mi dà un cronoprogramma di tutta una serie di attività: entro
febbraio 2007 ci sarà l'attivazione dell'edificio "D", che potrà
avere diversi lotti per circa 2.500 metri, che sono a disposizione
per tutta una serie di utilizzi auspicati: dalla banca alla
tabaccheria, attività di servizio, ristorazione collettiva, bar,
attività di ricerca tipo "Dora"; entro febbraio 2007 attivazione
dell'edificio definito "E", che anch'esso ha più di 2.500 quasi
3.000 metri quadri, anche qui per attività produttive, alcuni
addirittura hanno già degli accordi, come una falegnameria che ha
preso 300 metri; entro giugno 2007 disponibilità del grezzo del
fabbricato definito "T", anche qui vi sono una serie di attività
che sono previste. Rispetto a queste attività immobiliari, entro il
prossimo biennio completamento infrastrutturale dell'area, trattasi
di interventi previsti nella "convenzione CIPE" e obiettivo n. 2,
attinenti a completamenti impiantistici finalizzati alla creazione
del parco "Espace Aosta", quali il completamento della rete metano,
completamento reti idriche, completamento rete elettrica di media
tensione, completamento impianti di irrigazione aree verdi. Entro
l'estate del 2007 progettazione esecutiva e successiva
realizzazione dell'edificio "RP", trattasi di un edificio esterno
al parco della "Pépinière"; entro aprile 2007 ci sarà anche
l'alienazione dei lotti "S" (3.000 mt.) e "H1" (3.736 mt.) a un
consorzio artigiano, che ha concluso un iter di evidenza pubblica
che era previsto per la fine dell'anno. Di tutto questo il
Consiglio regionale avrà modo di occuparsi, perché la Giunta il 20
dicembre 2006 ha approvato le linee che sono quelle previste dalla
legge n. 10/2004, questa deliberazione - che è stata approvata
dall'Assessore La Torre e dal sottoscritto - reca proposta al
Consiglio regionale della deliberazione concernente indirizzi
strategici previsti dall'articolo 4 della legge regionale n.
10/2004. Credo che questa sarà stata scaricata nelle Commissioni...
sarà oggetto di analisi in Commissione e poi arriverà in Consiglio
regionale, pertanto immagino che ci sarà modo di confrontarsi. La
legge del 2004 è la prima proposta che arriva su tale tavolo,
perché i conferimenti li abbiamo fatti alla fine del 2006, quindi
questo tipo di ragionamento permetterà a "Finaosta" di andare in
Assemblea e proporre gli indirizzi strategici approvati dal
Consiglio regionale. Noi vi abbiamo dato una nostra proposta, una
proposta che è aperta, se ci saranno dei suggerimenti, ci
confronteremo su questo documento in modo strutturato.
Président
- La parole au Conseiller Sandri.
Sandri (GV-DS-PSE)
- Alcune considerazioni, ma prima
ancora volevo ricordare un po' l'artefice della grande
trasformazione di questa "area Cogne", che all'inizio degli anni
'90 sembrava destinata alla morte dal punto di vista industriale e
che invece una persona - di cui è ricorso ieri il secondo anno
dalla scomparsa -, Demetrio Mafrica, riuscì a "riprendere per i
capelli" e a fare diventare oggi non solo il centro di sviluppo
della nostra città, ma una grande occasione, perché la siderurgia
ad Aosta è un elemento qualificante non solo per il tessuto
cittadino, ma anche per tutta la Comunità valdostana, attraverso
vari interventi normativi, di cui vorrei ricordare all'Assessore -
che mi sembra se lo sia scordato - la legge n. 4. Lui ha ricordato
la legge n. 10/2004, io gli ricordo la legge n. 4/1993, che porta:
"Interventi per la riqualificazione e lo sviluppo dell'area
industriale di Aosta" e non parla di area terziaria, ma di area
industriale. Finalità della legge: la Regione, in considerazione
del ruolo dell'area industriale della "Cogne" di Aosta in quanto
sede di unità produttive rilevanti anche in termini di tipo
industriale... e le linee di intervento erano:
"a) riqualificare
le attività industriali della Cogne al fine di garantire adeguati
livelli occupazionali; b) promuovere nuovi insediamenti produttivi
nell'area industriale..."
di cui all'area 1... Noi abbiamo
sentito dire che sarà installato un bar, una banca, una rivendita
di tabacchi, che lì si tengono le lezioni universitarie, che c'è
tutta una serie di servizi alle aziende, ossia "Web", "Internet" e
cose del genere, però attività produttive, al di là di una
falegnameria su 300 metri quadri, ne ho viste poche. Ho allora
l'impressione che su questa area vi sia da fare una riflessione:
tempo "zero", si riparte dall'inizio e mi fa piacere che la Giunta
si sia attivata ad attuare l'articolo 4 della legge n. 10/2004
sugli indirizzi strategici proprio perché merita una riflessione.
La prima questione l'ho già richiamata una volta: "Vallée d'Aoste
Structure", proprio perché insediata sulla città di Aosta, dovrebbe
avere una partecipazione azionaria della città di Aosta, Casino di
Saint-Vincent... l'abbiamo data a Saint-Vincent... per poter essere
all'interno della s.r.l. e poter esprimere direttamente le proprie
opinioni, ma soprattutto riuscire a fare un maggiore sistema.
Seconda questione: chiarirci che sul problema strategico se è
produzione, è produzione, per quanto può essere anche produzione
intellettuale, va benissimo, ma non può essere una cosa che diventa
esclusivamente un susseguirsi di bar, tabacchi, banche, ricevitorie
del lotto... perché questo è quello che si sta facendo e non va
bene, perché non porta assolutamente a nulla, anzi si sta bruciando
quel poco di terreno che è l'ultimo esistente a livello di sviluppo
industriale della città di Aosta che ha un gran bisogno di
occupazione. Soprattutto, se andiamo a vedere l'unico intervento
che è proprio quello attivato dal consorzio artigianale su 8.500
mq, credo sia un dato molto positivo, ma non possa essere l'unico,
perché l'artigianato è una grande industria di per sé. Il problema
è proprio di capire che lì non si può andare a pensare che a
pezzettino, a pezzettino poi ci troviamo il... "Auchan" tanto per
fare degli esempi, ma lì bisogna andare a fare le attività
produttive, ma per fare attività produttive non solo bisogna averne
la voglia, ma bisogna anche avere l'intelligenza di una strategia
corretta e non è una strategia corretta quella di mettere a
disposizione degli operatori del settore dei bellissimi immobili
che costano molto di più del mercato, che sono fuori mercato dal
punto di vista dei costi e che non sono adatti alle richieste dei
singoli, perché prima vengono fatti i contenitori poi si va a
cercare l'imprenditore: questo non è il modo di comportarsi! Ho
l'impressione che "Vallée d'Aoste Structure" ci sia costata una
"barca di soldi" - faremo poi i conteggi sui dati che ci ha fornito
e ci riproporremo in uno dei prossimi Consigli -, ma alla fine il
"bonus" occupazionale che ha prodotto sia molto basso. Mi chiedo se
tale dirigenza che ha gestito "Vallée d'Aoste Structure" sia
all'altezza della situazione e credo che se tutte queste questioni:
gli obiettivi di "Vallée d'Aoste Structure", la partecipazione
della città di Aosta, il riposizionamento sulle attività produttive
e non sui servizi... perché non vorrei trovarmi domani... che là ci
sarà magari l'"Alliance Française", o cose di questo genere, ma non
vi sia uno "straccio" di attività produttiva. Credo che questo sia
una "deriva" su cui siamo andati avanti finora in maniera grave e
quella che dovrebbe essere la grande scommessa per la "Plaine
d'Aoste" rischia di essere una scommessa persa. Per quanto riguarda
i costi, noi dovremmo avere la posizione contraria: al posto di
fare dei prodotti di lusso per farli costare carissimi, credo che
la cosa importante sia fare delle cose che durino, ma soprattutto
attraverso affitti e costi ridotti aiutare i nostri imprenditori,
cosa che è esattamente il contrario di quello che lei sta facendo
adesso.
