Classificazione
AGRICOLTURA
Apicoltura



Oggetto del Consiglio n. 1262 del 23 giugno 2010 - Resoconto
OGGETTO N. 1262/XIII - Interrogazione: "Interventi a favore
dell'apicoltura".
Interrogazione
Ricordato come l'apicoltura sia indispensabile all'economia
agricola e sempre più componente della filiera turistica;
Appreso che quest'anno c'è stata una moria di api, con
conseguente riduzione del numero di alveari;
Sentito che la causa sarebbe da imputare ad un insieme di
fattori quali l'uso dei pesticidi in agricoltura, le conseguenze
del cambiamento climatico, la necessità di acquisire sempre
maggiori professionalità da parte degli apicoltori;
i sottoscritti Consiglieri regionali
Interrogano
l'Assessore regionale competente per sapere:
1) se gli apicoltori valdostani hanno segnalato moria di api
o cali di produzione e se è stata individuata la causa;
2) se non sia utile ed opportuna la predisposizione di un
piano sanitario per l'attuazione di interventi a favore della
apicoltura e del potenziamento e miglioramento della produzione
apistica.
F.to: Rigo - Donzel
Président
- Le point n° 7 à l'ordre du jour sera discuté
avec le point n° 10.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Grazie, Presidente.
L'interrogazione al primo punto reca:
"se gli apicoltori
valdostani hanno segnalato moria di api o cali di produzione e se è
stata individuata la causa"
; anche quest'anno, come ormai
accade da diversi anni, si sono riscontrate perdite di alveari. Va
rimarcato che la maggior parte delle perdite sono imputabili alla
varroasi, nonché alla non ancora sufficiente professionalità di
alcuni apicoltori nell'eseguire i trattamenti contro la varroasi
stessa. I nostri tecnici da più anni informano gli apicoltori
relativamente a nuove tecniche e nuove metodiche: di peculiare
interesse è una particolare gabbietta ideata dai nostri tecnici
apicoli, atta a contenere il livello d'infestazione della varroasi
ricevendo, tra l'altro, elogi da associazioni di apicoltori e
ricercatori di valenza nazionale.
Nella primavera 2010, a seguito di alcune segnalazioni di morie
di alveari non imputabili unicamente alla varroasi, i nostri uffici
si sono attivati tempestivamente per raccogliere campioni di api da
analizzare, nonché per inviare gli stessi ad un istituto di ricerca
per avere conferme su una prima diagnosi, già da noi effettuata,
riferibile a nosemiasi. Allo stesso tempo, siccome la nosemiasi è
una malattia contemplata nel regolamento di polizia veterinaria del
febbraio 1954, n. 320, quindi con obbligo di denuncia all'ASL
competente, si è provveduto ad allertare il servizio veterinario,
nonché a dare indicazioni precise sul da farsi agli apicoltori
interessati. Relativamente a questa malattia, l'ordinanza varroasi
n. 140 del 10 maggio 2010 prevede che venga effettuata un'indagine
epidemiologica sulla sua presenza e relativa diffusione.
Indubbiamente fare l'apicoltore sta diventando sempre più
difficile, l'accudimento delle api è e sarà sempre più un'attività
lavorativa impegnativa. Va comunque evidenziato che mentre nel
resto d'Italia si lamentano sempre più spesso perdite ingenti di
alveari, nella nostra regione, proprio grazie al servizio di
assistenza tecnica da noi offerto, le perdite risultano sempre
inferiori al contesto nazionale. Quest'anno le perdite totali di
alveari non superano comunque il 30 percento, mentre gli apicoltori
che si sono affidati ai nuovi metodi di lotta alla varroa, proposti
dai nostri uffici, non hanno lamentato perdite, anzi, ad oggi hanno
dichiarato piena soddisfazione per lo sviluppo primaverile delle
colonie e per il primo raccolto di miele.
In merito al secondo punto:
"se non sia utile ed opportuna la
predisposizione di un piano sanitario per l'attuazione di
interventi a favore dell'apicoltura e del potenziamento e
miglioramento della produzione apistica"
, si può riferire
quanto segue. Con deliberazione della Giunta regionale n. 2520
dell'11 settembre 2009, "Approvazione, ai sensi della legge 22
aprile 2002, n. 3, del programma di sviluppo del settore apistico,
per l'anno 2009, presentata dall'Associazione "Consorzio apistico
della Valle d'Aosta"", su richiesta del Consorzio apistico erano
stati approvati, relativamente al 2009, gli interventi nel settore
che prevedevano essenzialmente il monitoraggio della situazione,
l'assistenza tecnica e il rimborso dei danni derivati dalla
distruzione di apiari. In data 4 marzo 2010 lo stesso consorzio ha
presentato una richiesta all'Assessore all'agricoltura e
all'Assessore alla sanità; tale programma per le attività previste
è stato giudicato dagli assessorati competenti di interesse di
finanziamento ma, per i costi troppo onerosi, necessario di
contenimento e di revisione, soprattutto quelli riguardanti il
personale. Parallelamente tali attività richiedono - per le
competenze di legge e per un loro corretto e compiuto svolgimento -
forzatamente l'intervento del servizio veterinario pubblico, per
cui il servizio di igiene e sanità pubblica veterinaria e degli
ambienti di lavoro dell'Assessorato alla sanità regionale ha
provveduto a formulare una proposta all'azienda USL della Valle
d'Aosta, per la creazione di una struttura dedicata che prevedesse
in sé tutte le competenze in materia apistica. Tale proposta, però,
allo stato attuale, non ha ancora ottenuto un parere dell'azienda
stessa; evidentemente la risposta è concordata con il collega
Lanièce, Assessore alla sanità.
Président
- La parole au Conseiller Rigo.
Rigo (PD)
- Grazie, Presidente.
Il settore apistico - lo sa meglio di me l'Assessore - in
termini di produzione è sicuramente marginale nell'ambito
dell'economia della nostra regione. L'apicoltura è un segmento
piccolo, ma non secondario, delle attività complementari
all'agricoltura tradizionale, quindi le ragioni per l'attenzione al
settore e, ancora di più, per incentivare questa attività sono
numerose: dalla salvaguardia alla biodiversità, alla protezione
dell'ambiente, dalla produzione di miele di eccellenza, alla
necessità di dare sostegno alla passione degli apicoltori perché
abbiamo bisogno di mantenere sul territorio agricoltori giovani e
meno giovani sensibilizzati alla tematica. Ecco perché, quando
abbiamo raccolto alcune notizie preoccupanti evidenziate nelle
premesse all'interrogazione, abbiamo sentito la necessità di
conoscere meglio la situazione e di interrogare l'Assessorato
competente.
In particolare volevamo conoscere i dati del monitoraggio degli
apiari attivati attraverso la prima fase del programma di sviluppo,
che ha ricordato prima l'Assessore, approvata dalla Giunta
regionale con la deliberazione n. 2520/2009. Prima fase di un
programma, presentato dal Consorzio apistico della Valle d'Aosta,
con l'obiettivo di mantenere e sviluppare il settore
dell'apicoltura per i vantaggi che da esso derivano
all'agricoltura, all'ambiente e alla società, assicurando nel
contempo la redditività e la competitività del settore stesso; fra
l'altro, obiettivi in sintonia con quanto previsto da una recente
deliberazione della Giunta regionale, prevista dal sottoprogramma
di previsione a valenza triennale settembre 2010-agosto 2013 in
applicazione del regolamento CE del 2007.
Oggi abbiamo avuto dall'Assessore alcune notizie più confortanti
circa le notizie preoccupate sulla perdita di alveari; siamo
convinti anche noi che l'impegno del servizio di assistenza è buono
e presente su tutto l'arco dell'anno. Volevamo oggi sapere non solo
i dati del monitoraggio, ma volevamo anche sapere se alla prima
fase di quel programma - a cui faceva espressamente riferimento
l'Assessore - fosse intenzione del Governo regionale darne seguito,
approvando e finanziando le restanti fasi. Abbiamo saputo della
necessità di una struttura dedicata per quanto riguarda l'impegno
in campo veterinario, quindi ci permetteremo fra poco di
interrogare nuovamente l'Assessore per sapere a che punto è questa
situazione. Grazie.
