Classificazione
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 764 del 9 ottobre 2014 - Resoconto
OGGETTO N. 764/XIV - Interpellanza: "Riorganizzazione del
sistema di trasporti degli alunni di Champorcher frequentanti i
poli scolastici di Pont-Saint-Martin e Verrès".
Presidente
- La parola al Consigliere Bertschy.
Bertschy (UVP)
- Grazie Presidente.
L'interpellanza nasce da uno dei piccoli, grandi problemi che
dobbiamo affrontare quando iniziano le scuole, quindi ha un duplice
obiettivo per quello che ci riguarda: da un lato, capire che
organizzazione l'Assessorato del turismo e trasporti e
l'Assessorato dell'educazione e della cultura hanno per gestire la
fase di organizzazione di tutta una serie di servizi legati alla
scuola, in questo caso legati al trasporto scolastico e,
dall'altra, rilevare come la disorganizzazione porta poi a dei
piccoli e grandi problemi, che in questo caso, per fortuna, hanno
trovato una parziale soluzione, ma comunque peggioreranno il
servizio degli utenti che sono più distanti dal plesso scolastico e
sono quelli che hanno, comunque, il percorso più lungo da fare
rispetto agli altri. Allora, dicevo, un piccolo disservizio, o un
grande disservizio è chiaro che dipende da come lo si vuole
valutare, ma che va a pesare su coloro che devono scendere da una
vallata e risalire su una vallata, quando si era riusciti invece da
qualche anno a dare la possibilità alla valle di Champorcher di
godere per...
(interruzione di alcuni Consiglieri, fuori microfono)
...il trasporto scolastico alle 20,45 probabilmente non
interessa più a nessuno, solo più a me e all'Assessore, ma vedremo
di fare un bel lavoro lo stesso... Solo qualche anno fa si era
riusciti a dare un trasporto diretto da Champorcher a
Pont-Saint-Martin e da Pont-Saint-Martin a Champorcher e questo
aveva dato soddisfazione alle famiglie, in particolare ai
ragazzi.
Allora, le quattro domande, come ha visto, vanno nella
direzione: uno, di capire che collaborazione c'è tra gli
Assessorati, tra le dirigenze dell'Assessorato per far sì che non
succeda che a scuole iniziate ci si accorga che una buona parte di
alunni non vanno più a scuola a Verrès e poi invece vanno a scuola
a Pont-Saint-Martin e che i mezzi a disposizione non sono
sufficienti o, meglio, che i mezzi che vanno verso
Pont-Saint-Martin sono semivuoti e quelli che vanno verso Verrès
sono pieni e trasbordano di persone, con rischio anche della
sicurezza per chi utilizza il mezzo di trasporto, quindi senza
nessuna colpa della società che deve garantire questo trasporto. La
seconda è una valutazione sui numeri e anche sui mezzi, ecco, per
capire invece quali rapporti e come vengono definiti questi
rapporti rispetto ai mezzi di trasporto che utilizziamo. La quarta
domanda è: valutare se questo piccolo disservizio non diventerà un
grande disservizio durante l'inverno, perché, scendendo da una
vallata e dovendo poi rispettare una coincidenza, potrà anche
capitare che con la neve, con altre situazioni queste coincidenze
scappino e i pochi minuti che oggi sono indicati di cambio del
servizio nel paese di fondo vallata, nel Paese di Hône, potrebbero
diventare invece numerosi e creare dei disservizi, anche dei
ritardi all'entrata e all'uscita della scuola.
Senza voler dire - e credo che non lo vogliano anche le famiglie
- che assolutamente è stato creato un disservizio enorme, però
facendo rilevare che la cose andavano molto meglio prima e il costo
del servizio continua a rimanere lo stesso, quindi, da quello che
mi è stato detto, poi, se è un errore, mi farà ben piacere
rilevarlo, però, a costo del servizio invariato, peggioriamo un
servizio degli utenti, che sono quelli che arrivano da più
distante, ma soprattutto, come amministrazione pubblica,
interveniamo con ritardo ad organizzare una cosa che invece
potevamo organizzare con anticipo se ci fosse stata una buona
collaborazione. Le chiederei quindi una valutazione su questi
fatti, che, tra l'altro, sono già stati oggetto anche di una
discussione del Consiglio comunale di Champorcher, con
responsabilità...mi pare che gli Amministratori abbiano richiesto
poi di approfondire ancora l'argomento insieme a lei e insieme ai
suoi servizi.
Presidente
- Per la risposta, la parola all'Assessore
Marguerettaz.
Marguerettaz (UV)
- Grazie Presidente.
Sicuramente il tema dei trasporti, soprattutto con l'avvio
dell'anno scolastico, è sempre un tema che ha una sua complessità e
sicuramente ci sono tanti fattori che incidono. Nello specifico,
entriamo nel caso in esame, la struttura del trasporto pubblico
dell'Assessorato, in seguito alla comunicazione del Dirigente
scolastico dell'ISITP di Verrès, in data 20 agosto 2014, sugli
orari delle classi per l'anno scolastico 2014/2015, ha indetto una
riunione, il 29 agosto, presso il Dipartimento trasporti con la
società VITA, la Sovrintendenza agli studi, i Comuni della vallata
di Gressoney, Comunità montana Walser, finalizzata alla
programmazione delle corse scolastiche 2014/2015 sulla linea
Pont-Saint-Martin/Gressoney e alla verifica delle variazioni
conseguenti la riorganizzazione dei plessi scolastici di Verrès e
Pont-Saint-Martin, perché quest'anno c'era questa novità, che è
arrivata in corso d'anno. In seguito al suddetto incontro, in
accordo con i Sindaci della vallata di Gressoney, la struttura
Trasporto pubblico ha inviato una richiesta alla Sovrintendenza
agli studi al fine di avere i dati di quanti studenti, che
avrebbero frequentato ISITP di Verrès, avrebbero usufruito del
servizio di trasporto pubblico, perché, è chiaro che il numero di
studenti che di anno in anno utilizza i mezzi pubblici non è così
facilmente stimabile a priori, in quanto legato a fattori
imponderabili rispetto al totale che necessita di mezzi pubblici,
oppure ci sono delle variabili in corso d'anno. Infatti c'è tutta
la fase del primo autunno o della primavera, dove il numero cala
drasticamente, perché utilizzano motorini, o altri mezzi. Quindi su
quest'argomento sin dalla fine del mese di agosto c'è stato tutto
un lavoro di raccordo.
"Qual è il numero degli alunni delle scuole secondarie di
primo e secondo grado che gravita sui poli scolastici di
Pont-Saint-Martin e Verrès"
: la secondaria di primo grado con
l'Istituzione scolastica Barone presso il comune di Verrès sono
275, la secondaria di primo grado Mont Rose a Pont-Saint-Martin
sono 256, secondaria di secondo grado ISITP di Verrès sono 520,
secondaria di secondo grado Binel Viglino, sempre di Verrès, 204,
secondaria di secondo grado Binel-Viglino Pont-Saint-Martin, 72, in
totale sono 1.327. Se vogliamo distinguerli tra secondaria di primo
grado e secondo grado, sono 531 le secondarie di primo grado e 796
di secondo grado; se vuole al contrario la localizzazione, sono 999
quelli a Verrès, diciamo 1.000 persone a Verrès, 1.000 ragazzi a
Verrès e 328 a Pont-Saint-Martin.
Terza domanda:
"qual è il numero dei posti e dei mezzi
assegnati per tali trasporti e se effettivamente riservati in via
esclusiva agli studenti"
, i primi giorni di scuola, non
conoscendo il flusso esatto degli studenti che avrebbero utilizzato
il servizio di trasporto pubblico, non sono state introdotte
modifiche alle linee, ma si è concordato con la società
concessionaria VITA di tenere dei mezzi a disposizione per
effettuare rapidamente, se del caso, delle corse
supplementari...monitorando il flusso di studenti. Il flusso di
studenti è effettivamente aumentato sulla tratta Hône/Verrès e sono
quindi state effettuate corse supplementari sia nel tratto al
mattino, sia in uscita alle 13,20. Al fine di impostare un servizio
permanente per tutto l'anno scolastico, valutate le diverse
alternative, è stato preferibile attestare la linea di Champorcher
a Verrès, invece che a Pont-Saint-Martin. mente gli
studenti che scendevano - e lei l'ha ricordato - dalla vallata di
Champorcher con i bus delle ore 7,00 si dividevano a Hône in due
gruppi: quelli che frequentavano il polo di Verrès trasbordavano
sulla circolare Carema/Montjovet e quelli che frequentavano il polo
di Pont-Saint-Martin rimanevano sull'autobus, come lei ha detto.
Attualmente, visto il flusso prevalente di studenti in direzione
Hône/Verrès, è stato invertito il trasbordo degli studenti in
arrivo dalla vallata di Champorcher: questo ha comportato il venir
meno di un bus supplementare, corsa bis sulla tratta Hône/Verrès, e
un risparmio di costi per l'Amministrazione, questo tipo di... Lei
non mi ha posto la domanda, ma c'è un dettaglio tecnico, a memoria
mi ricordo un 9 mila euro di risparmio rispetto al non introdurre
un bis, perché la tratta Hône/Verrès era satura e quindi, se si
voleva dare una risposta a tutto il fabbisogno, bisognava
introdurre un pullman in più. Le possibilità di utilizzo del
servizio di percorso pubblico sulla tratta Pont-Saint-Martin/Verrès
sono le seguenti: la linea Pont-Saint-Martin/Aosta, che viene
generalmente effettuata con un bus extraurbano di 12 metri con
capienza totale di circa 70-80 posti, di cui una ventina in piedi;
poi abbiamo la circolare Carema/Montjovet, che viene generalmente
effettuata con una navetta urbana con capienza totale di circa
70-80 posti, di cui circa la metà in piedi; la linea
Gressoney/Pont-Saint-Martin, che viene generalmente effettuata con
bus extraurbano di 10 metri con capienza totale di circa 60-70
posti, di cui una ventina in piedi; la linea Champorcher-Verrès,
che viene generalmente effettuata con bus extraurbano di 10 metri
con capienza totale di circa 30 posti, di cui una decina in piedi;
la circolare Verrès/Champdepraz/Issogne, che viene generalmente
effettuata con bus extraurbano di 8 metri con capienza totale di
20-30, di cui la metà dei posti in piedi. La possibilità ovviamente
di viaggiare in piedi è regolarmente prevista dalla carta di
circolazione, qualora superino il numero, l'autista, per una
questione di sicurezza, non farebbe entrare.
Sulla domanda che lei mi fa, sull'esclusività, i servizi di
trasporto scolastici, anche se integrativi, sono comunque rivolti
alla totalità degli utenti, come previsto dall'articolo 54 bis
della legge 29 del 1997 e quindi non vi sono posti riservati a
determinate categorie di utenti. La legge stessa introduce
l'integrativo, ma non è ad uso esclusivo, quindi, ovviamente, c'è
un bus che viene utilizzato da studenti, ma può essere utilizzato
da qualsiasi cittadino.
Presidente
- Colleghi, un po' di silenzio, per
cortesia!
Marguerettaz (UV)
- ...ultima domanda:
"se si intende
effettuare un monitoraggio dei flussi, degli orari..."
, in
generale tutti i servizi di trasporto pubblico vengono
costantemente monitorati - anche oggi, se lei ha avuto modo di
vedere, ci sono state tutta una serie di modifiche sull'asse
centrale da Châtillon a Verrès - in modo da rilevare eventuali
variazioni del numero di passeggeri e reagire prontamente; in
particolare, i servizi scolastici vengono messi a punto con
l'inizio delle scuole, monitorando il flusso degli studenti che
utilizzano il trasporto pubblico e introducendo i necessari
aggiustamenti. Inoltre, con una lettera inviata alla
Sovraintendenza il 2 settembre, si è comunque suggerito di inserire
per gli anni futuri - e anche quello lei chiedeva: per il futuro -
nel modulo di iscrizione degli studenti una casella per indicare
l'utilizzo del trasporto pubblico, in modo da stimare con una
maggiore esattezza il flusso degli studenti. È vero che non
necessariamente quest'opzione è vincolante, ma almeno già nella
raccolta dei dati abbiamo un quadro rappresentativo della
situazione. Devo dire che anche con le scuole abbiamo avuto modo,
per evitare la duplicazione dei trasporti, di creare un tavolo di
coordinamento per evitare difformità degli orari. Qualche passo
avanti è stato fatto, sicuramente c'è ampio spazio di
miglioramento, perché bisogna ovviamente contenere le varie
spese.
Presidente
- Per la replica, la parola al Consigliere
Bertschy.
Bertschy (UVP)
- Grazie Assessore.
Beh, devo dire che è una risposta in chiaro-scuro, come immagino
sia la difficoltà...rilevo la difficoltà nel dare una risposta
precisa rispetto ad un argomento e ad un servizio come questo. Da
un lato...beh, intanto le chiederei se fosse possibile avere la
relazione che ha letto, di modo che ci sia la possibilità di fare
le verifiche e fare un lavoro magari costruttivo per migliorare
questi servizi che comunque...che funzionino bene o funzionino male
oggi all'Amministrazione pubblica costano sempre nella stessa
maniera. Se riusciamo quindi a fare un lavoro per migliorare, anche
organizzando dei tavoli di lavoro con le aziende che li hanno in
gestione, credo sia buona cosa. La cosa che credo manchi...è
interessante quest'idea di avere il modulo di adesione con la
possibilità di sensibilizzare le famiglie al riguardo, perché 70-80
sono dieci posti di differenza, tanto per dire. Il fatto di
indicare in maniera precisa i posti su un bus credo sia importante
per capire anche effettivamente se questi servizi poi rispondono ai
numeri di passeggeri che devono portare.
Quello che manca, comunque, è l'attenzione anche nella sua
risposta rispetto al piccolo-grande disagio, dipende appunto da
come lo si vive, per gli utenti di Champorcher. Le chiederei quindi
di valutare ancora in futuro, se possibile, senza...perché non ho
capito bene dalla sua risposta...non c'è una diminuzione dei costi,
c'è un mantenimento dei costi, mettere un bus differente avrebbe
comportato un aumento dei costi, quindi noi non è che oggi abbiamo
un risparmio, abbiamo un costo uguale, avessimo...
(interruzione del Consigliere Marguerettaz, fuori
microfono)
...no, ho capito, ma sembrava che avessimo avuto addirittura una
diminuzione del costo. Il costo rimane uguale, c'è una variante sul
percorso, se avessimo dovuto dare la linea diretta, avremmo
aumentato il costo di...quindi è comprensibile. Ripeto: non siamo
qui, soprattutto nella situazione che viviamo, a dire che per forza
bisogna aumentare i costi, soprattutto per le spese
dell'Amministrazione regionale, che ci rimettano quelli che sono
più distanti dispiace. Non è quel disservizio enorme, lo si rileva,
però è vero anche che comunque è un disservizio, e soprattutto in
certi periodi dell'anno e lo sarà ancora in maniera maggiore. Le
chiedo quindi...ripeto le chiedo i dati, e poi magari facciamo in
modo di lavorare per ricreare le condizioni...se possibile,
facciamo in modo di ricreare le condizioni precedenti. Grazie.
Presidente
- Colleghi, vista l'ora dichiaro conclusi i
lavori per la giornata di oggi. La seduta è aggiornata alle 9 di
domani.
---
La seduta termina alle ore 20,06.
