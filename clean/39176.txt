Classificazione
AMBIENTE
Stoccaggio e smaltimento rifiuti



Oggetto del Consiglio n. 2481 del 22 novembre 2016 - Resoconto
OGGETTO N. 2481/XIV - Interpellanza: "Tempistica per
l'attuazione delle fasi di gestione dei rifiuti previste dal Piano
regionale 2016-2020".
Rosset (Presidente) -
Punto n. 17 dell'ordine del giorno.
Ha chiesto la parola il Consigliere Roscio per l'illustrazione; ne
ha facoltà.
Roscio (ALPE) -
Brevemente, perché il tema è già stato
più volte oggetto di discussione in questa sede, anche se vi sono
sempre elementi di novità; soprattutto con il passare del tempo
certe questioni non completamente risolte si ripresentano.
Abbiamo questa scadenza importante che è quella della fine del
prossimo anno (31 dicembre 2017), che prevede la cessazione della
convenzione con l'attuale gestore della discarica, la società
Valeco. Questa evenienza è prevista dal nostro Piano regionale di
gestione dei rifiuti ed è stata discussa ampiamente. Vi sono ancora
però delle perplessità e principalmente su tre argomenti. Uno era
quello - ed era stato anche discusso qui, in Consiglio -
dell'applicazione della tariffa; il nostro piano prevede che entro
la fine del 2017 si arrivi a definire le modalità per passare da un
sistema che oggi è basato sulla tassa ad uno basato sulla tariffa,
un sistema più equo - diciamo noi - perché si basa sulla reale
produzione di rifiuti indifferenziati. Noi sappiamo che è stato
istituito un tavolo tecnico - ce l'ha detto lei, Assessore - però
non sappiamo ancora quali sono i risultati e le indicazioni che
saranno fornite ai sotto Ambiti che poi dovranno applicarle in
pratica, soprattutto perché ci siano dei risultati. Noi vorremmo
che l'applicazione della tariffa premiasse chi si comporta bene e
andasse invece a "sanzionare", o comunque a non premiare, chi ha
comportamenti non corretti o poco attenti alla direzione intrapresa
dal piano.
Secondo aspetto. Lei, Assessore, ha dichiarato che la società
Valeco è stata demandata a fare delle valutazioni sulla
progettazione e sulla realizzazione degli impianti previsti dal
piano regionale. Noi vorremmo conoscere i risultati di quanto è
emerso dal punto di vista tecnico, ma vorremmo anche sapere dal
punto di vista politico quali intenzioni si hanno a tale riguardo,
soprattutto per quanto attiene il nuovo assetto, come sarà questo
nuovo gestore, perché il nostro piano lascia aperte le possibilità:
prevede una strada A, una strada B, una strada C, ma ad oggi noi
non abbiamo ancora definito quale sia la migliore, quella che si
adatta meglio al nostro contesto.
Ultima questione: la chiusura del corpo attuale di discarica.
Noi oggi abbiamo un terzo lotto che è in fase di esaurimento,
nonostante alcuni lavori di riprofilatura che ci hanno dato un po'
di respiro, ma sappiamo che bisognerà chiudere questa coltivazione
con tutte le conseguenze di legge. Noi sappiamo di questo fondo in
cui - come stabilito dalla legge - sono previsti una serie di
interventi trentennali e sono già state accantonate le risorse per
fare questo. Ci chiediamo se e in capo a chi sarà questa gestione
post
chiusura, come verrà realizzata in pratica e cosa
avverrà anche nella parte di biogas che oggi è valorizzato con il
nuovo bruciatore. Soprattutto volevamo sapere se c'erano novità in
merito dopo la chiusura nel corpo attuale di discarica.
Presidente -
Ha chiesto la parola l'Assessore Bianchi per
la risposta; ne ha facoltà.
Bianchi (UV) -
Rispetto all'interpellanza in oggetto, in
particolare al punto n. 1 che chiede di conoscere "le risultanze
emerse dal lavoro di tavolo tecnico istituito per la risoluzione
della problematica relativa al passaggio da tassa a tariffa", il
tavolo tecnico di lavoro ha predisposto un documento che riporta,
oltre alle indicazioni per la redazione dei piani dei nuovi subAto
così come individuati nel Piano regionale di gestione dei rifiuti,
anche le indicazioni puntuali per l'applicazione delle modalità di
assimilazione dei rifiuti speciali a rifiuti urbani - quello che
dicevamo nella precedente interpellanza - prodotti da strutture non
domestiche, nel rispetto delle competenze statali e delle
disposizioni vigenti, nonché i criteri per l'applicazione di
modalità di tariffazione puntuale, tenuto conto del sistema di
raccolta dei rifiuti presenti in ciascun territorio dei subAto, e
della presenza o meno di sistemi di riconoscimento dell'utente. È
inoltre previsto che i sistemi di tariffazione puntuale si
applichino al rifiuto indifferenziato conferito al servizio
pubblico e rappresentino una quota del costo dell'intero servizio,
che dovrà essere recuperato dai subAto attraverso la Tari. Il
passaggio del sistema da tassa a tariffa, che era oggetto della
domanda, per il recupero del costo dell'intero servizio è
subordinato alla decisione di ciascun subAto e alla soluzione di
alcune problematiche di tipo fiscale che i subAto stanno
affrontando, ad esempio l'applicazione dell'Iva, perché da tassa a
tariffa c'è un problema sull'Iva, ferma restando la possibilità di
determinare e di applicare la tariffa puntuale per il rifiuto
indifferenziato conferito, possibilità che può essere attivata in
tempi brevissimi - quindi siamo dentro il cronoprogramma dell'anno
2017 - da ciascun subAto, utilizzando una delle forme individuate
proprio in funzione alla tipologia di raccolta che ogni subAto
ha.
Relativamente al punto n. 2: "le indicazioni ottenute
dall'attuale gestore per la progettazione e la realizzazione degli
impianti previsti nel nuovo Piano regionale di gestione dei
rifiuti", secondo quanto previsto dal regolamento in vigore la
Regione ha formulato alla società Valeco, con nota del 4 maggio
2016, la redazione di un documento che riportasse le informazioni
tecnico-economiche di fattibilità del sistema impiantistico
individuato dal Piano regionale di gestione dei rifiuti, per dare
avvio quantomeno alla realizzazione degli impianti necessari a
rispettare i vincoli normativi. A tale richiesta la società, con
nota dell'11 agosto 2016, non ha fornito puntuali indicazioni, ma
ha fatto rilevare la necessità di approfondire, dal punto di vista
amministrativo e legale, la possibilità della redazione del
documento richiesto alla luce dell'evoluzione normativa in materia
di appalti. In particolare, con l'entrata in vigore del decreto
legislativo n. 50 (nuovo Codice degli appalti), risultano in corso
di modifica le modalità di affidamento dei servizi cosiddetti "a
rete", tra cui rientra anche la gestione integrata dei rifiuti
urbani. In relazione a ciò, la richiesta formulata a Valeco è di
fatto decaduta e sono state avviate le attività necessarie volte ad
inquadrare, dal punto di vista normativo e operativo, le azioni da
porre in atto per dare attuazione al Piano regionale dei rifiuti,
nonché alla nuova gestione del centro regionale che dovrà essere
avviata a partire dal 1° gennaio 2018. A tale proposito preciso che
l'Assessorato ha avviato gli approfondimenti per dare attuazione
alle azioni di competenza in una situazione ancora di incertezza
normativa e di incertezza rispetto alla conclusione del
procedimento relativo al mancato affidamento alla RTI "Noi
ambiente", essendo ancora in essere la possibilità da parte dello
stesso di ricorrere per Cassazione nei confronti degli atti della
Regione.
In particolare, per il primo aspetto, non sono ancora state
completate le norme che disciplinano proprio l'affidamento dei
servizi a rete. Non risulta infatti ancora pubblicata la normativa
specifica di settore approvata dal Governo in via definitiva già da
alcuni mesi, che disciplina, nell'ambito delle forme di affidamento
previste dal decreto legislativo n. 50 (Codice degli appalti),
quelle specifiche per i servizi pubblici locali, fra cui quelli a
rete, in cui rientra anche - come specificato - quello della
gestione integrata dei rifiuti.
Per quanto concerne il secondo aspetto, il Dipartimento legale
della Regione ha comunicato all'Assessorato per le vie brevi, la
scorsa settimana, l'avvenuta rinuncia da parte di "Noi Ambiente" di
avviare nei confronti della Regione ulteriori azioni legali.
Pertanto si stanno valutando le diverse possibilità che la
normativa consente di attuare per l'affidamento del servizio di
gestione integrata dei rifiuti, che comprende quindi anche la
realizzazione degli impianti previsti dal Piano rifiuti,
possibilità che devono passare in ogni caso attraverso forme ad
evidenza pubblica, quali: 1. costituzione di una società a capitale
pubblico con successivo affidamento
in house
dei servizi; 2.
costituzione di una società mista con individuazione, attraverso
evidenza pubblica, del socio privato e successivo affidamento della
concessione alla società mista stessa; 3. concessione di servizi
attraverso gara ad evidenza pubblica, chiaramente, o attraverso
gara previa presentazione di una proposta di finanza a progetto. La
scelta della formula da individuare sarà - come ho già avuto modo
di dire anche in Commissione - oggetto di valutazione tenuto conto
di quanto previsto dal Piano regionale di gestione dei rifiuti, e
comunque verrà portata in Commissione.
Infine, riguardo al punto n. 3: "quali sono le intenzioni
relativamente alla gestione
post
chiusura del corpo di
discarica esaurito, del biogas estratto e della sua
valorizzazione", ogni problematica inerente a tale aspetto sarà
compresa nel nuovo affidamento della gestione regionale di
trattamento dei rifiuti di Brissogne ed espressamente
disciplinati.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Una notizia positiva, da quanto emerso
dalle parole dell'Assessore, è la rinuncia da parte dei vecchi
raggruppamenti di imprese a proseguire le azioni legali, quindi
forse si può dire che questa partita oggi è definitivamente chiusa,
e questo dà una certa serenità sull'operato dell'Amministrazione.
Questa notizia è pertanto positiva.
Meno positive sono le altre risposte, che sono rimaste un po'
evasive. Lei, Assessore, ha parlato di documenti prodotti dal
tavolo tecnico per quanto riguarda la tariffazione puntuale e noi
auspichiamo che al più presto questo documento venga messo a
disposizione della Commissione - penso che ci sia la disponibilità
- perché è solo leggendo nel merito la documentazione che poi ci si
può esprimere e capire la direzione che si vuole intraprendere in
questo senso. Dal punto di vista della nuova gestione e della
progettazione vale un po' quanto detto in sede di discussione del
documento di economia e finanza della Regione. Lei, Assessore, in
quell'occasione ha detto che era chiara la tipologia degli
impianti, così come era chiara l'ubicazione, e ha parlato anche di
questo nuovo gestore dal 1° gennaio 2018; io immagino che sarà
tutto molto chiaro all'Assessore e alla Giunta, ma gradiremmo che
fosse chiaro anche agli altri Consiglieri. Queste nuove modalità di
gestione, questi nuovi incarichi e come sarà affidato l'incarico,
se sarà una società
in house
oppure no, ad oggi per noi non
sono chiari per niente. Ci piacerebbe capire al di là dei
tecnicismi e di quanto prevede la normativa, perché poi il Codice
degli appalti, da quanto abbiamo capito, si presta anche ad
interpretazioni, non è così ben definito, e questo genera
confusione. Per cui è importante capire politicamente quali sono le
intenzioni del Governo senza andare a definire puntualmente quale
delle tre opzioni viene scelta, ma cominciando a definire quale
ruolo devono avere gli Enti locali nella futura gestione, se devono
avere una partecipazione attiva oppure no, cosa che ad oggi non
avviene per quanto riguarda le decisioni. Oggi la struttura vede
gli Enti locali come soggetti che subiscono quello che succede, non
sono parte attiva nel processo decisionale, che invece sarebbe una
cosa positiva, perché sarebbe anche un modo per
responsabilizzare.
Ricordo le discussioni fatte qualche anno fa, quando i Comuni
dicevano di aspettare le decisioni della Regione per regolarsi di
conseguenza. Questa cosa deve essere invertita, nel senso che
dovrebbero essere anche gli Enti locali a partecipare, a sentirsi
parte di un progetto che va a dare delle risposte ai cittadini. Non
è ben chiaro quali sono le intenzioni politiche.
Noi auspichiamo che tutta la parte che l'Assessore ha definito
essere molto chiara sui diversi aspetti entro la fine dell'anno
venga discussa in Commissione e venga chiarita ai commissari, per
cui si potranno poi fare altre valutazioni. Noi non ci
accontentiamo che il cronoprogramma sia seguito, ci piacerebbe che
fosse anche un po' anticipato. Benché su tanti aspetti alcuni
risultati comincino ad arrivare, siamo ancora lontano dai livelli
di eccellenza e dal recuperare il tempo perduto per scelte che in
passato si sono trascinate e anche per conseguenze legali che vanno
al di là dei nuovi cambiamenti del nuovo piano, delle scelte messe
in campo negli ultimi anni.
