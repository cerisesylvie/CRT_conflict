Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3410 del 19 maggio 1992 - Resoconto
OGGETTO N. 3410/IX Problemi relativi al forte e al borgo di
Bard.
(Interrogazione)
Presidente
Do lettura dell'interrogazione presentata
dai consiglieri Agnesod, Rollandin, Faval, Stévenin, Vallet,
Perrin, Marcoz e Voyat.
Interrogazione Ricordata l'ampio dibattito che si è avuto sul
"Forte di Bard" in Consiglio regionale nel corso del 1991;
Tenuto conto che sul problema del Forte e del Borgo di Bard
erano state definite alcune precise linee di intervento;
Considerata l'urgenza di procedere per risolvere la grave
situazione in cui si trova questo Comune;
i sottoscritti consiglieri regionali
interrogano
l'Assessore competente per sapere:
1) quali provvedimenti sono stati assunti per risolvere le
problematiche riguardanti il Comune di Bard;
2) se è stata data attuazione alla predisposizione di una legge
speciale riguardante tale località.
Presidente
Ha chiesto la parola l'Assessore al
Turismo, Sport e Beni culturali, Pascale.
Pascale (PSI)
Sui problemi relativi al borgo e al forte
di Bard abbiamo già avuto due incontri nel Comune di Bard, uno
dieci giorni fa con la Giunta comunale e con alcuni membri del
Direttivo della comunità montana e ieri sera in un incontro
pubblico al quale ha partecipato quasi tutta la popolazione.
Come evidenziato in quegli incontri, negli ultimi mesi abbiamo
effettuato degli interventi per la soluzione di alcuni dei problemi
relativi al complesso della struttura. In data 22 novembre 1991,
avevamo affidato l'incarico di rilievo del forte per poter poi
affrontare il progetto di restauro; il 27 gennaio, abbiamo affidato
l'incarico di progettazione dell'impianto idro-sanitario del forte
per poter poi procedere ai successivi lavori che hanno necessità di
avere a monte una progettazione dell'impiantistica.
Nel contempo, in gennaio, avevamo dato mandato all'Ufficio
Patrimoniale della Regione di avviare le trattative per
l'acquisizione di un'area che già lo studio di fattibilità Valletti
riteneva fonda-mentale come area di parcheggio, in vista dei
possibili utilizzi del forte. Mi sembra che le trattative siano in
corso. Abbiamo anche predisposto come ufficio la legge regionale
che disciplina gli interventi finanziari per il recupero del forte
di Bard, legge di cui avevamo già discusso in passato in Consiglio
regionale.
La legge è già stata esaminata nel precedente incontro dalla
Giunta comunale di Bard che aveva dato il suo assenso; l'ho
illustrata anche ieri sera, per cui venerdì prossimo la sottoporrò
all'approvazione della Giunta regionale. Pertanto, non entro nel
dettaglio degli interventi che vengono proposti con questa
legge.
C'era poi il problema dell'utilizzo del forte: quali attività
insediare al suo interno. Credo che su questo si sia discusso
l'anno scorso e ieri sera con la popolazione che ha evidenziato non
solo la necessità di una destinazione diversificata, articolata
delle strutture del forte, ma anche la necessità di identificare,
all'interno di queste diverse destinazioni, un'idea forza,
un'attività prioritaria che possa veramente creare un introito
economico e commerciale non solo per il Comune di Bard, ma anche
per i comuni del comprensorio.
Io ho portato all'attenzione prima della Giunta comunale e poi,
ieri sera, della popolazione, una proposta che mi era stata
avanzata dai consulenti dell'Amministrazione regionale che avevamo
incaricato, anche per mantenere dei contatti a livello CEE, in modo
particolare dalla società Luigi Serra Intertrend, la proposta di
verificare la possibilità di creare all'interno di una parte del
forte una fondazione per la ricerca farmacologica, come polo
culturale attorno al quale poi insediare altre attività di tipo
culturale, turistico e/o commerciale.
E' un'idea che va verificata in tutta la sua fattibilità. Prima
di procedere all'approfondimento della proposta e quindi alla
ricerca dei possibili partner, ho voluto sentire gli Amministratori
locali e la popolazione.
Mentre gli Amministratori locali nella precedente riunione, di
15 giorni fa, si erano detti entusiasti della proposta ed avevano
quasi dato l'assenso, nel dibattito di ieri sera sono emerse delle
perplessità da parte di alcuni cittadini di Bard.
Probabilmente la proposta è troppo generica, perché non sappiamo
ancora quali sono i possibili e concreti contenuti di questa e,
comunque, sono state lanciate anche altre idee.
Ci siamo poi lasciati con l'esigenza di approfondire questo tema
in merito alle attività da insediare; tema che sarà approfondito
sia dalla Giunta comunale sia dagli Amministratori con la
popolazione. Ci si risentirà nel giro di pochi giorni per poter
decidere se procedere nell'approfondimento di questa proposta
oppure ricercare altre possibili soluzioni.
Per quanto riguarda la viabilità sono stati nuovamente
affrontati i problemi che sono di difficile soluzione, perché si
chiede sempre un allargamento della strada statale che non è
possibile effettuare per i vincoli della Sovrintendenza, mentre si
pone, e in questo caso più giustamente, il problema di un nuovo
asse viario con relativi parcheggi, sul quale, però, sono necessari
degli studi più approfonditi.
A mio avviso, nel momento in cui dovesse esistere una proposta
di utilizzo del forte e quindi di attività che vanno insediate
contemporaneamente, bisognerebbe giungere ad una progettazione
molto ampia e molto articolata di tutto l'assetto della viabilità
della zona e, quindi a quel momento, si vedrà come procedere.
Quindi, le cose immediate già attuate e che vanno avanti sono
quelle relative alla progettazione dell'impiantistica, alla quale
seguiranno i primi lavori di manutenzione e di restauro della parte
alta del forte. Infatti, in attesa di insediare queste attività,
riteniamo urgente procedere ad un primo restauro di questo corpo
che è oggetto del maggior numero di visite da parte dei
turisti.
E la legge speciale per il recupero del borgo verrà discussa in
Consiglio regionale al più presto. Essa dovrebbe permettere
l'intervento nel recupero sia da parte dei privati sia da parte
delle Amministrazioni pubbliche. Comunque su questo entreremo nel
merito quando esamineremo il progetto di legge.
Presidente
Ha chiesto la parola il Consigliere
Agnesod.
Agnesod (UV)
Quindici giorni fa abbiamo presentato
questa interrogazione perché ritenevamo e riteniamo che su questo
argomento il Consiglio debba fare un'ampia discussione.
L'anno scorso su due/tre iniziative che sono state portate in
questo Consiglio avevamo avuto l'idea che ci fosse qualche linea
guida su cui poter lavorare.
Io l'ho già detto ieri sera a Bard, in quella riunione a cui ho
partecipato. Sentita la relazione dell'Assessore, sono deluso,
perché è stata evidenziata la mancanza di una linea chiara su cui
procedere.
Il fatto di dire che bisogna ancora sistemare la parte alta
delle strutture, che c'è la necessità di qualche parcheggio, che è
stata fatta una legge speciale per intervenire finanziariamente,
non è tutto, secondo il mio punto di vista, perché la legge
speciale deve fare in modo che i cittadini che vogliono
ristrutturare le loro case lo possono fare senza dover attendere
tempi lunghi, passando per la Sovrintendenza per ogni singolo
caso.
Allora la legge speciale, secondo me, deve anche prevedere la
possibilità da parte del Comune di intervenire con un piano
particolareggiato su tutta l'area, su tutto il territorio del
borgo; un piano fatto in modo che poi ogni cittadino possa
adeguarvisi.
Quando si dovrà ristrutturare la propria casa, il cittadino non
invierà più il progetto alla Sovrintendenza e non aspetterà più il
benestare, ma, in base ad un piano complessivo già approvato dalla
Sovrintendenza, gli basterà presentare una domanda alla Commissione
edilizia comunale per poter svolgere i lavori.
La difficoltà per arrivare a questo punto è che il Comune di
Bard non ha il denaro per pagare i tecnici, non può permettersi
finanziariamente la spesa per far fronte alla realizzazione di
questo piano.
Quindi è necessario che, nella legge speciale, si preveda un
intervento di questo tipo.
L'altra questione che non è stata assolutamente affrontata, e
qui io non voglio fare delle accuse, ma solo delle considerazioni,
è il problema più urgente per questo centro; quello della strada e
della viabilità che deve trovare una soluzione immediata, perché
non è più possibile aspettare.
Ieri sera, tra l'altro, erano presenti due o tre commercianti
che hanno posto all'Assessore il problema. I Carabinieri
stazionano, infatti, tutto il giorno davanti ai loro esercizi,
impedendo alle auto di fermarsi e portando così gravi danni a due o
tre microeconomia commerciali di Bard, che rischiano di scomparire.
Questi problemi devono essere affrontati, secondo me, con la
massima urgenza e con una linea programmatica chiara e precisa.
Dobbiamo partire innanzitutto dalla strada, allargarla o trovare la
possibilità di sdoppiare la carreggiata o, come si proponeva ieri
sera, passare con il senso unico sopra e sotto o trovare una
soluzione tecnica, visto che ci sono i tecnici della Regione e che
la stessa ha una sua struttura per trovare soluzioni a questo tipo
di problemi.
Per quanto riguarda le idee, ritorno al discorso di ieri. Le
obiezioni di ieri sera erano inevitabili, perché la proposta non
conteneva sufficienti dati, per cui la popolazione si è spaventata
all'idea di trovarsi di fronte a chi sa quale stranezza:
un'industria farmaceutica, senza sapere chi ci avrebbe lavorato e
cosa avrebbe prodotto con esattezza.
Con dati più precisi a disposizione, la risposta della
popolazione sarebbe stata più chiara. L'indicazione di fondo che,
comunque, mi pare sia risultata evidente è che la popolazione è
contraria alla proposta di insediare nel forte un'industria
farmaceutica o comunque un centro di ricerca. Dobbiamo per forza
invece rispettare, come ha affermato ieri sera l'Assessore, il
suggerimento della popolazione: trovare una soluzione che tenga
conto del carattere storico, di quella che è la predisposizione di
questa borgata, che la metta in risalto. Non possiamo metterci
dentro un qualche cosa solo perché c'è lo spazio e non è neanche
necessario completare tutto; possiamo cominciare per gradi, con
delle idee che tengano conto delle particolarità di questo borgo
medioevale che esiste ed ha una sua fisionomia caratteristica.
Ci sono moltissime realtà in Europa, e ieri sera si sono portati
degli esempi di come si è saputo valorizzare a fondo strutture tipo
il forte di Bard.
Dobbiamo lavorare in questo senso, secondo me. Ho avuto anche
l'impressione che la riunione di ieri sera fosse preparata un po'
troppo in anticipo, organizzata in fretta. Non so perché, però mi
sembrava che non ci fossero elementi sufficienti per discutere una
proposta concreta di soluzione. Ormai sono vent'anni che parliamo
del forte di Bard ed ora che siamo proprietari possiamo trovare
qualche cosa di concreto su cui poter lavorare.
