Classificazione
ASSETTO DEL TERRITORIO
Urbanistica e pianificazione territoriale
EDILIZIA



Oggetto del Consiglio n. 77 del 18 novembre 2020 - Resoconto
OGGETTO N. 77/XVI - Interpellanza: "Intendimenti in merito
all'adozione dell'iter di regolarizzazione edilizia che incide sui
parametri urbanistici vigenti".
Bertin (Presidente) -
Passiamo al punto 17 all'ordine del
giorno. Per l'illustrazione il Segretario del Consiglio consigliere
Distort, ne ha facoltà.
Distort (LEGA VDA) -
Mi preme precisare all'inizio
dell'esposizione di questo punto che sicuramente l'argomento è
molto tecnico e cerco comunque di esporlo senza cadere nel
tecnicismo accademico, benché sia di interesse generale, non certo
di interesse particolare o di pochi, perché comunque riguarda
l'attività degli uffici tecnici comunali, riguarda l'attività dei
liberi professionisti delle professioni tecniche, riguarda
l'attività degli imprenditori nel settore edile e riguarda le
iniziative di singoli proprietari di unità immobiliari.
Andiamo subito all'esposizione dell'oggetto. Si parte dalla
rilevazione che sussistono diversi casi sul territorio valdostano
relativi a un disallineamento tra lo stato di fatto delle unità
immobiliari e l'assetto documentale, i disegni, depositati presso
gli uffici comunali. Non c'è in alcuni casi corrispondenza. Questa
corrispondenza può limitarsi a una non corrispondenza dal punto di
vista di soluzioni esecutive, ma in altri casi è una non
corrispondenza relativa a modifiche e a difformità ben maggiori di
aspetti esecutivi.
Entriamo a occuparci del campo del numero, ad esempio, di unità
immobiliare e quindi degli standard urbanistici, situazioni dove ci
sono degli incrementi del carico urbanistico. Sono situazioni
assolutamente assestate, situazioni realizzate nell'ambito degli
anni settanta ottanta, quindi dopo l'entrata in vigore delle leggi
urbanistiche, le prime leggi urbanistiche, quindi non possono
essere ricondotte a situazioni ante 1967, dove può valere
un'attitudine alla presa d'atto. Sono successivi all'entrata in
vigore delle leggi urbanistiche e svolti negli anni settanta e
ottanta perlopiù. Si tratta perlopiù di realtà condominiali, dove
il numero fondamentalmente di unità immobiliari era previsto in
titolo abilitativo iniziale in certo numero, poi in sede di
esecuzione si è eseguito una o più unità immobiliari rispetto al
progetto iniziale. Sono situazioni che sono state poi oggetto di
regolare dichiarazione presso il catasto urbano, quindi
ufficializzate attraverso la dichiarazione delle rispettive unità,
quindi con numero e con l'assetto delle disposizioni di queste
unità immobiliari.
Il tema è questo: le difformità che porto all'attenzione
dell'aula sono relative a queste situazioni che, dal nostro attuale
assetto normativo e legislativo in materia urbanistica, non
consentono di poterle definire ufficialmente situazioni di fatto,
quindi non entrano nel concetto recentemente introdotto dal
decreto-legge 76 di luglio, benché già appartenente alla disciplina
dell'urbanistica, di stato legittimo degli immobili.
Perché porto all'attenzione del Consiglio questo argomento in un
momento in cui sembra che le urgenze dell'emergenza sanitaria siano
prevalenti e quindi questo possa essere un aspetto puramente
normativo? Assolutamente ho piacere di chiarire, penso che sia
chiaro per tanti, ma a scanso di equivoco preciso che è
effettivamente attinente all'emergenza sanitaria, perché noi
sappiamo perfettamente che l'emergenza sanitaria è collegata a
un'emergenza di tipo economico e nell'ambito della nostra economia,
l'economia del nostro territorio, il settore dell'edilizia è
estremamente significativo dal punto di vista della definizione di
tutta l'attività economica del nostro territorio. Quindi il poter
operare con iniziative edilizie, con iniziative economiche virtuose
all'interno di edifici, di situazioni di immobili che hanno bisogno
di una regolarizzazione - fra l'altro io ricordavo che parliamo di
condomini perlopiù, che sono tra i maggiori destinatari delle
misure attuali del 110 percento - il pensare di poter
regolarizzare, trovare un percorso regolarizzativo di queste
situazioni, peraltro acquisite già a livello catastale da decenni,
è una necessità esattamente collegata all'attuale emergenza
economica; il poter intervenire, il poter operare.
Noi ne avevamo già parlato a fine legislatura con un ordine del
giorno, presentato da me a nome del mio gruppo, che chiedeva al
Governo di approfondire questo aspetto. L'ordine del giorno è stato
approvato all'unanimità e a tutt'oggi io chiedo al Governo - non so
se mi risponderà il Presidente della Regione o l'assessore Marzi -
a che punto è lo sviluppo del percorso di definizione dell'iter
regolarizzativo inerente alla situazione descritta nelle premesse e
quali sono gli intendimenti in merito all'adozione sul territorio
regionale dell'iter di regolarizzazione in questione, quali
relativi tempi e le modalità di attuazione.
A titolo di chiarezza per l'esposizione della risposta da parte
del Governo: sono a conoscenza delle previsioni dell'articolo 10
del decreto-legge 76 e della specifica relativa allo stato
legittimo dell'immobile, le casistiche, sono a conoscenza di quanto
è contenuto nel disegno di legge numero 4, il collegato al
bilancio, prese di posizione e leggeri approfondimenti da parte del
Governo sul tema che io sto portando all'attenzione del Consiglio.
Preciso fin da subito che i casi che io ho citato non sono
contenuti nelle previsioni, per cui chiedo quali siano gli
intendimenti del Governo.
Presidente -
Per il Governo risponde l'assessore Marzi,
ne ha facoltà.
Marzi (AV-SA) -
Grazie collega Distort. In merito al
primo punto dell'interpellanza circa lo stato di avanzamento del
percorso intrapreso dall'Amministrazione regionale per la
definizione dell'iter normativo per la regolarizzazione di edifici
con difformità realizzative rispetto alla documentazione
depositata, si tiene a premettere che l'Amministrazione è sensibile
all'argomento, tanto più in un momento di emergenza sanitaria ed
economica come quello attuale, riconoscendo che la condizione di
potenziale abuso di edifici esistenti da lungo tempo aventi
difformità anche minori tra progetto depositato e approvato e stato
del fabbricato costruito, è una problematica reale diffusa e che si
deve in ogni modo ricercare una soluzione che permetta di mantenere
in efficienza il nostro patrimonio immobiliare, facilitando gli
interventi di recupero. È certo che se si vuol però effettivamente
operare per un recupero energeticamente efficiente e sostenibile
del patrimonio edilizio, nonché a sostegno del comparto edilizio e
per la ripresa del mercato immobiliare, oltre che per il
contenimento del consumo di suolo, dobbiamo ricercare una via che
consenta di risolvere legittimamente il problema, rimuovendo i
fattori che bloccano il recupero degli edifici.
Questa problematica peraltro è annosa - a me ha un po'
terrorizzato la prima forma della risposta - in quanto la richiesta
della conformità tra progetto approvato e costruzione eseguita è
presente nella legislazione statale sin da un regio decreto del
1934 - da quello che ho capito, il 1265 - quando la conformità
dell'opera eseguita al progetto approvato era già richiesta
indipendentemente dalla sussistenza del titolo edilizio che allora
non c'era. Tuttavia, l'impostazione allora data per l'acquisizione
dell'autorizzazione di agibilità/abitabilità non è mai cambiata
anche con l'introduzione del titolo edilizio. Il legislatore ha
richiesto la conformità delle opere eseguite a titolo abilitativo:
all'epoca si parlava di licenza edilizia fin dal 1942 per le opere
eseguite nei centri abitati e dal 1967, come da lei richiamato, per
le restanti parti del territorio. Né la successiva evoluzione
normativa relativa all'agibilità ha modificato tale posizione. La
difformità tra progetto approvato e opera realizzata non discende
quindi dai modi di ottenimento dell'agibilità, ma dai modi di
esecuzione dell'opera, dalla trascurata segnalazione delle
modifiche apportate, in quanto non c'era all'epoca una
consapevolezza diffusa della difformità e delle sue conseguenze. A
ciò si aggiunga che la grana, la scala con cui si legge un progetto
è molto cambiata nel tempo, divenendo via via più fine e
dettagliata e pertanto ciò che un tempo sembrava conforme anche
agli uffici pubblici, oggi non appare più tale.
L'Amministrazione regionale ha voluto approfondire l'argomento e
verificato la possibilità di introdurre una norma che ponga rimedio
a questa situazione. L'argomento è molto delicato in quanto, al di
là della competenza primaria della Regione nella materia
urbanistica, rimangono in ogni caso fermi aspetti che sono di
competenza regionale, quali i risvolti penali degli illeciti,
nonché i rischi di ricadere in una forma di condono edilizio.
Come già discusso tra l'altro nel corso della seduta del 26
giugno 2020, il Consiglio - tra l'altro su sua sollecitazione -
aveva approvato all'unanimità un ordine del giorno che impegnava il
Governo regionale "ad avviare tempestivamente con gli uffici
competenti un approfondimento relativo all'individuazione di un
percorso che, attraverso l'allineamento documentale presso gli
uffici comunali, permettesse la regolarizzazione della situazione
descritta".
Collegandomi a quanto finora detto, rispondendo con ciò anche al
secondo quesito, confermo al consigliere Distort che l'attuale
Governo regionale intende tener fede all'impegno preso e in tal
senso già opera il disegno di legge regionale, come da lei
richiamato, attualmente all'esame delle Commissioni consiliari; mi
riferisco al collegato alla finanziaria e in particolare
all'articolo 2. Infatti, a seguito del decreto semplificazione
sempre da lei richiamato, gli uffici regionali competenti per
materia hanno lavorato all'introduzione della normativa regionale
della modifica delle modalità semplificative introdotte
dall'articolo 10 della legge statale, che hanno sensibilmente
modificato il DPR 380/2001. L'intento dichiarato dal legislatore
nazionale a tal proposito è quello di semplificare e accelerare le
procedure edilizie e ridurre gli oneri a carico dei cittadini e
delle imprese, nonché di assicurare il recupero e la qualificazione
del patrimonio edilizio esistente e lo sviluppo di processi di
rigenerazione urbana, decarbonizzazione, efficientamento
energetico, messa in sicurezza sismica e contenimento del consumo
di suolo.
L'evidente necessità di trovare una soluzione al problema delle
difformità documentali dal progetto rispetto allo stato di fatto ha
imposto la ricerca di una soluzione normativa anche al legislatore
statale e in tal senso ha operato il citato decreto
semplificazione. Ciò ha aperto la strada al legislatore regionale
per consentirgli di superare la finora insolubile difficoltà di
introdurre nella legge regionale una norma che avrebbe potuto porsi
in contrasto con la norma nazionale e su materia di competenza
dello Stato.
Senza perdere tempo quindi si è intervenuti con il collegato
alla finanziaria che all'articolo 2 introduce nella legge regionale
11/1998 alcune nuove norme di recepimento appunto del decreto
semplificazione, che sono di grande interesse per l'argomento oggi
trattato. In particolare, si richiama l'attenzione all'introduzione
di un nuovo articolo nella legge regionale, il 59-bis,
documentazione amministrativa e stato legittimo degli immobili, il
quale al comma 2 definisce qual è lo stato legittimo dell'immobile,
nonché alla modifica riguardante l'agibilità in assenza di opere,
articolo 63 bis comma 5, e al nuovo articolo 80 bis sulle
tolleranze costruttive. Il combinato disposto di queste tre norme
consente, a seconda dei casi, e in particolare per gli edifici più
vecchi, buone aperture verso l'allineamento dell'edificio ai
documenti depositati, permettendo così una sua legittimazione.
Non credo sia opportuno ulteriormente anticipare oggi
l'illustrazione di un disegno di legge, che tra l'altro abbiamo
approfonditamente cominciato ad analizzare in II Commissione e che
sarà comunque presentato a breve in Consiglio, ma quanto detto
basta a garantire al consigliere Distort e a tutta l'assemblea che
fin d'ora ci stiamo applicando a porre rimedio alla problematica
annosa della legittimità degli immobili con difformità minori e che
ciò sta diventando concreta realtà, o almeno c'è la volontà che lo
diventi.
Presidente -
Per la replica il consigliere Distort, ne ha
facoltà.
Distort (LEGA VDA) -
Per quanto riguarda la sua risposta
Assessore sì, stiamo parlando la stessa lingua, lo sto percependo,
e capisco che ci sono gli uffici regionali che sono impegnati
nell'adempimento di quanto è stato definito dall'ordine del giorno
approvato all'unanimità sullo stesso tema di cui stiamo parlando in
questo momento. È chiaro che comunque anch'io non voglio fare
anticipazioni, non è questo il luogo, sul testo del disegno di
legge 4, però comunque intendo portare e ribadire l'attenzione sul
fatto che ci sono casi assolutamente consolidati da dichiarazioni
catastali, quindi da documentazione catastale, vuol dire numero di
unità immobiliari e in questo caso in eccesso, perché va a creare
carico urbanistico; in difetto non sarebbe un problema, non
creerebbe un problema, perché il numero in eccesso che grava sul
carico urbanistico va, sotto un certo punto di vista, a
configurarsi nella linea degli abusi edilizi e quindi chiaramente
non è più competenza del campo urbanistico, ma del Codice civile e
penale.
Però il fatto è che esistono situazioni consolidate da
accatastamenti. Essendo una situazione dichiarata sin dall'epoca di
completamento dell'immobile, rimango sempre nei decenni settanta e
ottanta (più settanta che ottanta), vuol dire che l'ente pubblico
ha percepito delle risorse economiche da parte dei proprietari
sottoforma di tributi, di tasse, regolarmente da allora fino a oggi
e quindi sono situazioni che sono dichiarate di fatto. L'abuso
edilizio è un'opera che viene realizzata all'oscuro, all'insaputa
del controllo pubblico. Queste non sono situazioni realizzate
all'insaputa, perché sono ufficializzate da un accatastamento.
Poi per quanto riguarda il regio decreto del 1934 preciso che, a
mia conoscenza, i punti richiesti erano l'avvenuta iscrizione al
catasto e il deposito del collaudo statico. Dopo l'entrata in
vigore della legge 1086 del 1971 è diventato evidente, però si
chiedeva comunque una dichiarazione di idoneità statica e il
rispetto dei requisiti igienicosanitari di salubrità dei locali,
che avveniva attraverso la visita sul luogo dell'ufficiale
sanitario che constatava nella sua relazione addirittura il numero
di unità immobiliari e dava una descrizione di quanto era stato
realizzato. Quindi tutta questa situazione di difformità -non sono
tantissimi casi ma ci sono e sono particolarmente sensibili -
esiste sul nostro territorio, quindi c'è tutto questo percorso
documentale che attesta la presa visione, la conoscenza dell'ente
pubblico rispetto a quanto realizzato.
È per quello che io avevo già dato delle indicazioni e le
riproporrò in sede di discussione del collegato, annunciando già
adesso che è in preparazione un emendamento e un percorso di
sostenibilità amministrativa della regolarità di acquisizione di
questo stato di fatto, nel rispetto della disciplina urbanistica
vigente senza andare a interferire con il Codice penale.
