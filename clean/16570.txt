Classificazione
SPORT E TEMPO LIBERO
Manifestazioni sportive


Resoconto integrale del dibattito dell'aula
Oggetto del Consiglio n. 2970 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2970/X Iniziative per far rientrare la Valle d'Aosta
nel circuito delle grandi manifestazioni sportive.
(Interpellanza)
Interpellanza Considerato che il CONI ha deciso che sarà Torino
la candidata per le olimpiadi del 2006;
Tenuto conto che la delegazione valdostana in un recente
incontro ha ritenuto di dare un "no" secco alla possibilità di un
coinvolgimento della nostra Regione alla manifestazione
olimpica;
Visto che, dopo la storia del referendum contro la candidatura
olimpica, la Valle d'Aosta è stata completamente esclusa dal grande
circuito internazionale;
i sottoscritti consiglieri regionali
Interpellano
la Giunta regionale per sapere:
da chi era composta la delegazione valdostana che ha partecipato
agli incontri con la Regione Piemonte e con quale mandato;
se non ritiene opportuno tenuto conto dell'importanza che
riveste una manifestazione olimpica riprendere i contatti con la
Regione Piemonte per verificare se esistono margini per un
possibile coinvolgimento della nostra Regione;
quali sono state le iniziative assunte dalla Giunta per far
rientrare la Valle d'Aosta nel circuito delle grandi
manifestazioni.
F.to: Parisi - Lanièce - Marguerettaz
Presidente Ha chiesto la parola il Consigliere Parisi.
Parisi (Aut) Abbiamo ritenuto di presentare quest'interpellanza
dopo aver letto su molti organi di informazione la notizia che la
nostra Regione, rappresentata da una delegazione, aveva ritenuto di
dover rifiutare qualunque tipo di coinvolgimento con la Regione
Piemonte per le olimpiadi del 2006. Dobbiamo ancora una volta far
rilevare che il metodo adottato è molto discutibile in quanto
avrebbe dovuto essere il Consiglio regionale a pronunciarsi su un
argomento di così enorme portata e non essere completamente
esautorato e svuotato delle sue funzioni istituzionali.
Condividiamo il parere di coloro che ritengono l'evento olimpico
una manifestazione di straordinaria promozione turistica e quindi
non comprendiamo l'atteggiamento di totale chiusura da parte della
delegazione valdostana guidata dal Presidente della Giunta. Saremmo
interessati a conoscere se quest'atteggiamento è condiviso da tutta
la Giunta o se invece è un'iniziativa soltanto della Presidenza
della Giunta.
D'altra parte, per quanto riguarda questo problema, vi sono
stati anche autorevoli esponenti facenti parte dello stesso
movimento del Presidente che si sono espressi con pareri e
valutazioni di segno opposto a quello del rifiuto.
Vorremmo fare presente che il richiamo fatto dal Presidente
della Giunta al referendum del ?92 non trova a nostro avviso una
giustificazione logica in quanto allora si faceva riferimento ad
una candidatura olimpica della nostra Regione con impegno di enormi
risorse economiche e con la necessità di realizzare una serie di
strutture che avrebbero potuto creare problemi di ordine
ambientale, mentre in questo caso si tratta di utilizzare strutture
già esistenti. Siamo del parere che ancora una volta la nostra
Regione, per una forma di chiusura mentale, rimanga tagliata fuori
dal grande circuito internazionale senza che faccia quel salto di
qualità che l'annoveri fra le più importanti mete del circuito
bianco.
Quello che appare alquanto stupefacente è l'atteggiamento di
totale silenzio dei nostri operatori turistici e di buona parte
delle forze politiche che allora si erano battute per la
candidatura olimpica. Sembra quasi che a parlare di olimpiadi si
venga scomunicati.
Noi riteniamo, così come dichiarato da autorevoli esponenti del
mondo sportivo, che se esistono ancora le condizioni vadano ripresi
i contatti con la Regione Piemonte per far sì che la nostra Regione
possa ospitare alcune manifestazioni di grande prestigio quali lo
sci nordico, il pattinaggio, il biathlon eccetera e così facendo
rientrare nel grande circuito internazionale della neve.
Un discorso a parte va fatto per quanto riguarda la questione
della pista di bob. Il sottoscritto nel ?95 aveva presentato
un'interpellanza all'Assessore Agnesod raccogliendo anche una
richiesta che faceva seguito ad una petizione, interpellanza con la
quale si chiedeva all'Assessore di intervenire per risolvere il
problema della pista di bob di Cervinia. Adesso, anche leggendo le
ultime interviste rilasciate dall'Assessore, mi sembra che la
situazione sia invariata, che non vi sia l'intenzione di fare
qualcosa per affrontare il problema della pista anche se arrivano
segnalazioni e richieste da parte di moltissimi sportivi o società
sportive che sono interessate a quello sport. Probabilmente ancora
una volta perdiamo una grande occasione per dare quell'immagine che
sarebbe auspicabile alla Comunità valdostana.
Termino, dicendo che siamo convinti, non solo noi, ma anche
coloro che si interessano di sport, che perseguendo la strada che
dicevo prima si darà forse alla Valle d'Aosta la possibilità di
rientrare in quel grande circuito internazionale dal quale da
qualche tempo è completamente messa fuori.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Innanzitutto voglio chiarire il problema della
delegazione valdostana. Non esiste nessuna delegazione valdostana
che abbia partecipato a degli incontri con la Regione Piemonte; né
la Regione Piemonte, né altri enti od organismi hanno avanzato
proposte di coinvolgimento della Regione Valle d'Aosta per le
olimpiadi invernali del 2006. Contatti informali ci sono stati a
Bruxelles fra il Presidente della Giunta regionale del Piemonte,
Ghigo, e il Presidente Viérin nel corso di una seduta del Comitato
delle regioni. Nessuna delegazione ufficiale, quindi,
dell'Amministrazione ha mai partecipato ad incontri promossi dalla
Regione Piemonte; l'unica riunione a cui credo si possa fare
riferimento è quella promossa dal Generale Romano, Comandante
dell'Arma dei carabinieri per il Piemonte e la Valle d'Aosta, il
quale ha invitato diversi esponenti del mondo sportivo e politico
del Piemonte e della Valle d'Aosta, fra cui il Presidente della
Giunta, per una presentazione presso la sede dell'Arma in Torino,
in Piazza Carlino, delle condizioni operative del proprio comando e
delle ricadute positive di un'eventuale candidatura olimpica.
Questi sono stati gli unici cenni a cui si può fare riferimento
rispetto all'interpretazione che si può dare di quanto è stato
precisato nell'interpellanza.
Non esistono evidentemente da parte nostra preclusioni a
contatti per eventuali iniziative che possono produrre beneficio
per la nostra Regione; valuteremo eventuali proposte ufficiali che
comunque a tutt'oggi non esistono tenendo ben presente che
qualunque sia l'impegno che potrà essere richiesto alla nostra
Regione a questo dovrà corrispondere un ritorno adeguato per
l'immagine e la promozione della Valle d'Aosta.
Credo con questo di aver dato una risposta esauriente ai dubbi
espressi dal Consigliere nella sua illustrazione.
Per quanto riguarda la pista di bob, il Consigliere Parisi
conosce quali erano e quali sono i problemi esistenti per il
ripristino delle condizioni perché questa pista torni ad essere
agibile e possa inserirsi di nuovo nelle gare di competizione a
livello internazionale. Problemi che sono innanzitutto di ordine
geologico, di consistenza di una parte della montagna su cui sorge
la pista stessa; in secondo luogo occorre rifare completamente la
pista e prevedere la ghiacciatura artificiale.
Queste problematiche hanno creato innanzitutto dei dubbi su
quale intervento poteva essere fatto nella parte geologica; abbiamo
contattato dei tecnici in questi anni, adesso sembra che ci sia
stato un sopralluogo da parte di un tecnico inglese qualificato, il
quale si è detto disponibile a verificare la situazione e a dare
una risposta che, secondo lui, potrebbe anche essere positiva. Il
Comune gli ha affidato lo studio, attendiamo questa risposta
dopodiché valuteremo se procedere o meno in questa direzione.
Per quanto riguarda le competizioni di livello internazionale,
direi che non è del tutto corrispondente al vero il fatto che ne
siamo in questo momento esclusi; abbiamo ospitato due prove di
Coppa del mondo di sci nordico che non sono secondarie soprattutto
in questo periodo per il riscontro positivo che sta avendo tale
sport a livello internazionale. Abbiamo per due anni consecutivi
ospitato questo tipo di manifestazione, siamo in attesa di vedere
l'assegnazione per i prossimi anni di questa gara.
Stiamo lavorando e abbiamo lavorato concretamente per
l'assegnazione di una gara di circuito di coppa del mondo di sci
alpino dalla quale purtroppo siamo usciti e tutti sappiamo
come.
Incontri ne abbiamo fatti a livello di vertice, abbiamo ospitato
lo scorso anno il Segretario generale della FIS (Federazione
internazionale dello sci), Dott. Gianfranco Caspel, il Segretario
della Commissione coppa del mondo femminile, Gunter Hoch.
Ci sono stati dei sopralluoghi sulle piste valdostane con
valutazioni positive; abbiamo avuto con la Federazione
internazionale sport invernali del Generale Valentino una
corrispondenza molto intensa in questi anni, corrispondenza che è
agli atti e quindi è disponibile per essere visionata da cui
traspare il fatto che c'è stato da parte della Federazione italiana
la volontà di inserire la Valle d'Aosta e soprattutto Cervinia, per
quanto riguarda l'apertura della stagione della Coppa del mondo,
nel calendario internazionale delle gare, ma una non rispondenza
nell'inserimento nel calendario FIS. Qui ci sono delle
comunicazioni, una è del dicembre ?96, indirizzata all'Assessore al
turismo ed ha il seguente tenore: "Data: 10 dicembre, indirizzata
al Sig. Caspio e al Segretario generale della FIS - Ho inviato al
Sig. Caspio una lettera di supporto alla candidatura di La Thuile
per l'eventuale recupero di una gara che era stata annullata".
Una seconda comunicazione dice: "Con riferimento alla lettera
del 2 settembre 1996 pervenuta dalla Società Cervino, si trasmette
in allegato copia della richiesta della FISI inoltrata alla
Federazione internazionale in data odierna, con la candidatura di
Cervinia per la manifestazione in oggetto. In occasione del
sopralluogo dei tecnici Messner e Tauser effettuato il 28 marzo
1996 a Cervinia, è emersa la possibilità che sul tratto iniziale
della pista del Ventina, come indicato nelle planimetrie in
possesso dei due tecnici FIS di cui sopra, è possibile organizzare
nell'ambito del circuito della Coppa del mondo un "parallel event"
maschile e femminile. Detta manifestazione, sostenuta dalla Regione
autonoma Valle d'Aosta e dalla Cervinia S.p.A., si inserirebbe
nelle gare di Coppa del mondo e consentirebbe a Cervinia di
rientrare nel circuito in sostituzione della gara di apertura per
la quale la stazione si è più volte candidata. La FISI è ovviamente
favorevole e supporta con vivo interesse la proposta di Cervinia.
Preghiamo pertanto di voler accogliere la candidatura per
l'inserimento in calendario di coppa del mondo di sci alpino
?97-?98 della seguente manifestazione, per la data: 1°-2 novembre
?97, oppure 18-19 ottobre ?97, località Cervinia-Breuil, pista del
Ventina, denominazione dell'evento "parallel event", Società
Cervino organizzazione".
Questa è stata una lettera che il Presidente della FISI,
Generale Valentino, ha inviato al Segretario Casper e al Sig.
Demez, Presidente del Comitato FIS della Coppa del mondo.
Ci sono state tutta una serie di altre comunicazioni sempre
inerenti a quest'oggetto; anche una lettera di vibrata protesta che
il Generale Valentino ha fatto pervenire sempre alla Federazione
internazionale nel momento in cui è stato comunicato che questa
gara non sarebbe avvenuta a Cervinia.
Quindi siamo in una condizione abbastanza strana, nel senso che
abbiamo fatto tutto quanto era nostro dovere fare per cercare di
ottenere quest'assegnazione, la Federazione lo stesso, così pare,
mentre la Federazione internazionale fa scelte diverse, ma la
Federazione internazionale in questo momento sta facendo anche
delle figure piuttosto magre; abbiamo visto le ultime gare di Coppa
del mondo come si sono svolte in quali condizioni e su quali
terreni: una fanghiglia che non era paragonabile alla neve e su
questi terreni gli sciatori dovevano scendere.
Abbiamo assistito alle proteste di Tomba e di tutti i più
importanti atleti che sono nel circuito di Coppa del mondo di
fronte a queste scelte, che sono scelte dettate sicuramente da
motivi non di organizzazione, quindi non tenendo conto di quali
sono le condizioni migliori, ma sono scelte dovute ad altri fattori
che sono facilmente ipotizzabili. Tutto qua. Mi pare di avere
risposto alle problematiche affrontate dall'interpellanza.
Presidente Ha chiesto la parola il Consigliere Parisi.
Parisi (Aut) Ringrazio l'Assessore Agnesod e prendo atto che
finalmente è venuto in Consiglio e ha dato delle risposte
innanzitutto quella dell'impegno che riguarda l'eventuale
possibilità di contatti con la Regione Piemonte per verificare se
vi è la possibilità o meno di un coinvolgimento. Poi ha fornito il
chiarimento che non c'era stato quest'incontro o almeno gli organi
di stampa avevano dato questa notizia quindi, prendiamo atto di
quanto diceva l'Assessore augurandoci che questo possa avvenire nei
modi e nei tempi stabiliti e con la possibilità di avere dei
vantaggi per la Valle d'Aosta.
Per quanto riguarda le manifestazioni a livello internazionale,
l'Assessore sa che non bastano le lettere di protesta, non basta il
fatto di avere le strutture purtroppo in quegli ambienti si viaggia
in termini di grandi interessi per cui, probabilmente, bisogna
allargare un po' la visione e vedere se è possibile avere contatti
anche di tipo diverso perché purtroppo non basta la buona volontà o
la protesta, ma sicuramente ci vogliono altri tipi di
interventi.
Comunque, mi dichiaro soddisfatto della risposta dell'Assessore
Agnesod e mi auguro che tutto quello che lui ha detto possa
avvenire in futuro.
