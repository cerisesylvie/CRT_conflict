Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 804 del 22 settembre 2004 - Resoconto
OGGETTO N. 804/XII - Criteri di utilizzazione del parco-auto
dell'Amministrazione regionale. (Interrogazione)
Interrogazione
Creduto che il parco-auto della Regione Autonoma Valle
d'Aosta comprenda anche veicoli che non vengono sempre utilizzati,
ma che continuano in ogni caso a restare di proprietà regionale,
con conseguenti oneri fiscali ed assicurativi a carico
dell'Amministrazione;
Ritenuto opportuno avere più specifici dati sul fenomeno e
capire i motivi che sono alla base di scelte apparentemente
incomprensibili;
il sottoscritto Consigliere regionale
Interroga
L'Assessore competente per sapere:
1) quanti sono i veicoli a motore destinati alla circolazione
stradale, attualmente di proprietà dell'Amministrazione
regionale;
2) se ci sono veicoli di fatto inutilizzati e se, per questi
ultimi, si continuano a pagare gli oneri fiscali e
assicurativi;
3) in caso affermativo, quali sono i motivi che non hanno
consentito finora di cedere a terzi o di rottamare i veicoli non
utilizzati.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si pongono una serie di
quesiti relativamente al parco-auto dell'Amministrazione
regionale.
La prima domanda chiede:
"quanti sono i veicoli a motore
destinati alla circolazione stradale, attualmente di proprietà
dell'Amministrazione regionale"
. I veicoli a motore destinati
alla circolazione stradale, attualmente di proprietà
dell'Amministrazione regionale e regolarmente utilizzati, sono
435.
Seconda domanda:
"se ci sono veicoli di fatto inutilizzati e
se, per questi ultimi, si continuano a pagare gli oneri fiscali e
assicurativi"
. Risultano attualmente inutilizzati i seguenti
autoveicoli: 2 fuoristrada DAIHATSU 4x4, in dotazione al Corpo
forestale, che sono stati dismessi con provvedimento dirigenziale
n. 3814/2004 e saranno ceduti a titolo oneroso nell'appalto in
corso per l'acquisto di 4 fuoristrada, appalto indetto con
provvedimento dirigenziale del 31 agosto 2004; 1 autocarro FIAT
160, in dotazione alla Direzione sistemazioni montane e
infrastrutture, per il quale è in fase di approvazione la
dichiarazione di fuori uso e cessione, necessaria per poter
effettuare l'appalto per l'acquisto di un nuovo mezzo; 10
autovetture blu, in particolare: 3 FIAT Croma, 4 LANCIA Thema, 2
LANCIA K e 1 FIAT Marea, in dotazione alla Direzione servizi
generali che, in seguito alle ultime acquisizioni di autovetture
con contratti di noleggio a lungo termine, stipulati tramite la
Consip, non risultano più utilizzate.
Relativamente ai suddetti autoveicoli non si sono più pagati gli
oneri assicurativi, ma solo - come previsto per legge - il bollo
auto per il 2004. Le 10 autovetture blu in giacenza hanno permesso,
in questa fase di passaggio dal sistema in proprietà al sistema a
noleggio, di verificare la qualità del servizio del fornitore
Consip. Presso il garage risulta ancora giacente - questa è una
nota di colore - una FIAT 500, targata "AO 50132", per la quale non
si pagano oneri assicurativi e bollo auto in quanto tassa non
dovuta per tale tipologia di autoveicolo e, ancora, 1 autovettura
FIAT Panda in dotazione al Servizio sviluppo della produzione
agro-alimentare del Dipartimento agricoltura, che verrà sostituito
nei prossimi mesi in attuazione del piano acquisti 2004.
Si ritiene inoltre - come avevo già avuto occasione di dire -
opportuno informare il Consiglio che è intenzione del Dipartimento
bilancio e finanze acquisire un "software" per la gestione degli
automezzi, che, oltre al normale controllo sugli oneri assicurativi
e fiscali, consenta anche il monitoraggio dei consumi dei percorsi
e del chilometraggio, perché un parco macchine così importante
necessita un monitoraggio anno per anno degli utilizzi, in quanto,
in caso contrario, il piano acquisti e le sostituzioni potrebbero
essere discrezionali senza avere degli elementi misuratori.
Pertanto nei prossimi mesi ci sarà questa acquisizione e sono già
stati presi contatti con varie società che offrono prodotti
similari; decideremo poi il modello.
Président - La parole au Conseiller Curtaz.
Curtaz (Arc-VA) - A seguito di questa interrogazione sarò stato
probabilmente odiato da alcuni dipendenti dei vari assessorati, i
quali hanno dovuto fare un inventario che forse non esisteva o,
comunque, se esisteva, hanno dovuto fare un certo
aggiornamento...
(interruzione dell'Assessore Marguerettaz, fuori
microfono)
... allora sono soddisfatto perché - quanto meno - abbiamo fatto
una cosa utile, cioè la "mise à jour" della situazione. Su questi
dati molto precisi che mi sono stati forniti, ringrazio l'Assessore
e mi permetto di fare due osservazioni.
Penso che il dato dei 435 veicoli a motore utilizzati nella
nostra Regione sia preoccupante; sarebbe un dato da comunicare a
Giorgio Bocca, in modo che possa aggiornare il suo articolo, in
quanto, quando dice che normalmente nel resto d'Europa ogni
famiglia ha una macchina... - qui, ogni Valdostano ha una macchina
- penso che non abbia tenuto conto delle auto della Regione,
altrimenti si arrivava ad un 1,... qualcosa, perché effettivamente
abbiamo una macchina ogni 6-7 dipendenti e mi sembra una cosa su
cui fare una riflessione. Certo che è un numero considerevole!
Abbiamo capito che le macchine inutilizzate sono relativamente
poche; l'Assessore ha detto che per alcuni dei mezzi è prevista una
soluzione per quanto riguarda i veicoli non utilizzati e faceva
riferimento ai fuoristrada della Forestale e all'autocarro legato
al Servizio infrastrutture, mentre non ho capito che ne sarà di
queste 10 auto blu... ecco, verranno rottamate anche quelle! Mi
rendo conto che i numeri sono modesti, perché avremmo potuto anche
immaginare una situazione peggiore, però continuare a pagare il
bollo auto per vetture che non vengono più utilizzate, mi sembra
una cosa veramente fuori luogo!
Anche questo problema è avviato a soluzione. Mi dichiaro
soddisfatto della risposta dell'Assessore e condivido pienamente la
sua proposta di utilizzare un "software" che possa garantire un
controllo complessivo di tutto il parco macchine regionale, in
tutti gli aspetti che l'Assessore ha indicato.
