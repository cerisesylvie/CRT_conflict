Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune



Oggetto del Consiglio n. 1530 del 4 novembre 2015 - Resoconto
OGGETTO N. 1530/XIV - Interrogazione a risposta immediata:
"Tempistica per il rinnovo dei vertici amministrativi e
dirigenziali della società Monterosa S.p.A.".
Président
- La parole au collègue Ferrero.
Ferrero (M5S)
- Grazie Presidente.
Ovviamente non voglio esaurire certo in due minuti una questione
delicata e complessa come quella della Monterosa, ma mi pareva che,
proprio in relazione alla gravità della situazione della società e
all'accumularsi anno dopo anno dei debiti, fosse necessario
provvedere urgentemente - o quanto meno sapere immediatamente - che
cosa intende fare il Governo regionale riguardo a questa questione,
questione che non può rimanere sospesa o appesa ad un filo ancora a
lungo. La domanda è quindi molto semplice: vogliamo sapere entro
quando volete provvedere alla sostituzione e al ripristino del
Consiglio di amministrazione per far ripartire di conseguenza
questa benedetta società partecipata che, diversamente, rimane una
palla al piede dell'Amministrazione regionale.
Presidente -
La parola all'Assessore Marguerettaz.
Marguerettaz (UV)
- Grazie Presidente.
La domanda è puntuale. Dopo le dimissioni del Presidente e di un
altro componente del Collegio sindacale sono decaduti tutti i
Consiglieri di amministrazione e quindi, in modo tempestivo,
essendo che l'amministrazione in questi casi dal punto di vista
statutario è passata al Collegio sindacale, il Collegio sindacale
ha convocato per il giorno 16 novembre l'assemblea con al punto 1
dell'ordine del giorno la nomina del nuovo organo amministrativo
previa determinazione del numero dei componenti e, al punto 2, la
determinazione dei compensi degli amministratori. Pertanto
l'assemblea si svolgerà in prima convocazione il 16 di novembre e,
in seconda convocazione, il 23 di novembre.
Presidente -
La parola al collega Ferrero.
Ferrero (M5S)
- Grazie Presidente. Ringrazio
l'Assessore.
Bene, è ovvio che, in relazione a questa notizia, presenterò una
risoluzione proprio sulla questione dell'individuazione dei
componenti del nuovo Consiglio di amministrazione, anche perché le
voci che arrivano - che ovviamente saranno "voci di corridoio" -
fanno sorridere; abbiamo sentito dei nominativi rispetto ai quali
Paperino o Topo Gigio sarebbero...diciamo dei geni della lampada!
Quindi ringrazio.
Presidente -
Punto 3.02 all'ordine del giorno.
