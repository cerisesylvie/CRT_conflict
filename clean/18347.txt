Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1440 del 12 luglio 2000 - Resoconto
OGGETTO N. 1440/XI Situazione del settore del trasporto
ferroviario in Valle. (Interpellanza)
Interpellanza Premesso:
- che il Ministero dei Trasporti ha elaborato il decreto che
trasferisce alle Regioni competenze e risorse in materia di servizi
ferroviari;
- che tale documento è all’esame della Conferenza
Stato-Regioni;
- che la nuova impostazione nella gestione dei servizi
ferroviari dovrebbe diventare operativa dal primo ottobre
prossimo;
- che il contratto di servizio stipulato tra la Regione e le
Ferrovie dello Stato è in scadenza il 30 giugno 2000;
i sottoscritti Consiglieri regionali
Interpellano
l’Assessore competente per sapere:
1) quali considerazioni esprime in merito al decreto citato in
premessa;
2) se è già stato raggiunto un accordo di programma tra lo Stato
e la Regione Valle d’Aosta: in caso affermativo,
quali saranno le future competenze della Regione nel settore dei
trasporti ferroviari locali e come prevede di organizzarne la
gestione;
3) se, in sede di rinnovo, il contratto Regione-FF.SS. sarà
informato a criteri di maggiore qualità e puntualità relativamente
ai servizi erogati agli utenti;
4) se alla luce dei pesanti disservizi verificatisi nel corso
della stagione appena conclusa, la Regione intende avvalersi di
alcuna delle clausole sanzionatorie previste nel suddetto
contratto.
F.to: Tibaldi - Lattanzi
Presidente
La parola al Consigliere Tibaldi.
Tibaldi (FI)
È in corso d'esame un progetto di decreto
ministeriale, che trasferisce alle regioni competenze e risorse in
materia di servizi ferroviari. Se ne sta parlando in questi giorni,
in poche parole si sta cercando di dare attuazione a quel progetto
di federalismo ferroviario di cui più volte si è parlato anche
recentemente. Il decreto cosiddetto sul "federalismo ferroviario"
trasferirà risorse per 4.000 miliardi alle regioni e decentrerà
servizi che finora sono stati gestiti dal Governo.
Con questo decreto, ora all'esame della Conferenza Stato-Regioni
che dovrà definirne in ogni suo punto l'attuazione, lo Stato
trasferirà alle regioni la gestione delle ferrovie cosiddette
"minori", 4.000 miliardi come dicevo, mentre i contratti di
servizio che sono stipulati fra lo Stato e le Ferrovie dello Stato,
saranno stipulati fra le regioni e lo stesso ente Ferrovie dello
Stato.
C'è una scadenza temporale che è alquanto ravvicinata ed è il 1°
ottobre, da quando questo nuovo sistema di devoluzione del servizio
ferroviario dovrebbe entrare in funzione nella sua totalità, salvo
slittamenti.
L'interpellanza cosa mira a conoscere? Innanzitutto se la
Regione Valle d'Aosta ha partecipato a questa Conferenza
Stato-Regioni e, di conseguenza, se ha preso visione e conoscenza
del contenuto di questo decreto. In caso affermativo, si vuole
sapere se questo incontro è sfociato in un accordo di programma fra
lo Stato e la Regione, per conoscere quali sono precisamente le
competenze e le risorse che ci verranno trasferite. Ricordo che
l'Assessore Lavoyer rispondendo ad un'interpellanza proposta dal
gruppo di Forza Italia qualche mese fa, fece riferimento alla
necessità di addivenire quanto prima all'acquisizione delle
competenze in materia ferroviaria da parte della Regione, fermo
restando anche il trasferimento delle relative risorse che finora
sono state utilizzate dallo Stato.
Una questione strettamente correlata a questo fenomeno del
decentramento ferroviario è il contratto di servizio; contratto di
servizio semestrale che è scaduto il 30 giugno scorso e che è stato
rinnovato fra la Regione e le Ferrovie dello Stato il 31 dicembre
scorso, il quale prevede degli oneri sì a carico della Regione, ma
dovrebbe anche prevedere, sulla base degli accordi intervenuti,
anche un miglioramento della qualità del servizio erogato dalle
Ferrovie dello Stato nella nostra regione.
Di questo accordo si era già parlato qualche mese fa, in
occasione di una serie di frequenti e pesanti disservizi che si
sono verificati nella nostra regione con l'entrata in funzione del
cosiddetto CTC - controllo del traffico centralizzato - che ha
causato delle difficoltà di coordinamento e di integrazione fra i
vari treni che scorrono lungo l'asse ferroviario valdostano, e che
soprattutto ha visto per un certo periodo di tempo anche
l'abbandono delle stazioni da parte del Genio ferrovieri e, di
conseguenza, un forte disagio subito dall'utenza locale e
dall'utenza turistica.
Visto che siamo in prossimità della stagione turistica è anche
importante sapere quali sono le garanzie di questo servizio
ferroviario che verrà svolto dalle Ferrovie dello Stato nella
nostra regione, perché ancora recentemente abbiamo visto rilanciare
da parte della Giunta l'iniziativa della direttrice ferroviaria
internazionale Aosta-Martigny con uno stanziamento di 850 milioni
nel prossimo triennio, soldi che si vanno ad aggiungere allo
stanziamento già previsto dal Governo, per studiare un progetto di
fattibilità e di massima sul tunnel ferroviario che dovrebbe
collegare Aosta e Martigny. Però, d'altro canto, assistiamo anche a
fenomeni di ulteriore disagio che si vanno a creare in questa
stagione e leggiamo che la ferrovia dell'alta Valle, la
Aosta/Pré-Saint-Didier per esempio, subirà un mese di stop per
lavori in galleria, in particolare dal 10 luglio al 20 agosto, più
di un mese, per lavori di manutenzione nella galleria di
Champrotard in prossimità di Arvier, e visto il periodo 10
luglio-20 agosto significa che i lavori cadono in piena stagione
turistica.
È vero che la direttrice ferroviaria non è utilizzata
dall'utenza turistica in maniera così massiccia come la direttrice
stradale, però è altrettanto vero che costituisce un'alternativa
alla direttrice stradale, e una regione turistica che vuole
definirsi tale non può assolutamente farne a meno, specie in un
periodo in cui c'è una concentrazione di presenze umane nella
nostra regione nel periodo di cui si parla, dal 10 luglio al 20
agosto.
Questo contratto di servizio è vero che è scaduto, non ci
risulta che a tutt'oggi sia stato rinnovato, ne difendiamo per
carità la sostanza, però ne abbiamo sempre chiesto anche
l'applicazione, e in particolare l'ultimo quesito della nostra
interpellanza chiede se alla luce dei disservizi che si sono
verificati nel semestre appena concluso sono state applicate le
sanzioni a carico delle Ferrovie dello Stato per i disagi che sono
pervenuti all'utenza.
Qui l'Assessore ci aveva dato una parziale risposta in una
scorsa interpellanza, però a conclusione di questo primo semestre
vogliamo sapere qual è il punto della situazione; anche se la
domanda non è inclusa fra quelle proposte, sarebbe interessante
sapere alla luce di quel decentramento ferroviario di cui dicevo in
premessa se e come si intende rinnovare questo contratto di
servizio con le Ferrovie dello Stato.
Mi fermo qui, lascio la risposta all'Assessore competente
riservandomi alcune osservazioni in sede di replica.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Inizierei con una brevissima risposta a uno
degli argomenti che sono stati toccati nell'illustrazione e che
peraltro non sono presenti nell'iniziativa consiliare, che è quello
della chiusura per un limitato periodo della tratta
Aosta/Pré-Saint-Didier per esecuzione di lavori.
Diciamo che i lavori vanno fatti, sono lavori che devono essere
realizzati a seguito di disservizi e crolli all'interno di una
galleria; per l'esecuzione dei lavori bisogna, gioco forza,
chiudere la tratta ferroviaria.
La scelta non è casuale, non è che vogliamo fare delle scelte
per creare dei disagi ai turisti; la scelta è fatta perché è il
periodo in cui sono chiuse le scuole e quindi l'utilizzo allo stato
attuale è il periodo più favorevole, perché è il periodo in cui la
tratta è meno utilizzata. Voglio però anche sottolineare che c'è un
servizio alternativo, c'è un servizio su gomma che supplisce. Mi
sembrava doveroso fare questa precisazione.
Per quanto attiene invece gli altri punti dell'interpellanza,
riferiti al primo quesito sulla considerazione da esprimere in
merito al decreto, ho già avuto occasione in altre iniziative di
tipo consiliare di rispondere in merito a questa cosa. È vero che
sempre a seguito di una iniziativa del Consigliere Tibaldi, dopo la
mia risposta ci fu la chiusura molto abile da un punto di vista
politico da parte del Consigliere, perché non potevo più replicare,
il quale in quell'occasione disse che mentre le regioni a statuto
speciale erano ancora in impasse le regioni a statuto ordinario
erano già più avanti. Ma questo sta nella logica delle cose; se
usiamo, come Regione a statuto speciale, il percorso delle norme
tecniche di attuazione nel momento in cui ci vengono o tolte o
assegnate delle competenze, dobbiamo usare la stessa strada anche
quando questo tipo di percorso allunga i tempi.
Quindi voglio fin da subito precisare che non è che non vogliamo
dare attuazione al decreto a cui fa riferimento l'interpellante, ma
lo dobbiamo fare utilizzando le procedure che sono quelle di una
regione a statuto speciale; quindi i nostri ritardi non sono
causati da inefficienze, sono causati da procedure che sono
totalmente diverse! Prova ne è che l'ultima riunione delle regioni
a statuto speciale, e qui anche con delle distinzioni perché non
tutte utilizzano le norme tecniche di attuazione per la
concretizzazione di queste procedure, si è svolta a Roma il 21
giugno 2000 relativamente al recepimento delle competenze a cui
faceva riferimento il Consigliere.
Erano presenti la Regione Friuli, la Regione Sicilia, la
Provincia autonoma di Trento, la Regione Valle d'Aosta, la Sardegna
e la Provincia autonoma di Bolzano; quindi tutte le regioni che
hanno un percorso diverso rispetto alle regioni a statuto
ordinario.
Poi è chiaro che per quanto attiene la Regione autonoma Valle
d'Aosta il termine "trasporto locale" ha una rilevanza e
un'impostazione totalmente diversa da quello che può essere il
trasporto locale in una regione come la Lombardia; quindi, dal
punto di vista della definizione degli oneri che dovranno essere a
carico dello Stato nel momento in cui ci vengono trasferite queste
competenze, tali oneri dovranno essere rapportati a quanto di per
sé una tratta ferroviaria è in grado di creare un bilancio relativo
al rapporto costi-ricavi.
È ovvio che una tratta di trasporto locale in Lombardia ha un
afflusso e un utilizzo da parte dell'utente che di per sé può
creare quasi i presupposti di pareggio fra costi e ricavi, cosa che
non può avvenire in una tratta come la nostra.
Fatte queste premesse, per quanto attiene il discorso del
decreto si sta lavorando insieme alle altre regioni con attenzione;
è già anche in linea di massima quantificata quella che potrebbe
essere la cifra, che si aggira intorno ai 30 miliardi. Tenete conto
che il trasferimento sarà sempre il trasferimento delle competenze
relative al servizio, cioè al materiale rotabile, all'istituzione
del servizio, mentre la tratta ferroviaria rimarrà sempre di
competenza dello Stato, che poi sarà eventualmente di competenza
Ferrovie dello Stato infrastrutture.
Quindi noi dovremo gestire prevalentemente il servizio, la
qualità del servizio, la qualità del materiale, gli orari in modo
autonomo, e tutta una serie di interventi più di carattere
strutturale, alcuni che si stanno portando avanti già in questo
momento e ho avuto occasione di illustrarli nel dettaglio in
un'iniziativa consiliare di qualche settimana fa, ed altri che
dovranno essere definiti, saranno comunque sempre a carico dello
Stato, perché la tratta ferroviaria rimarrà a carico dello
Stato.
Andremo successivamente a regolamentare con, a quel punto sì,
una posizione di "dominus" ed effettivamente decisionale, quello
che adesso purtroppo cerchiamo non di regolamentare, ma di
mantenere con il famoso contratto di servizio in essere. Contratto
che, proprio perché non vi sono delle date certe su quando sarà
definito questo trasferimento, si parla di ottobre-novembre, è
stato procrastinato fino al dicembre 2000?
(interruzione del Consigliere Tibaldi, fuori
microfono)
? non è stato prorogato, si stanno definendo i contenuti che
possono essere ancora migliorativi rispetto alle esigenze della
Regione e anche con inasprimento in modo più pesante dal punto di
vista delle penali, ma la tempistica è quella del 31 dicembre 2000;
prova ne è che la somma necessaria a questo contratto di servizio è
stata inserita nella variazione di bilancio, e se così non fosse il
servizio sarebbe interrotto. Invece il servizio continua perché è
in essere ancora questo tipo di contratto che stiamo cercando di
rimodulare nel limite del possibile, partendo sempre da una
posizione di estrema debolezza.
Penso di aver risposto; avevo qua una nota più dettagliata dal
punto di vista della relazione da parte degli uffici, che posso
produrre al Consigliere Tibaldi, ma penso di aver risposto ai punti
dell'interpellanza con le cose che sono state dette.
La novità è che il rinnovo adesso sarà effettuato con Treni
Italia, che è la nuova struttura di riferimento dello Stato per
questo tipo di servizi.
"Alla luce dei pesanti disservizi"
,
è detto al quarto punto; non è che noi vogliamo avvalerci di alcune
clausole e sanzioni, ci avvaliamo regolarmente di tutte le clausole
sanzionatorie, ogni qualvolta c'è la segnalazione di un disservizio
verificato sia dal punto di vista della qualità della pulizia, sia
dal punto di vista del rispetto degli orari. Quindi, ogni qualvolta
c'è un disservizio segnalato e verificato vengono immediatamente
applicate le sanzioni.
Qui ho tutta una serie di dati: solo nella prima fase sono state
accertate sanzioni per 68.500.000 lire per mancato o inadeguato
servizio reso all'utenza da parte delle biglietterie ferroviarie
che sono i servizi commerciali di terra, quindi quando una
biglietteria è chiusa o non rispettano gli orari, e questi
disservizi vengono segnalati, noi applichiamo immediatamente le
sanzioni. C'è una struttura dove sono presenti i servizi
dell'Assessorato e le Ferrovie dello Stato, che mensilmente fa un
monitoraggio di questi disservizi e applica concretamente le
sanzioni. Leggo fra i dati, 8 milioni per mancata puntualità dei
treni registrata nei mesi di gennaio e febbraio 2000; si è in
attesa adesso dei dati del mese di giugno che potrebbero portare a
nuove sanzioni. Un'altra sanzione è stata comminata per carenza di
pulizie nelle stazioni ferroviarie, lire 500.000 per la
soppressione di treni e mancato servizio sostitutivo nei tempi
previsti?
(interruzione del Consigliere Tibaldi, fuori
microfono)
? sì, sempre. E ancora, 500.000 lire per mancata consegna del
"report" contenente l'elenco dei treni soppressi e delle corse
limitate con le relative cause, 500.000 lire per carenza di
informazione all'utenza, cioè regolarmente tutto quanto è previsto
dal contratto di servizio. Quindi, a parte le modalità, cioè se è
un'erogazione diretta o se viene trattenuta dalla somma che
l'Amministrazione deve dare alle Ferrovie dello Stato, ma
l'applicazione delle sanzioni è una cosa automatica.
Presidente
La parola al Consigliere Tibaldi.
Tibaldi (FI)
Vado per punti.
Prima risposta che ha dato l'Assessore: non capisco bene cosa
c'entri la specialità statutaria valdostana in questo caso.
La trattativa in sede di Governo è fra il Governo con tutte le
regioni ordinarie e speciali; la volta scorsa in sede di replica ho
fatto l'esempio della Lombardia che, visto che soffre di carenza di
infrastrutture, in particolare relative all'alta velocità,
nonostante i ritardi del Governo sta organizzando la tratta ad alta
velocità Torino-Milano con finanze proprie e con procedure che
prescindono da quelle che sono le lentezze burocratiche dello
Stato.
Sul decreto ministeriale a cui fa cenno l'interpellanza
l'Assessore dice che si sta lavorando, che è già stata quantificata
una cifra che ammonta in linea di massima a 30 miliardi, che sarà
il prezzo del trasferimento delle competenze dallo Stato alla
Regione. Una cosa che non mi pare chiara, o perlomeno mi pare che
anche l'Assessore non abbia chiara è la seguente.
Con il "federalismo ferroviario" ci sarà sì un trasferimento di
competenze e di risorse, la vera rivoluzione però si dice arriverà
quando nel 2000-2003 i servizi che oggi vengono svolti dalle
Ferrovie dello Stato saranno messi in gara dalle regioni, cioè
saranno le regioni che, nell'ottica della liberalizzazione che sta
anche procedendo nel settore dei trasporti e, di conseguenza, anche
dei trasporti su rotaia, saranno le regioni che dovranno mettere in
gara, dicevo, al miglior offerente a parità di condizioni il
servizio nel proprio territorio. Quindi non è la Regione che sarà
lei il gerente primario della tratta, mi auguro che anche qui la
Regione non si sostituisca a quelli che possono essere potenziali
concorrenti privati che sono in grado di offrire un servizio?
(interruzione dell'Assessore Lavoyer, fuori
microfono)
? così perlomeno è il testo abbreviato che si può conoscere, che
è il contenuto di questo decreto.
Terzo punto, il contratto Regione-Ferrovie dello Stato è scaduto
il 30 giugno, è in sede di rinnovo, non è stato ancora rinnovato
nonostante che lo scorso anno sia stato rinnovato tempestivamente,
il 31 dicembre, come l'Assessore si ricorderà.
Noi difendiamo il contenuto del contratto di servizio, ma ne
chiediamo l'applicazione, in quanto è senz'altro un'iniziativa
lodevole e che può essere migliorata come sottolineiamo
nell'interpellanza, ma che deve essere difesa nel suo contenuto;
ora il contratto di servizio prevede anche delle agevolazioni
tariffarie, degli sgravi o addirittura delle gratuità, e non
vorremmo che in assenza, essendo intervenuta la scadenza il 30
giugno, fossero perdute.
L'Assessore scuote la testa, di conseguenza ci tranquillizza in
un certo senso, però come si modulerà questo contratto di servizio
con questo decreto che a Roma è "in itinere"? Questa parte è
rimasta scoperta, non abbiamo avuto risposte da questo punto di
vista! Stiamo lavorando, così ci è stato detto, però la modulazione
del contratto di servizio immagino che debba essere fatta alla luce
di quello che verrà deciso a Roma sul trasferimento di competenze e
di risorse che è in corso d'opera.
Ultimo punto sulle sanzioni. L'Assessore ci ha elencato un
insieme di sanzioni che sono state rilevate dalla Regione o dagli
uffici competenti della Regione; non abbiamo capito se però le
somme sono state effettivamente riscosse, o in termini di
trattenuta sul contributo che la Regione paga semestralmente alle
Ferrovie dello Stato, oppure in termini di percezione vera e
propria. Anche questa risposta non è stata, a nostro avviso,
completa.
Per concludere, l'auspicio è che effettivamente nel settore
ferroviario, anche alla luce delle contraddizioni che mi pare di
aver posto in risalto in sede di illustrazione, ci sia
un'attenzione particolare da parte dell'Assessore, perché è vero,
la direttrice internazionale è auspicabile e sostenibile, però è
altrettanto vero che la tratta a valle, cioè la Aosta-Chivasso, o
se vogliamo includere anche la tratta dell'alta Valle, la
Pré-Saint-Didier/Aosta/Chivasso, soffre di carenze strutturali e
infrastrutturali che sono più che mai rilevanti e di cui ci si
duole con una certa periodicità anche in questa Assemblea.
Un mese di stop per la ferrovia dell'alta Valle in questo
periodo non ci sembra un fatto di poco conto: l'Assessore minimizza
dicendo che era necessario in quel periodo fare lavori di
manutenzione; è vero, ma i lavori di manutenzione possono essere
fatti anche in periodi più adeguati. C'è il problema degli
studenti, è vero; è altrettanto vero che però fare l'interruzione
del servizio proprio nel periodo clou dell'estate può creare altri
disagi.
Non vorremmo che, come ho già avuto occasione di sottolineare in
un'interpellanza fatta a suo tempo sulle Funivie del Monte Bianco,
si prendesse l'abitudine di fare i lavori nel periodo di massima
affluenza! Si ricorderà l'Assessore che per le Funivie del Monte
Bianco la manutenzione venne fatta niente poco di meno che a
gennaio, quando i turisti e gli sciatori fruiscono in misura
notevole di questa tratta funiviaria.
Anche qui, sulla tratta dell'alta Valle si interviene fra luglio
e agosto, ci sembra una scelta di cattivo gusto, che rischi di
sollevare polemiche e disagi ulteriori. Concludo riformulando
all'Assessore l'auspicio di una più serrata attenzione al problema
del trasporto locale su rotaie, perché è in una fase evolutiva
particolarmente importante e delicata e la Valle d'Aosta non può
assolutamente continuare ad accumulare ritardi o disagi, come ci
pare spesso accada.
Si dà atto che, dalle ore 12,00, riassume la presidenza il
Presidente Louvin.
