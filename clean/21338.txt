Classificazione
CASA DA GIOCO



Oggetto del Consiglio n. 1203 del 9 marzo 2005 - Resoconto
OGGETTO N. 1203/XII - Incremento dei casi di insolvenze da parte
di clienti della Casa da gioco. (Interpellanza)
Interpellanza
Preso atto che nel periodo 1° giugno 2004-primi di febbraio
2005 il contenzioso della Casa da Gioco di Saint-Vincent, al netto
delle cambiali sottoscritte da giocatori insolventi, si eleva ad
oltre 3 milioni di Euro;
Considerato che tale ammontare è risultato essere pari a
circa 737.000,00 € nel corso dell'intero anno 2003 ed a circa
917.00,00 € nel periodo 1° gennaio-31 maggio 2004;
Preoccupati per tale andamento ed incremento esponenziale che
rischia di compromettere ulteriormente, nonostante le ottimistiche
dichiarazioni dell'esecutivo, i già deludenti risultati della Casa
da Gioco di Saint-Vincent e desiderosi di fare chiarezza - alla
luce delle risposte finora fornite dallo stesso esecutivo ad
analoghe iniziative consiliari - sull'ammontare effettivo del
contenzioso in essere presso la suddetta Casa da Gioco;
i sottoscritti Consiglieri regionali
Interpellano
Il Presidente della Regione per conoscere:
1) se i dati esposti sono veritieri;
2) quali sono le cause di tale anomalo incremento del
contenzioso;
3) a quanto ammontano nel periodo 1° giugno 2004-febbraio
2005 le cambiali sottoscritte da giocatori;
4) quali sono gli intendimenti per individuare e denunciare
le eventuali responsabilità relative all'incremento citato e quali
provvedimenti si intendono adottare per porre fine a tale
incresciosa e pericolosa situazione.
F.to: Lattanzi - Tibaldi
Président - La parole au Conseiller Lattanzi.
Lattanzi (CdL) - Mi scuso con l'Assessore se devo tornare su un
argomento che abbiamo già trattato 2 Consigli fa, perché ho dovuto
ragionare sulla risposta che lui mi diede. Parlando di
"contenziosi" e facendo delle cifre, lui si riferì a un contenzioso
globale che includeva il 2003 e il 2004, pari a 4,4 milioni di
euro, di cui una parte erano già stati stornati, e faceva di tutto
un periodo un contenzioso in crescendo che, sul momento, non ho
potuto contestare perché non avevo i dati. Poi ho cercato di avere
dei dati - e lei sa quanto questo sia difficile per noi Consiglieri
regionali, anche se poi in commissione veniamo a sentire di tutto,
di più - e i dati che mi sono giunti sono discordanti rispetto alla
versione da lei data; allora le do l'opportunità di fare chiarezza
su una questione che non è di semplice "lana caprina", ma è un
"modus operandi" che sarebbe opportuno che si interrompesse per
lasciare il posto a meccanismi di gestione più corretti.
Secondo i dati che mi risultano, fra il 1° giugno 2004, con la
riorganizzazione della "gestione Casinò", la mitica
"orizzontalizzazione" che vide alcune persone prendersi alcune
responsabilità e altre essere esautorate, e i primi di febbraio
2005 il contenzioso era di 3 milioni; il dato strano è che questo è
un dato in grande crescita rispetto alla gestione precedente, di
cui lei può dire tutto, meno che noi l'abbiamo difesa perché
avevamo qualche problema con chi gestiva il casinò prima, ma che
aveva visto al 31 dicembre 2003 un contenzioso totale di 737mila
euro, che erano diventati, con il primo semestre 2004, 917mila
euro. Fino al 31 maggio 2004, con una gestione che non abbiamo mai
celebrato, il contenzioso si aggirava sui 917mila euro e questo è
un dato in discordanza con quanto lei ci aveva detto, e cioè che
questo è un contenzioso che prende il 2003 e il 2004. Sì, è vero,
se non che il solo periodo successivo, cioè dal 1° giugno 2004 ai
primi di febbraio questo "modus operandi" avrebbe portato ad oltre
3 milioni di euro di contenzioso.
È evidente che qualcosa è cambiato nel metodo di gestione,
quindi siamo a chiederle, oggi, di fare chiarezza per capire se i
dati che abbiamo ricevuto sono dati corretti e quali sono state le
cause di questo anomalo incremento di contenzioso, e quante sono le
cambiali che sono state prodotte e non comprese in questi dati. Lei
aveva annunciato una serie di provvedimenti restrittivi
nell'erogazione dei fidi in cambio di assegni più o meno esigibili,
quindi vorremmo sapere come si sta attuando questa politica di
maggiore attenzione nell'erogazione del danaro per giocare e se
sono state identificate le responsabilità di questo aumento a 3
milioni di euro di soldi prestati e più rivisti, e se ci sono
intendimenti nuovi affinché l'Amministrazione sia la più
trasparente possibile.
Termino con un'affermazione che credo legittima: prestare danaro
a dei clienti inaffidabili in una gestione privata ci può anche
stare, perché si prestano dei pezzi di plastica in cambio di
assegni di cui magari si recupera solo una parte, ma un privato, un
gioco di mercato lo potrebbe anche prevedere! Qui però siamo in
presenza di un vincolo di buona amministrazione, così come lo esige
una s.p.a. pubblica: ecco perché torniamo su questo argomento e le
diamo l'opportunità di chiarire i processi di affidamento.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che, al di là delle espressioni, la
chiarezza e la trasparenza siano da dare a chiunque intervenga in
una discussione, quindi non c'è alcuna volontà oscurantista.
Il problema è rappresentato dal fatto che molte volte non ci si
intende sui numeri e sulle valutazioni, perché cambiamo
continuamente il periodo sotto esame. Oggi andiamo a fare delle
valutazioni che sono infrannuali; normalmente, e questo lo dico
perché fra pochissimo avremo modo di fare delle analisi su valori
omogenei che sono i bilanci, ma lo dico senza polemica, lei sa con
quanta attenzione posso seguire le istanze dei Consiglieri, ma il
problema è che le aziende, anche quelle private, hanno un momento
di incontro fra il Consiglio di amministrazione e l'assemblea, e
normalmente - dicevo - questo è nell'ambito dell'approvazione del
bilancio.
Nel momento in cui noi, ogni 15 giorni, veniamo in aula,
facciamo sicuramente un ottimo lavoro; non sempre forse possiamo
fare il bene del casinò, perché il casinò è un'attività
particolare, quindi...
(interruzione del Consigliere Lattanzi, fuori
microfono)
... ma do atto delle sue affermazioni. Questa discussione
potrebbe portarci lontano, perché qualcuno potrebbe eccepire
(quello non sono io): è vero, viene dato il credito, ma nel momento
in cui viene dato il credito, la Regione di fatto ha aumentato del
52% un credito che è stato completamente perso, quindi gli incassi
della Regione aumentano...
(nuova interruzione del Consigliere Lattanzi, fuori
microfono)
... le faccio un'esercitazione matematica, ma nel momento in cui
ci sono dei crediti che vengono affidati a dei clienti, questi
clienti beneficiando di questo credito perdono le loro provviste e
cosa accade? Accade che il casinò, immaginando un'insolvenza, avrà
un credito che non esiste; per contro, ha un ricavo che, in assenza
di credito, non avrebbe avuto. Dal punto di vista algebrico la
differenza è zero, ma sicuramente non risponde ai criteri di
oculatezza: questo era solo per farle dei ragionamenti che non
hanno alcuna pretesa.
Mi rifaccio alla sua interpellanza, dove lei mi chiede se i dati
sono veritieri. Gli importi esposti non corrispondono ai dati sul
contenzioso clienti a disposizione della casa da gioco. Infatti i
crediti verso clienti generati dal 1° giugno 2004 al 31 gennaio
2005 ammontano a 2,6 milioni di euro, di cui è prevedibile un
recupero nel corso del corrente anno per 1,5 milione di euro. Il
contenzioso generato nell'esercizio 2003, alla data odierna,
residua a circa 1,5 milione di euro, peraltro già svalutato nel
corso del 2003 per 1,3 milione; quindi dal punto di vista contabile
il valore vero in bilancio è di...
(nuova interruzione del Consigliere Lattanzi, fuori
microfono)
... ma è già stato svalutato nel 2003, economicamente hanno già
inciso sul bilancio 2003, quindi oggi, a valore di libro, residuano
200mila euro del 2003. Al contrario, dal 1° giugno 2004 al 31
gennaio 2005 ne sono stati generati altri 2,6, di cui mi dicono è
prevedibile un recupero di 1,5 milione; verificheremo questo dato,
anche perché poi lo dovremmo trovare nel bilancio.
Mi chiede quali sono le cause di un anomalo incremento del
contenzioso; il maggior incremento è diretta conseguenza
dell'aumento dei crediti, a sua volta dipendente sia ad un ampio
respiro concesso ad alcuni giocatori nel rispettare gli impegni da
loro assunti nei confronti della casa da gioco, sia ad una forte
politica di sostegno dei giochi francesi. Ieri, nell'ambito della
presentazione del piano di sviluppo, è stata fatta una valutazione
in commissione secondo la quale i giochi francesi - che sono i
giochi che in questo momento hanno una particolare difficoltà -
hanno avuto un certo tipo di politica aziendale.
"A quanto ammontano nel periodo 1° giugno 2004-febbraio
2005"
... qui abbiamo ulteriormente cambiato l'arco temporale,
prima era gennaio, allora l'ammontare complessivo delle cambiali
sottoscritte a fronte di crediti generati dal 1° giugno
2004-febbraio 2005 è pari a 132.500,00.
La quarta domanda, che è quella che si rifà a delle valutazioni
che abbiamo già avuto modo di fare, ovviamente devo ripetere il
ragionamento fatto. Gli intendimenti per denunciare le eventuali
responsabilità relative all'incremento del citato contenzioso si
ricollegano ai provvedimenti previsti dalla normativa sul lavoro
che la Direzione del personale sta analizzando, al fine di
procedere di conseguenza.
Per quanto riguarda i provvedimenti da adottare, al fine di
limitare l'incremento del contenzioso, come già risposto a
precedenti interpellanze, si comunica che sono già state assunte
restrizioni - ne abbiamo avuto contezza ieri, anche dalla voce del
Presidente del Consiglio di amministrazione, Puddu - sia in termini
di importo che di funzioni delegate e che sono allo studio
ulteriori modifiche circa le modalità di ammissione della clientela
al servizio della cassa assegni. Abbiamo inoltre provveduto a
dotare la struttura di questo sistema per verificare "on line" la
regolarità degli assegni e ad istituire un controllo sul corretto
utilizzo da parte delle funzioni delegate delle facoltà loro
concesse, avvalendoci di questa struttura che è stata inserita; per
cui c'è stato un certo tipo di politica aziendale che vi ho
descritto, c'è stato un incremento e, ovviamente all'interno di
questo, c'è stata una situazione che ha portato a questi
risultati.
Président - La parole au Conseiller Lattanzi.
Lattanzi (CdL) - Finalmente, Assessore, ci siamo capiti: una
politica nuova di affido in generale e, in maniera specifica, per
sostenere i giochi francesi ha portato a una maggiore sofferenza da
parte della casa da gioco. Adesso è chiaro perché la sensazione che
avevamo avuto, alla luce delle informazioni che ci aveva dato nella
precedente interpellanza, era che non fossimo così tanto diversi e
più esposti rispetto alla gestione precedente! Noi, la gestione
precedente, l'avevamo criticata per tanti altri versi, quando siamo
andati ad analizzare meglio l'esposizione delle sofferenze abbiamo
dovuto prendere atto, pur con i dati che lei oggi ci fornisce, 1,5
milione che diventa 1,3 milione già scorporato, quindi 200mila in
sostanza, sono molto meno dei 3 milioni che continuiamo a "ballare"
aggiungendo o togliendo il mese di gennaio!
Sulla questione delle opportunità di recupero dei crediti, le
vedremo nei bilanci, lì è una questione puramente contabile, però
siamo finalmente nella chiarezza: sulla nuova gestione che è stata
definita da una nuova politica di maggiore apertura, che sotto un
certo punto di vista uno può anche condividere - nel senso di
cercare di dare più affido ai giocatori -, facciamo solo rilevare
che probabilmente abbiamo sbagliato i giocatori ai quali allargare
i "cordoni della borsa". È giusto oggi che lei mi risponda che la
Direzione del personale per quanto riguarda le responsabilità sta
facendo una verifica per capire se ci sono delle responsabilità, ma
comunque ha fatto una restrizione degli importi e delle deleghe, e
ben venga. Ma allora andiamo in controtendenza alla politica di
apertura, oppure è una politica di apertura più accorta, che
avrebbe dovuto essere fin da subito... probabilmente se queste
decisioni le avessimo prese già a giugno del 2004 forse non
saremmo, qui, con 3 milioni sulla schiena!
Modifiche per l'ammissione della clientela alla cassa prestiti,
bene: perché non l'avete fatto nel giugno 2004 quando è iniziata
questa procedura? I controlli "on line": non bisogna arrivare a
febbraio 2005, "beccarsi" 6 miliardi nella schiena di crediti in
sofferenza e poi scoprire che ci sono delle banche dati a cui si
può accedere, per vedere se i clienti sono affidabili...
(interruzione dell'Assessore Marguerettaz, fuori
microfono)
... se lei è in grado di aggiungere elementi non attaccherò per
fatto personale, perché ormai è fin troppo evidente, per ammissione
dell'Assessore, che c'è stata una politica commerciale di
allargamento, ci si è accorti che questa politica è stata male
indirizzata; oggi, si torna indietro e si mettono in atto una serie
di restrizioni, si fa una politica di apertura, ma oculata, in modo
che adesso siamo più tranquilli!
Ci aspettiamo nel 2005 un'attenta politica del credito, sempre
per quel principio che se parliamo di un casinò privato possiamo
decidere di regalare delle "fiches", per esempio, si danno 100mila
euro a uno che ha qualcosa, si incassano assegni per la stessa
cifra, questo si gioca 100mila euro di plastica e poi gli si mangia
la casa per 30mila, va bene lo stesso! Ma un'azienda pubblica
questo non lo può fare! Sarà per quello che noi, da 9 anni,
sosteniamo che è meglio privatizzare? Sarà per quello che
sosteniamo che il gioco di azzardo è un mercato delicato e
difficile da amministrare da un ente pubblico? Sarà per quello che
tutte le linee politiche commerciali che i casinò privati possono
fare nel mondo, nei casinò pubblici non si possono attuare?
Il gioco di azzardo è un processo difficile da gestire per
un'azienda pubblica, lo hanno dimostrato i 9 anni della Gestione
straordinaria, lo sta dimostrando anche la nuova gestione, e qui
spero che lei mi smentisca perché se c'è una cosa che non vogliamo
è che il casinò chiuda! È per quello che stiamo chiedendo di
privatizzare la gestione, ma se non capite che un casinò per
sopravvivere e mantenere quelle 1.000 famiglie occupate nel gioco
di azzardo, deve poter attuare delle politiche commerciali coerenti
con quel mercato, quel casinò lo chiudiamo! Lo diciamo perché siamo
preoccupati, ci occupiamo prima di un problema che vi arriverà
nella schiena! Siccome il problema non arriva solo a voi,
dell'"Union", arriva a tutti i cittadini valdostani... se ci
consente... ci preoccupiamo!
