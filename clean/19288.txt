Classificazione
DEMANIO E PATRIMONIO REGIONALE



Oggetto del Consiglio n. 654 del 9 giugno 2004 - Resoconto
OGGETTO N. 654/XII - Verifica statica della nuova struttura sede
dell'Assessorato dell'agricoltura. (Interpellanza)
Interpellanza
Premesso che:
- la sede dell'Assessorato all'agricoltura è stata
recentemente spostata in un immobile di nuova edificazione;
- con Deliberazione di giunta del 26 aprile viene conferito
un incarico professionale "per una verifica statica della copertura
dello stabile, nonché eventuale rafforzamento";
Il sottoscritto Consigliere regionale
Interpella
Il Presidente della Regione e l'Assessore delegato per
conoscere:
1) quanto è costata all'amministrazione la nuova sede
dell'Assessorato all'agricoltura;
2) quali sono i motivi alla base dell'incarico in premessa e
quali i costi dell'intervento ipotizzato;
3) se non ritengano che tali problematiche rientrino in un
vizio di costruzione;
4) come pensano di risolvere le inevitabili inagibilità che
un tale intervento comporterebbe.
F.to: Frassy
Presidente - La parola al Consigliere Frassy.
Frassy (CdL) - Do l'interpellanza per illustrata.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per quanto riguarda il primo quesito:
"q
uanto è costata all'amministrazione la nuova sede
dell'Assessorato dell'agricoltura"
, i due lotti sono stati
acquistati rispettivamente in data 23 dicembre 1993 e in data 23
giugno dalla società "Tecno Costruzioni S.r.l." di Saint-Christophe
per un importo pari a euro 5.271.720.
"Quali sono i motivi alla base dell'incarico in premessa e
quali i costi dell'intervento ipotizzato"
. L'incarico conferito
con deliberazione della Giunta regionale n. 1255 all'Ingegnere
Mario Maione per la verifica statica della copertura dello stabile
di proprietà regionale, che ospita la sede dell'Assessorato
dell'agricoltura, nonché dello studio per il suo eventuale
rafforzamento, è motivato dal previsto aumento di carico sulla
citata copertura, dovuto all'installazione di alcune
apparecchiature di trattamento dell'aria ai fini di un
potenziamento del condizionamento degli ambienti di lavoro. Le
nuove macchine frigorifere che si ipotizza di impiegare - poi verrò
sul motivo per cui vi è questa necessità - non possono essere
ubicate per la loro dimensione nell'attuale area; pertanto i
condensatori remoti saranno posizionati sul tetto dell'edificio,
con un maggior carico di questo di 70/80 kg/mq su una superficie di
circa 30 metri quadrati. Il tetto a suo tempo è stato collaudato a
suo tempo per un carico totale di circa 200kg/mq: ecco perché
risulta necessario verificare la portata dei solai alla luce delle
nuove normative ed effettuare le opere di consolidamento statico
necessarie a supportare il maggior carico previsto. Sono in fase di
studio le soluzioni da adottare che prevedono comunque costi
contenuti e dell'ordine di una decina di migliaia di euro.
Queste problematiche non rientrano in un vizio di costruzione in
quanto all'atto della costruzione non era prevista la posa di un
carico aggiuntivo sul tetto, né, per quanto riguarda l'ultimo
punto, non è ipotizzata alcuna inagibilità dell'edificio
considerato che si interverrà su una limitata porzione della
copertura. Circa le motivazioni che hanno indotto questa scelta,
posso fornire al Consigliere Frassy una perizia tecnica con la
quale si spiega che le temperature raggiunte in queste ultime
estati hanno fatto sì che i rapporti fra temperatura esterna e
temperatura interna... previste in sede di progettazione e poi
realizzate... siano fortemente lievitati, per cui l'impianto nel
suo insieme non riesce più a refrigerare i locali sede
dell'Assessorato. Si tratta quindi di un potenziamento
dell'impianto di raffrescamento, che non trova possibilità di
risoluzione nella sede dei locali dove sono le attrezzature di
raffrescamento; per cui l'unica soluzione è quella di collocare
queste nuove pompe sul tetto.
Presidente - La parola al Consigliere Frassy.
Frassy (CdL) - Prendo atto delle motivazioni di tipo tecnico che
hanno portato a questa situazione. Vorrei evidenziare solo alcune
perplessità, anche perché la data di fine 1993 non è la data in cui
è stato inaugurato l'Assessorato - perché mi sembra di ricordare
che l'inaugurazione sia in data molto più recente -, pertanto non
possiamo non esprimere qualche sorpresa su questo impianto di
condizionamento a fronte di mutazioni climatiche che non penso
siano tali da giustificarne a distanza di pochi anni il
rifacimento. In diverse situazioni, penso all'Ospedale regionale,
alla palazzina DEVAL che ospita tutta la Presidenza del Consiglio,
sono state posizionate sul tetto una serie di apparecchiature che
non hanno dato grossi problemi di tipo statico. Prendiamo atto
invece che su questa nuova struttura, costata qualcosa come 10
miliardi di vecchie lire, a distanza di meno di 10 anni vi sia la
preoccupazione che il tetto non sia in grado di reggere un
ampliamento di questo impianto di condizionamento. Non mi voglio
addentrare nel dettaglio tecnico, perché non sono in grado di fare
nella materia valutazioni di tipo tecnico, però, usando il
parametro del buon senso, diventa difficile pensare che dopo 5-6
anni di funzionamento un impianto di condizionamento debba essere
completamente rifatto.
La conclusione che noi traiamo da questa vicenda non è né nuova,
né originale, ma è la solita conclusione: che in materia di opere
pubbliche bisognerebbe creare dei meccanismi che consentano di
monitorare in maniera più compiuta la qualità e la funzionalità
delle opere commissionate. In questo caso probabilmente qualcosa è
sfuggito, in altri casi che abbiamo visto nell'illustrazione di
altre interpellanze è accaduto altrettanto, anche nella risposta
che è stata data all'interpellanza del collega Tibaldi sulla
vicenda del Marmore. Pensiamo di conseguenza che l'Assessore abbia
il dovere di mettere a punto delle procedure diverse, che possano
monitorare tutto l'iter delle opere pubbliche, ma questo non lo
diciamo dai banchi dell'opposizione per il gioco di scaricare
responsabilità sulla Giunta, ma dobbiamo dire che il suo collega di
Giunta, Caveri, non più tardi di qualche ora fa, in riferimento
alla pista "Leo David di Gressoney" o, andando più indietro nel
tempo, allo scorso Consiglio, in relazione al campo di calcio del
Comune di Châtillon, ha evidenziato questa distonia fra strutture
che hanno committente un Assessore e realizzatore il suo
Assessorato. Vi è un problema di coordinamento, sul quale
auspichiamo vogliate individuare come Giunta delle soluzioni. Sono
convinto che lei si farà latore di questa richiesta anche nei
confronti del Presidente della Regione, che deve garantire il
coordinamento delle funzioni operative e amministrative dell'intera
amministrazione.
