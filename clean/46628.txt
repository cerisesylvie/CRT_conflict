Classificazione
ASSISTENZA SANITARIA E OSPEDALIERA



Oggetto del Consiglio n. 3029 del 11 dicembre 2023 - Resoconto
OGGETTO N. 3029/XVI - Interrogazione a risposta immediata:
"Soluzioni attuabili per evitare la sospensione dei ricoveri e
degli interventi chirurgici programmati dal 5 all'11 dicembre
2023".
Presidente -
Punto n. 6.03. Consigliera Foudraz, ha
facoltà di intervenire.
Foudraz (LEGA VDA) -
Grazie Presidente. Sostanzialmente
questo
question time
ricalcava in parte, nelle premesse,
quello delle colleghe di PCP, con l'unica
differenziazione
che nell'interrogazione si chiedeva se non vi fossero state altre
possibili soluzioni da attuare per evitare quest'interruzione dal 5
dicembre all'11 dicembre - a ieri, visto che oggi sono riprese
alcune attività -, anche considerato il fatto che comunque siamo
una regione turistica e non è il primo anno che abbiamo un afflusso
di turisti e potenziali anche utenti del Pronto Soccorso. È da
quando esistono gli impianti di risalita che comunque nel ponte di
Sant'Ambrogio la Valle d'Aosta si anima - fortunatamente -. Io ho
una certa età e ricordo che sono almeno 50 anni che comunque la
Valle d'Aosta si riempie di turisti in questo
week-end
,
soprattutto se la festività dell'Immacolata ricade in un giorno sul
fine settimana.
Se potesse darci questa risposta, la ringrazio.
Presidente -
Assessore Marzi.
Marzi (SA) -
La misura assunta è temporanea ed
eccezionale: stiamo infatti lavorando quotidianamente con l'Azienda
USL al fine d'individuare soluzioni percorribili per il
potenziamento dell'assistenza territoriale, prettamente collegato
alla presenza di posti letto all'interno dei reparti dove la
stragrande maggioranza di queste persone arriva e quindi, di
conseguenza, non riesce immediatamente a trovare posto.
In ultimo, sia nell'incontro dello scorso 6 dicembre che in
quello svoltosi nella mattinata di oggi, si sono valutate tutte le
possibili soluzioni volte a dare risposte tempestive ai pazienti in
dimissione ospedaliera, condizione necessaria per poter disporre di
un numero di posti letto sufficienti a garantire le esigenze di
ricovero.
La decisione dell'Azienda di sospendere temporaneamente, dal 5
all'11 dicembre 2023, gli interventi chirurgici programmati è stata
presa ovviamente valutando tutte le possibili ulteriori opzioni;
ciò valutando le risorse di personale e i posti letto disponibili,
nonché tenendo conto della previsione di un aumento considerevole
della popolazione presente sul territorio regionale in questo
periodo, fattore questo che avrebbe dovuto aumentare la necessità
di interventi sanitari in urgenza.
Ovviamente, le decisioni assunte dalla Direzione strategica e
dalla Direzione medica di presidio sono sempre rivolte a garantire
un servizio sanitario a copertura di tutte le richieste
d'assistenza.
Come già avvenuto in occasioni precedenti, tra l'altro, si è
ritenuto di dover effettuare tale scelta a garanzia delle persone
con esigenze di un ricovero non programmato e non rinviabile.
Con riferimento, inoltre, agli interventi chirurgici
programmati, l'Azienda USL sta facendo evidenti sforzi di recupero
e smaltimento per quanto riguarda gli interventi non eseguiti che
saranno prontamente riprogrammati.
Infatti, nel periodo che va da inizio anno sino a settembre
2023, abbiamo recuperato il numero di interventi programmati
effettuati nel 2019, con grande sforzo di tutti gli operatori:
motivo per il quale abbiamo anche potuto prendere in maniera più
leggera una scelta di questo tipo.
Sicuramente, però, una cosa che va presa in considerazione è che
probabilmente, come da lei richiamato, tutta l'attività del Parini
dovrebbe diventare a forte connotazione stagionale. Grazie.
Presidente -
Per la replica, consigliera Foudraz.
Foudraz (LEGA VDA) -
Grazie Presidente. Ringrazio
l'Assessore per la risposta. Io sinceramente però, viste comunque
le numerose convenzioni che erano state messe in atto da parte
dell'Azienda USL, con diverse strutture, non solo locali ma anche
al di fuori della nostra regione, ad esempio con il Piemonte oppure
Sallanches (vero è che adesso abbiamo il collegamento ancora per
una settimana interrotto con il Traforo del Monte Bianco), comunque
mi sarei aspettata che, con convenzioni di questo tipo, non ci
fossero stati problemi per l'utenza valdostana, che io credo che
abbia già dovuto subire notevoli disagi a partire dal 2020, con
notevoli rallentamenti sia per quanto riguarda la programmazione
delle visite, che per gli interventi.
Come ha giustamente detto lei, dobbiamo renderci conto che siamo
una regione turistica e quindi magari mettere su un impianto che
funzioni anche nei giorni di festività. Grazie.
