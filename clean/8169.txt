Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2610 del 11 febbraio 1987 - Resoconto
OGGETTO N. 2610/VIII - INIZIATIVE PER IL MANTENIMENTO DEI
LIVELLI OCCUPAZIONALI ALLA MORGEX CARBO E PER LO SVILUPPO DELLA
VALDIGNE. - (Approvazione di mozione).
PRESIDENTE:
Do lettura della mozione in oggetto
presentata dai Consiglieri Mafrica, Millet, Tonino, Cout, Bajocco e
Dolchi:
MOZIONE
CONSTATATO che la società MORGEX-CARBO di Morgex ha
programmato per gli anni 1987/1988 una consistente riduzione dei
volumi produttivi, con il conseguente ricorso ad un massiccio uso
della Cassa Integrazione Guadagni;
AL FINE di favorire il mantenimento nella Valdigne di una
attività industriale che riveste un importante ruolo ai fini
economici ed occupazionali;
il Consiglio regionale della Valle d'Aosta
DELIBERA
Di impegnare la Giunta regionale:
1)
ad instaurare rapporti permanenti e diretti con la
proprietà e la direzione aziendale della MORGEX-CARBO;
2)
a formulare al gruppo Elettro Carbonium proposte
atte a favorire la diminuzione dei costi energetici e
l'installazione delle attrezzature necessarie per la continuità
della produzione presso lo stabilimento di Morgex;
3)
a formulare un piano
di
sviluppo per
la Valdigne che garantisca anche per gli anni a venire un valido
equilibrio tra le attività agricole, industriali, turistiche,
esistenti o
programmate.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Attraverso un'interpellanza, avevamo
già sollevato il problema della difficile situazione della
MORGEX-CARBO che, però, non si è ancora risolta. In questi giorni
ci sono stati degli incontri sindacali a livello romano e ne sono
in previsione altri con il gruppo Elettro-Carbonium per i prossimi
giorni.
Noi riteniamo opportuno dare un mandato preciso alla Giunta
regionale. Come abbiamo già avuto modo di dire, nella MORGEX-CARBO
abbiamo l'unico nucleo di lavoratori dell'industria della Valdigne,
ma la situazione è molto grave, perché in questi ultimi anni si è
ridotto del 30% il numero degli occupati e la produzione, attuale è
a livelli che non lasciano intravedere un futuro sereno per
l'azienda. Occorre aumentare la produzione perché sia credibile la
proposta di cassa integrazione che l'azienda ha fatto per gli anni
1987 e 1988.
Siccome noi riteniamo che la Regione Valle d'Aosta abbia delle
sue proposte da fare ad un gruppo che è presente da numerosi anni
in Valle e che può essere coinvolto in un discorso relativo ai
problemi dei costi energetici e che ha ancora rapporti con la
siderurgia valdostana, è opportuno dare alla Giunta regionale il
mandato di stabilire rapporti diretti e permanenti con la direzione
della MORGEX-CARBO e di avanzare anche delle proposte per garantire
alla zona della Valdigne la presenza industriale necessaria per
mantenere un equilibrio tra le diverse attività presenti in quella
zona.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Mi pare che l'argomento sia già stato
affrontato in una delle ultime riunioni del Consiglio regionale,
durante la quale erano state illustrate le ragioni delle difficili
prospettive del gruppo MORGEX-CARBO. Se nel breve periodo non è
prevedibile né il ricorso totale alla cassa integrazione e neppure
possibili licenziamenti, è pur vero che difficoltà di carattere più
generale non fanno intravedere prospettive rassicuranti per il
futuro di questa azienda.
L'Amministrazione regionale ha avviato dei contatti con i
vertici dell'azienda e del gruppo Elettro-Carbonium, del quale fa
parte la MORGEX-CARBO, affinché questa attività industriale possa
continuare ad operare in condizioni di economicità.
Come maggioranza siamo disponibili ad accettare le
preoccupazioni e la filosofia che ha guidato i presentatori della
mozione e se essi sono d'accordo intenderemmo modificare un pochino
la parte deliberativa della mozione, accettandone ovviamente lo
spirito. Ho trasmesso la proposta di emendamenti alla Presidenza ad
alcuni Consiglieri proponenti. Se questi ultimi sono d'accordo
sugli emendamenti che recitano:
"EMENDAMENTI
-
al punto 1, dopo le parole "della MORGEX-CARBO"
aggiungere:
", nonché con i rappresentanti del gruppo Elettro Carbonium,
per discutere le possibilità di mantenimento dei livelli
occupazionali dell'azienda e l'esistenza di garanzie per il suo
sviluppo;
-
sopprimere il punto 2;
-
sostituire il punto 3 con il seguente testo:
2) a formulare un piano di sviluppo per la Valdigne che
garantisca anche per gli anni a venire - nel contesto
socio-economico ed ambientale del territorio - il mantenimento dei
livelli occupazionali ed un valido equilibrio tra le attività
agricole, artigianali, industriali, turistiche, esistenti o
programmate",
e che in definitiva non modificano la sostanza della mozione, la
maggioranza è d'accordo nel votarla.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Poiché gli emendamenti proposti
dall'Assessore Lanivi colgono lo spirito della mozione, noi siamo
d'accordo nell'accoglierli.
PRESIDENTE:
Ha chiesto la parola per dichiarazione di
voto il Consigliere Sandri; ne ha facoltà.
SANDRI (N.S.):
Annuncio il voto positivo di Nuova
Sinistra. Noi condividiamo appieno le preoccupazioni del Gruppo
Comunista relative alla situazione dello stabilimento della
MORGEX-CARBO, che tra l'altro sono anche condivise dalla
maggioranza. Credo però che si debba suggerire all'Assessorato
all'Industria, Commercio, Artigianato e Trasporti, di stringere i
tempi, ovviamente per quanto è possibile, perché si ha
l'impressione che ci si avvii entro breve tempo verso la chiusura
dello stabilimento.
PRESIDENTE:
Do lettura della mozione presentata dal
Consigliere Mafrica, nel testo emendato:
MOZIONE
CONSTATATO che la società MORGEX-CARBO di Morgex ha
programmato per gli anni 1987/1988 una consistente riduzione dei
volumi produttivi, con il conseguente ricorso ad un massiccio uso
della Cassa Integrazione Guadagni;
AL FINE di favorire il mantenimento nella Valdigne di una
attività industriale che riveste un importante ruolo ai fini
economici ed occupazionali;
il Consiglio regionale della Valle d'Aosta
DELIBERA
Di impegnare la Giunta regionale:
1)
ad instaurare rapporti permanenti e diretti con la
proprietà e la direzione aziendale della MORGEX-CARBO, nonché con i
rappresentanti del gruppo Elettro Carbonium, per discutere le
possibilità di mantenimento dei livelli occupazionali dell'azienda
e l'esistenza di garanzie per il suo sviluppo;
2)
a formulare un piano di sviluppo per la Valdigne
che garantisca anche per gli anni a venire - nel contesto
socio-economico ed ambientale del territorio - il mantenimento dei
livelli occupazionali ed un valido equilibrio tra le attività
agricole, artigianali, industriali, turistiche, esistenti o
programmate.
PRESIDENTE:
Se nessuno chiede la parola, pongo in
votazione il testo della mozione testé letto:
ESITO DELLA VOTAZIONE
Presenti, votanti e favorevoli: 23.
Il Consiglio approva all'unanimità.
