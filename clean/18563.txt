Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1670 del 27 novembre 2000 - Resoconto
OGGETTO N. 1670/XI Iniziative per sopperire alla carenza di
personale infermieristico presso le strutture sanitarie.
(Interrogazione)
Interrogazione Preso atto che con l’uscita dei
primi diplomati del corso universitario di infermieri attivato in
Valle, incomincia a trovare parziale risposta il problema
dell’emergenza infermieristica;
Considerato che l’immissione annuale dei neo
diplomati potrà risolvere forse nei tempi lunghi il problema del
reperimento di un numero adeguato di infermieri, ma non è
sufficiente nel breve periodo per offrire una risposta adeguata
alle esigenze di presenza infermieristica in ospedale e nel
territorio (assistenza domiciliare integrata, microcomunità,
RSA?);
Essendo venuti a conoscenza che, per affrontare
l’attuale emergenza in ospedale, la Direzione
sanitaria ha fatto la proposta di "vendere" pacchetti-ora al
personale infermieristico attualmente in servizio presso
l’ospedale;
Ritenendo tale proposta alquanto discutibile dal punto di vista
contrattuale e per la stessa funzionalità del servizio;
i sottoscritti Consiglieri regionali
Interrogano
l’Assessore competente per conoscere:
1) se corrisponde al vero l’informazione circa la
"vendita" di pacchetti di ore di servizio infermieristico e se
questa proposta rientra nelle linee del contratto di programma tra
Regione e USL;
2) se, a suo avviso, tale soluzione è compatibile, e come, con
la normativa prevista dal contratto di lavoro;
3) se esiste la copertura economica per tale operazione e a
quanto ammonta;
4) se, per quanto di sua conoscenza, il compenso orario risulta
inferiore a quello previsto per il precedente progetto di emergenza
infermieristica.
F.to: Squarzino Secondina - Beneforti
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La grandissima difficoltà nel reperimento di
personale infermieristico è un caso nazionale, diventa quindi un
problema strutturale rispetto al quale il livello centrale di
governo della sanità pubblica dovrà attivarsi.
In attesa di soluzioni a livello nazionale è necessario
riconoscere l'indifferibilità e l'urgenza di dare soluzioni
temporanee a livello locale per evitare che la crisi si ripercuota
sul cittadino.
Tale situazione di difficoltà operativa è stata decisamente
aggravata dai recenti eventi meteorologici. La soluzione temporanea
individuata dalla USL della Regione Valle d'Aosta viene qui di
seguito illustrata, ma si rende necessario farla precedere dal
disegno strategico che tenta di dare risposte che non si fermino al
brevissimo termine.
Il lavoro di analisi compiuto e le scelte conseguenti sono
partite da una verifica degli standard quantitativi definiti negli
anni precedenti relativi alla presenza di personale infermieristico
nei servizi, nelle divisioni e nei reparti.
La verifica effettuata dai competenti uffici infermieristici di
area era intesa a rilevare le differenze quantitative rispetto
all'erogazione dei livelli assistenziali minimi all'utenza. Tale
analisi quantitativa stabiliva così la carenza in termini di
copertura dei turni per reparto, divisione e servizio rispetto a
una situazione di garanzia di erogazione di livelli minimi di
assistenza.
Rifacendosi alla premessa sono state valutate e temporizzate le
soluzioni idonee al raggiungimento dell'immediata erogazione del
servizio all'utenza al fine di ridurre le liste di attesa per i
ricoveri, le prestazioni ambulatoriali, le prestazioni
territoriali, eccetera.
La strategia per l'acquisizione di nuove risorse ha avuto questa
tempistica: il giorno 13 novembre 2000 sono state esperite le prove
di francese relative alla procedura di trasferimento in entrata di
5 infermiere professionali (6 domande di trasferimento) la
procedura ha permesso l'acquisizione di 2 nuove risorse.
Svolgimento delle prove concorsuali per la copertura di 25 posti
di infermiere professionale (domande ammesse 55): il 6 e 7 novembre
2000 è stata espletata la prova di francese e il 9 e il 13 novembre
le prove d'esame. La procedura ha permesso l'acquisizione di 7
nuove risorse in quanto che 17 prestavano già servizio presso
l'USL. In totale sono stati strutturati 24 infermieri su 25 posti
banditi.
I nuovi diplomi: la discussione delle tesi è avvenuta il 9
novembre 2000, è stato quindi attivato avviso pubblico per titoli
per la copertura temporanea di posti vacanti e la procedura si è
conclusa il 15 novembre. La procedura ha permesso l'acquisizione di
20 nuove risorse.
Per quanto riguarda l'impiego a tempo determinato di infermieri
professionali provenienti da Stati esteri, proseguono i contatti
con due gruppi privati al fine di poter eventualmente - sottolineo
eventualmente - usufruire di alcuni infermieri rumeni per i quali
sono in corso le procedure di riconoscimento del titolo abilitante
presso il Ministero della sanità.
Qualora fosse necessario tale personale, potrà prestare la
propria attività solo a seguito del completamento positivo della
pratica di riconoscimento del titolo. Al momento, in attesa del
riconoscimento ministeriale, sono presenti presso il presidio
ospedaliero due infermieri rumeni in "formazione" sulla base di
specifico accordo con società cooperative private.
È evidente che gli uffici infermieristici hanno inserito i due
soggetti senza attribuire loro né compiti né mansioni di spettanza
infermieristica.
Soluzioni indifferibili ed urgenti per il mantenimento dei
livelli minimi di attività: in considerazione delle valutazioni ed
analisi di cui sopra, di breve e medio periodo, si è evidenziata la
stretta necessità che alle soluzioni di cui sopra si dovesse
aggiungere una soluzione temporanea della durata massima di 6 mesi
utili per una rivalutazione complessiva del settore, chiaramente
con l'impegno nel corso del semestre di monitorare strettamente le
condizioni in divenire al fine di rivalutare complessivamente la
questione per il periodo successivo.
La soluzione di brevissimo periodo ha inteso soddisfare le
seguenti esigenze:
a) garanzia dell'erogazione dei livelli minimi di assistenza sul
territorio e presso i presidi ospedalieri con la revoca di tutti i
provvedimenti di chiusura temporanea di posti letto non dovuta a
motivi logistici;
b) funzionalità di modelli organizzativi intesi alla
programmazione dei turni di servizio;
c) possibilità per i dipendenti di prestare turni aggiuntivi
sulla base di un buon grado di programmazione a fronte di
un'adeguata remunerazione complessiva;
d) recupero delle ferie e dei riposti non goduti in passato dal
personale infermieristico al fine di raggiungere un buon livello di
azzeramento sterilizzandosi così l'effetto sulla
programmazione.
È stato così definito un pacchetto di turni da prestarsi da
parte del personale dipendente con le modalità che verranno di
seguito descritte.
Ogni pacchetto semestrale inizialmente consisteva in 125 ore da
prestarsi nel periodo di riferimento e non prevedeva e non prevede
il sacrificio dei riposi di competenza.
Ogni pacchetto semestrale è stato valorizzato a forfait in lire
5 milioni di cui l'80 percento verrà versato sulla busta paga del
mese successivo a quello di stipula del disciplinare d'oneri e il
20 percento a consuntivo a fine del periodo.
I pacchetti sono stati attribuiti previa richiesta del personale
dipendente inquadrato come infermiere professionale a seguito di
avviso. Sono stati previsti i criteri in caso di eccedenza delle
domande rispetto al totale dei pacchetti attribuibili.
È stato regolamentato il caso di recesso anticipato per cui si
procederà in questo modo relativamente all'80 percento erogato
ferma restando la non erogazione del 20 percento a consuntivo:
- il recesso avviene per cause imputabili al dipendente, in
questo caso le ore non garantite verranno recuperate da eventuale
credito orario con riferimento di valore orario pari al valore
orario dello straordinario. In caso di credito orario pari a zero
ovvero di credito orario inferiore alla copertura delle ore pagate
e non effettuate nell'ambito del pacchetto verrà recuperata nel
semestre successivo una somma di entità pari al valore orario medio
di pacchetto detratto dei turni effettivamente svolti;
- il recesso avviene per cause imputabili all'USL; in questo
caso l'anticipo versato per la parte eccedente i turni effettuati
verrà coperto con il pagamento a valore medio di pacchetto di
credito orario maturato dal dipendente al di fuori del
pacchetto;
- in assenza di ore a credito maturate al di fuori del pacchetto
ovvero nel caso di eccedenza delle ore pagate e non svolte rispetto
al credito orario di cui sopra si definirà una situazione di debito
orario da recuperarsi da parte del dipendente nel semestre
successivo e per il residuo non svolto.
Il numero di turni necessari è stato stabilito definendo a
priori il numero minimo di turni necessari a garantire il
funzionamento di ogni unità budgetaria e sottraendo da questo dato
il numero di turni effettivamente coperto con le risorse
infermieristiche presenti al momento attuale.
Resta inteso che l'attivazione della nuova modalità
organizzativa sopra descritta sostituisce in ogni sua parte il
progetto disagio in corso sin dal gennaio 2000.
È evidente che la filosofia della proposta, se si è basata sulla
libera autodeterminazione del personale, è che il successo sia
condizionato dalla libera adesione personale alla proposta
aziendale.
Rispetto alla prima proposta aziendale, le rappresentanze dei
dipendenti, unitamente ad alcune sigle sindacali e alle RSU
aziendali, hanno richiesto un incontro alla direzione aziendale al
fine di vedere accolte alcune modifiche rispetto alla proposta
aziendale.
In termini rapidissimi, al fine di garantire il raggiungimento
degli obiettivi di aumento dei livelli di erogazione del servizio
dal 1° novembre 2000, si è riunito un gruppo di lavoro misto che ha
raggiunto l'accordo sulla base di una rielaborazione dei contenuti
operativi del progetto di brevissimo termine.
I termini principali dell'accordo andavano ad inserire un tetto
minimo di ore (80) mantenendo il tetto massimo a 125 nonché
andavano a rafforzare un principio operativo di priorità di
prestazioni di turni da parte di personale di reparto sullo stesso
reparto.
Non si può evitare di rimarcare la facilità di raggiungimento
dell'accordo di cui sopra dovuto alla piena concordanza rispetto
alla vitale importanza dell'obiettivo assistenziale prefissato.
Con l'applicazione del progetto a far data dal 1° novembre 2000
si è registrato un graduale incremento delle prestazioni erogate
ulteriormente aumentato con l'immissione dei neo-infermieri
diplomati.
Fatta la dovuta premessa contenutistico-metodologica, che
conferma peraltro la generale condivisione sul problema
dell'emergenza infermieristica e sulla preoccupazione rispetto alle
ripercussioni nei confronti dell'utenza, si precisa che:
- l'obbligo di dare soluzioni immediate e concrete all'emergenza
infermieristica al fine di garantire l'erogazione dei livelli
minimi assistenziali rientra sicuramente negli accordi
programmatici Regione-USL costituendone un presupposto;
- la soluzione proposta è stata oggetto di informazione
sindacale ai sensi dell'articolo 6, lettera a), 1° capoverso del
contratto collettivo nazionale vigente e può essere interpretata
nell'ambito della previsione della fattispecie classificatoria
delle particolari condizioni di disagio;
- la spesa valorizzata per 169 pacchetti, Ospedale più
territorio, è assolutamente in linea con la spesa prevista per il
Progetto "Disagio" in essere fino al 31 ottobre 2000, non
superandola, e ne costituisce una razionalizzazione del modello
operativo che richiedeva il parere di tutte le parti, un
perfezionamento e miglioramento alla luce dell'osservazione nel
corso della sua prima sperimentazione.
L'accordo precedente definiva un costo lordo oneri di 1.650
milioni contro un costo lordo oneri di 1.153,425 milioni del nuovo
accordo confermando quanto sopra esposto, il compenso orario non
può essere confrontato - e rispondo qui al quarto quesito - con il
valore precedente proprio perché questa nuova versione del progetto
valorizza un numero di turni valorizzato sul semestre e offre anche
dal punto di vista economico un miglioramento dal punto di vista
dei tempi di erogazione e della programmazione economica del
dipendente.
Questo è quanto mi è stato relazionato in merito
all'interrogazione.
Dal punto di vista della valutazione dell'Assessore posso dire
che di certo è stato raggiunto un obiettivo che avevo posto con
forza alla neo Direzione dell'USL che era quello di riaprire i
posti letto e di superare il cosiddetto "Progetto disagio
infermieristico" che era stato assunto in momenti di grossa crisi
infermieristica.
I due obiettivi sono stati raggiunti con ampia soddisfazione
delle parti e quando dico parti intendo sia la struttura aziendale,
sia il personale, se è vero come è vero che c'è stata un'adesione
altissima, la percentuale è del 95,2 percento avendo aderito 240
infermieri a una proposta aziendale e a un'adesione assolutamente
volontaria per cui c'è stata una soddisfazione da ambedue le parti,
soddisfazione che viene recepita favorevolmente dall'Assessorato
sia perché si risparmia mezzo miliardo in un semestre sia perché
risparmiando si riaprono i posti letto e riaprendo i posti letto si
migliora l'assistenza ai cittadini valdostani.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l'Assessore per la lettura
descrittiva delle motivazioni del progetto. A me rimangono alcuni
interrogativi che le rinvio.
In primo luogo a me non risulta che ci sia stato un accordo
sindacale su questo tipo di proposta; le ultime informazioni che
risalgono a venerdì (non credo che sabato o stamattina sia successo
qualcosa di particolare). Ribadisco: non ci sono accordi da parte
delle organizzazioni sindacali rispetto a questa soluzione. Questo
probabilmente dovrebbe porre alcuni problemi a chi ha il compito di
governare la sanità pubblica in Valle.
Non ho avuto risposta rispetto a quale normativa del contratto
di lavoro si fa riferimento. L'Assessore ha parlato di una
particolare situazione di bisogno e di disagio, ma non è stato
detto (oppure me lo ripeta, la ringrazio, perché o lei ha letto
troppo di corsa o non l'ho percepito) esattamente a quale articolo
si fa riferimento?
(interruzione dell'Assessore Vicquéry, fuori
microfono)
È l'articolo 6 del contratto collettivo nazionale? Farò una
verifica, perché a me non sembra che il contratto collettivo di
lavoro preveda forme di lavoro, come l'acquisto di pacchetti
ore.
Capisco che la direzione cerchi una soluzione alle carenze di
personale infermieristico vendendo pacchetti di ore ai suoi
dipendenti, ma questa forma di rapporto con il lavoratore, oggi
come oggi, nel contratto di lavoro non c'è ancora.
C'è un terzo punto che mi preoccupa assai, Assessore. Lei viene
in aula e si congratula sul fatto che nelle spese per ore
supplementari degli infermieri c'è stato un risparmio di mezzo
miliardo rispetto all'anno precedente. Un risparmio, qui voglio
ricordarglielo, fatto sulle spalle delle infermiere: cioè,
l'Amministrazione risparmia perché paga meno le ore prestate dalle
infermiere; quindi è un risparmio che viene pagato dalla fatica di
chi lavora.
Vorrei che si riflettesse un poco su questi elementi: si è fatta
la verifica dei carichi di lavoro? Cosa comporta in termini di
stress per queste infermiere lavorare tante ore in più rispetto al
carico orario normale? E quale risultato ha rispetto alla resa del
lavoro, rispetto all'efficienza del lavoro con gli utenti?
E poi un'ultima osservazione: sono perplessa sulla ricerca di
infermiere rumene, perché non riuscendo ad assumere infermiere
professionali tramite concorso, visto l'ostacolo della prova di
francese, assumiamo con contratti privatistici personale che non sa
il francese, ma non sa neanche l'italiano.
