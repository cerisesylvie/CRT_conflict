Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 694 del 24 settembre 2014 - Resoconto
OGGETTO N. 694/XIV - Interpellanza: "Interventi per evitare
la chiusura del servizio di ludoteca presso il reparto di Pediatria
dell'Ospedale Beauregard".
Presidente
- La parola alla collega Fontana.
Fontana (PD-SIN.VDA) -
Grazie Presidente.
Sono venuta a conoscenza che sarebbe intenzione del Direttore
della struttura di Pediatria e Neonatologia di eliminare, o quanto
meno ridurre e rivedere, lo spazio originariamente destinato alla
ludoteca del reparto per far posto ad uno studio medico o ad una
sala riunioni per medici. Ricordato come sul tema della ludoteca
questo gruppo consiliare sia già intervenuto più volte per
difendere un servizio molto apprezzato dalle famiglie e dai piccoli
ricoverati; richiamate le rassicurazioni del suo predecessore, che
ha sempre ribadito che il servizio di ludoteca, nonostante le
difficoltà economiche ed organizzative, non sarebbe stato
eliminato, volevo sapere dall'Assessore:
"se è a conoscenza
dell'intenzione del Direttore della struttura di ridurre, rivedere
o addirittura eliminare lo spazio destinato alla ludoteca..."
e
"sapere, altresì, chi e come decide, in ambito ospedaliero, gli
interventi di modifica strutturale dei reparti, la revisione degli
spazi e con quale logica rispondono queste decisioni soprattutto se
in contrasto con le dichiarazioni pubbliche dei decisori
politici"
. Grazie.
Presidente -
Grazie collega. La parola all'Assessore
Fosson.
Fosson (UV) -
Grazie Presidente e buongiorno a tutti.
No, sono degli errori di comunicazione, non è così, mi dispiace
che qualcuno approfitti della sua attenzione a questi problemi per
dare delle notizie che non sono giuste, io lo ribadisco, e la
ringrazio per aver fatto quest'interpellanza. Come lei sa
benissimo, il servizio di ludoteca è stato sospeso il 1° gennaio
del 2011 in ben altre situazioni economiche, questo è chiaro. Credo
sia stato comunque un servizio importante di umanizzazione dei
bambini, anche se i ricoveri sono sempre più brevi e, anche se da
noi è permessa l'assistenza della mamma e di un familiare. È chiaro
che nelle nostre situazioni economiche riaprire un servizio con
degli assistenti sociali ed educatori è un po' difficile. Il nostro
impegno era di non chiudere i servizi esistenti, però la sede non è
stata svuotata, quindi nessuno ha quest'intenzione, nel senso che
sono andato a fare un sopralluogo, perché è sempre meglio
verificare di persona e nella sede ci sono ancora tutti i giochi e
libri per bambini e una volta alla settimana, il giovedì per
l'esattezza, un volontario della biblioteca apre la sede, prende il
carrello con i libri per i bambini e fa il giro del reparto. In
questo momento, periodicamente, e vorrei sottolineare
occasionalmente, quando ci sono delle riunioni del personale
sanitario, infermieristico, utilizzano questa sede perché è più
ampia. Ripeto, in modo occasionale e provvisorio. Io quindi penso
che questa sede che nessuno vuole chiudere debba essere gestita dal
volontariato, e in questo periodo ho riparlato con la nuova
Direttrice del CSV, con il Forum delle famiglie anche in un'ottica
di una certa visibilità per il nostro volontariato. Pensi, adesso
ci sono le associazioni di nonni, mentre c'è qualcuno con una
preparazione che può aprire e utilizzare questi spazi con tutto ciò
che c'è all'interno. Questa è la nostra intenzione e al momento non
c'è nessuna intenzione di chiudere. In merito a quello che lei
invece introduce con un po' di ironia, rispetto al fatto che alcuni
primari cercano sempre un pochino di allargarsi, di prendere gli
spazi, le dò ragione. Le strutture sanitarie non sono di proprietà
del primario o del dirigente: su questo c'è intanto una Direzione
strategica, che deve essere informata su ogni variazione e
chiusura, anche perché in questa ludoteca sono stati spesi dei
soldi per i giochi. In questo momento non è pervenuta nessuna
decisione. La Direzione strategica non ha assolutamente preso
alcuna iniziativa in questo senso e questo glielo garantisco come
glielo hanno garantito anche i miei predecessori.
Presidente -
La parola alla collega Fontana.
Fontana (PD-SIN.VDA) -
Grazie Assessore.
Prendo atto della sua risposta, che mi fa molto piacere. È vero
che mi è stato suggerito, ho voluto verificare e, sul problema
della ludoteca ho fatto diverse interpellanze, a partire dal 2010
mi era sempre stato garantito che non veniva chiusa, dopo due o tre
interpellanze che ho fatto, la ludoteca è stata chiusa. Avevo già
avuto a che dire col suo predecessore perché non si può dire: "non
viene tolto il servizio" e dopo invece con la scusa che mancavano
risorse veniva chiuso il servizio di ludoteca, mi aveva garantito
che veniva gestito dai volontari. Non ne ho più fatte, visto che
quello spazio veniva lasciato per i bambini, comunque chi voleva
usufruire...adesso avevo sentito questo e mi ero preoccupata. Mi
chiedo a distanza di due anni che si era preso l'impegno già
l'Assessore Lanièce di vedere col volontariato...non si è mosso
niente, allora effettivamente sembra che manchi sempre la volontà,
diciamo, che un'utenza di bambini...è un servizio molto apprezzato,
è vero che i ricoveri sono brevi, però non andiamo a penalizzare i
bambini! Se è possibile, vediamo invece di dare un servizio,
capisco che le risorse sono sempre meno lo aveva già spiegato
l'Assessore, non entro nel merito, però almeno vediamo se ci
possiamo attivare per dare questo servizio. Lo spazio c'è, i giochi
ci sono, è attrezzato, ci deve essere la volontà, Assessore. È dal
2009 che faccio interpellanze sulla ludoteca, i Consiglieri, qui i
colleghi possono dirle che non passava un mese che non portavo
questo problema in Consiglio. Ci tengo veramente tanto, adesso si
prenda l'impegno lei, vediamo se possiamo risolvere questo
problema. Comunque la ringrazio, mi ha tolto un peso perché
veramente mi ero preoccupata, vediamo però almeno di
risolverlo...
(interruzione dell'Assessore Fosson, fuori microfono)
...Assessore, ci pensi lei, nel senso che ha più voce in
capitolo di me, è un impegno che si deve prendere lei! Grazie.
Presidente -
Grazie. Punto 19 all'ordine del giorno.
