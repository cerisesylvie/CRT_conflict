Classificazione
FINANZA REGIONALE E LOCALE



Oggetto del Consiglio n. 2671 del 4 aprile 2017 - Resoconto
OGGETTO N. 2671/XIV - Interpellanza: "Effettuazione delle
verifiche dei requisiti di cui alla circolare della Banca d'Italia
n. 228 del 3 aprile 2015".
Rosset (Presidente)
- Punto n. 11 dell'ordine del giorno.
Ha chiesto la parola il Consigliere Marguerettaz per
l'illustrazione; ne ha facoltà.
Marguerettaz (UV) -
Riteniamo di aver sufficientemente
articolato questa interpellanza, quindi direi che non ci sono
grandi necessità da chiarire, ma credo sia importante condividere
un ragionamento. Nessuno, tantomeno il gruppo a cui appartengo, ha
mai voluto - anche nel passato, anche quando c'erano probabilmente
in capo ad una serie di persone certe attitudini nello scambiare il
Consiglio regionale per un'aula di tribunale - lapidare, criticare,
mortificare tutta una serie di politici dagli scranni del
Consiglio. Per carità, ognuno ovviamente ha le proprie preferenze,
ma a noi questo atteggiamento non è mai stato gradito, né l'abbiamo
mai messo in pratica.
Collega Chatrian, niente di personale, abbiamo avuto modo di
lavorare, io da Assessore e lei da mio dirigente fiduciario, quindi
non ho nessun dubbio sulla sua buona fede. Sicuramente lei è una
persona in buona fede e sicuramente è portato a fare bene. È chiaro
che in questo inizio di maggioranza lei ha veramente un grande
primato: ha guadagnato i titoli di giornali nazionali e regionali
per una vicenda che, ahimè, ha coinvolto, probabilmente anche per
carenze del nostro ordinamento, delle zone grigie. Noi non facciamo
i "Savonarola" o i "Torquemada" come qualcuno ha voluto dire, per
cui non ci lanciamo in giudizi morali, etici, anche se in passato
ho sentito in quest'aula discorsi di questo genere.
Oggi abbiamo letto sulla stampa "Regione: fibrillazione in
Giunta per l'onorabilità di Chatrian". Noi non sappiamo se è vero,
perché qua si parla di una Giunta che si è riunita questa mattina
per deliberare; ad oggi non abbiamo nessun riscontro, ma questo -
fatemelo dire - è un problema vostro. Noi abbiamo posto la domanda
se avete fatto questa verifica, per cui a questa domanda potrete
rispondere sì, potrete rispondere no o potrete autoassolvervi.
Ovviamente quello che andrete a dire verrà verificato da qualcun
altro, da Bankitalia, ovviamente non da noi. Noi abbiamo
semplicemente posto una domanda: se l'avete fatta o non l'avete
fatta e, ovviamente, se l'avete fatta come la motivate. La
guarderemo, e torno a dire: non saremo noi a giudicarla, sarete voi
con la vostra coscienza a dire.
Siamo molto più interessati alla seconda domanda che abbiamo
posto nell'interpellanza: come guardarvi allo specchio, e non tanto
con codici o con valutazioni giuridiche, ma con delle valutazioni
morali. Ogni volta che vado io mi chiedo se ho fatto bene o male.
Oggi abbiamo già sentito una risposta: "non posso escluderlo". Ma
come vi guardate davanti allo specchio, collega Chatrian? È da otto
anni che le sento proferire la parola "la casa di vetro"; oggi ne
abbiamo un'altra "la barra dritta", ma
des deux l'une
!
Collega Chatrian, si ricorda cosa ha detto lei e cosa hanno detto i
suoi colleghi? Non abbiamo adesso il collega Bertin, a cui sono
legato con un rapporto di amicizia dall'infanzia, per il quale la
questione morale veniva utilizzata come una clava: ma come vi
permettete di mettere al Governo persone che sono indagate? Ora io
vi chiedo: voi come potete mettere una persona che è condannata?
Lasciate perdere se è giusto o se è sbagliato. Io posso essere
anche d'accordo con lei, ma voi avete la condanna, e come potete
immaginare che questa cosa non faccia parte della discussione della
popolazione? Voi avete una condanna, giusto o sbagliato che sia!
Avete la Cassazione? Benissimo, la Cassazione probabilmente - lo
spero per lei e anche per tutti gli altri - vi assolverà, oppure
andrà in prescrizione, quindi vi laverete questa macchia, ma oggi
ce l'avete! Noi siamo finiti su tutti i giornali quando qualcuno
diceva: ma non create imbarazzo, non create un danno di immagine
alla Regione? Lei, con grande serenità, lei e il suo gruppo di
appartenenza dite che queste sono sciocchezze. Ecco che noi, più
che per l'aspetto legale, che è un problema vostro, chiediamo a
voi, ma soprattutto a lei, se non intende dare le dimissioni. Prima
abbiamo sentito - ma ci ritorneremo con la mozione - che c'è una
situazione un po' confusa al Casinò, la regola della trasparenza
delle partecipate l'abbiamo fatta, ma potete immaginare. È una
settimana, sono dieci giorni che ci sono dei consulenti che stanno
girando, interloquendo, stanno facendo firmare documenti ai
dipendenti. Io non le chiedo se è stata violata la
privacy
,
ma queste persone a che titolo girano? C'è un problema di legalità.
Se poi scoprissimo che questi legali verranno eventualmente
nominati, lei si porrà il problema della turbativa d'asta e quello
della violazione della
privacy
? Collega Chatrian, io non
voglio infierire, ma l'ho sentita troppe volte. Io ho maturato
questa idea: lei è un intransigente, un duro e puro e poi questa
durezza e questa purezza vengono infrante, perché c'è "la voglia
di". Lei sui giornali ha detto: "La maggioranza mi ha chiesto".
Mi perdoni, collega Marquis, ma io ho dei problemi - e non
perché siamo seduti nei banchi del Consiglio - a chiamarvi
"maggioranza", perché voi maggioranza non siete! Collega Marquis,
lei non prova un po' di imbarazzo con 1.400 voti a farsi chiamare
"Presidente"? Con 1.400 voti lei è il Presidente della Regione
Valle d'Aosta e io credo che sia il Presidente meno votato della
storia della Valle d'Aosta! Può giocarsela con l'altro ribaltone.
Ecco perché vi chiamo "alleanza di Governo", che è composta
ovviamente da tutta una serie di... chiamiamole "sensibilità"? C'è
la semplice sensibilità Tsipras, c'è la sensibilità MUV, c'è la
sensibilità Gruppo Misto e "l'alleanza millefoglie" mi ha chiesto
la disponibilità per fare l'Assessore, con buona pace dell'etica,
della morale, dell'essere duri e puri. Nessuno vuole metterla alla
gogna, ma vogliamo farla riflettere su tutte le cose che ha detto.
Non è che adesso, quando risponderà a me o a qualcuno, lei si lava
la coscienza; lei si dovrà guardare allo specchio tutte le volte, a
meno che lei non abbia una valutazione ideologica per cui dice: io
sono bravo, posso fare tutto quello che voglio perché "il fine
giustifica i mezzi" e gli altri sono tutti dei farabutti. Io le
posso dire che qua cerchiamo tutti di fare il nostro lavoro e non
ci riteniamo dei farabutti.
Attendiamo con ansia anche la terza risposta. Qualcuno ha
chiesto quante parole si mettevano nei programmi sulla legalità.
Bene: nel progetto Marquis - ho cercato di leggerlo, non è tanto
lungo - il termine di legalità non esiste. Chi è che ha voluto
stralciare questo termine?
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
Caro collega Marguerettaz, le sue doti
istrioniche le sono riconosciute da tutta la Valle d'Aosta e non
solo da quest'aula. Io ho apprezzato la sua capacità oratoria e di
intervenire anche su argomenti di questa natura, così delicati, ma
non posso condividerne sicuramente i contenuti. Che ci fossero
degli accertamenti da fare, delle delibere in relazione agli
adempimenti degli obblighi previsti dall'appartenere al gruppo
finanziario, questo lo sapevamo, ma sappiamo anche che abbiamo
trenta giorni a disposizione per adempiere alle incombenze. La
ringrazio per avercelo ricordato. Se la stessa sollecitudine
l'avesse messa nel ricordarsi le vostre adempienze a cui dovevate
provvedere, probabilmente noi oggi avremmo già adempiuto a questa
deliberazione.
Sono passati venti giorni dal nostro insediamento, abbiamo
dovuto impiegare il tempo per adempiere alle inadempienze trovate,
alle scadenze che sono state lasciate andare dal Governo che ci ha
preceduto. Mi riferisco in particolare a tutti gli ordini del
giorno approvati in sede di bilancio in questo Consiglio che
prevedevano delle scadenze: sessanta, novanta, centoventi giorni;
alla risoluzione sul piano industriale della Casa da gioco.
Probabilmente lì ve lo siete dimenticati. Io vi chiedo di entrare
nella "sala degli specchi" e guardarvi voi allo specchio, così poi
magari qualche riflessione viene anche a voi da farvela, se c'è
della morale, dell'etica.
Vi avevo detto in occasione dell'ultimo Consiglio che noi non
siamo qui per dare lezioni di etica, di moralità e di
responsabilità a nessuno, ma sicuramente non siamo neanche
disponibili a prenderne da voi. Se vorrete, su questi argomenti
siamo pronti a confrontarci in qualsiasi momento in questo
Consiglio. Non credo che possiate venire a darci lezioni di
illibatezza. Ognuno si guardi allo specchio e faccia una verifica
sul proprio
curriculum
personale. Noi ci siamo, siamo qui,
disponibili a qualsiasi confronto.
Per quanto concerne il merito dell'iniziativa, le posso
garantire che nel termine previsto dei trenta giorni provvederemo
all'adempimento; dopodiché, se ci saranno osservazioni, saremo ben
lieti di ascoltare i vostri interventi.
Presidente -
Ha chiesto la parola il Consigliere
Marguerettaz per la replica; ne ha facoltà.
Marguerettaz (UV) -
Devo dire, collega Marquis, che lei
mi sta dando grandi soddisfazioni. Credo che questa risposta la
dica lunga. Io le faccio una domanda puntuale e lei mi dice:
guardate che avete anche voi la camicia e la cravatta sporca. Ma
qua nessuno mai è venuto in quest'aula a dire che siamo illibati,
anzi, l'altro giorno abbiamo avuto modo di dire - guardo il collega
Fosson, perché so che è particolarmente rigoroso - che la
verginità, una volta persa, non si riacquista. Da questo punto di
vista, quindi, mai siamo venuti qua a dire che siamo dei cavalieri
senza macchia e senza paura. Siamo persone che lavorano, siamo
persone che, ovviamente, quando lavorano a volte fanno bene e a
volte sbagliano. Collega Marquis, io ricordo che in quest'ultimo
periodo di legislatura lei si è adoperato non poco per legarci le
mani per poi dirci: non fate nulla. Devo dire che è stato bravo;
insieme a tutta una serie di persone ci ha legato le mani e poi ha
detto: ma guarda questi farabutti, non fanno nulla! E certo,
avevamo le mani legate, ogni tre per quattro c'era una Commissione,
un'istanza, c'era un qualcosa; quindi, per carità!
Dal punto di vista del contenuto dell'interpellanza, noi abbiamo
semplicemente chiesto, a chi fino ad oggi si è fatto paladino di
una serie di argomenti, "se non riteneva", e quindi ho detto di
guardarsi allo specchio. È vero che non c'è stato bisogno della sua
difesa, Presidente Marquis - la chiamo Presidente, una delle poche
volte - perché è già stato assolto dal suo Presidente che dice:
"Non abbiamo nessun tipo di imbarazzo, per noi quelle condanne non
esistono". Questo è riportato su un giornale, la
Gazzetta
Matin
del 6 marzo. Quindi quando gli altri sono condannati sono
dei farabutti, ma se le condanne sono nostre noi ci
autoassolviamo.
Noi siamo sereni, ma devo dire che ALPE da questo punto di vista
ha un percorso veramente pieno di medaglie d'oro. Come non
ricordare l'incandidabilità? Dopo due legislature tutti a casa!
Appena fatte due legislature, tutto cambiato: "Bisogna giocare in
serie A, abbiamo bisogno dei titolari". Collega Chatrian, mi faccia
dire, continui a giocare a "scapoli e ammogliati", lasci perdere la
serie A, perché in questo inizio, in questo mese, caro mio che
serie A! Non ne avete azzeccata una! Avete fatto una serie di
errori madornali. Ma rispetto a questo torniamo "duri e puri,
bisogna cambiare la classe politica: solo due legislature"; fatte
due legislature, ecco che siamo pronti a farne una terza!
Questa è un'interpellanza che voleva in qualche modo mettervi
sul tavolo una serie di riflessioni, metterle a voi, a coloro che
vi sostengono, ai cittadini valdostani. Da questo punto di vista,
poi, noi continueremo a lavorare. Se proporrete delle cose ben
fatte le voteremo, ma fino ad oggi ne abbiamo viste molto
poche.
