Classificazione
FINANZA REGIONALE E LOCALE



Oggetto del Consiglio n. 234 del 19 dicembre 2018 - Resoconto
OGGETTO N. 234/XV - Razionalizzazione periodica delle
partecipazioni pubbliche ex articolo 20, D. Lgs 19 agosto 2016, n.
175. Individuazione delle partecipazioni da mantenere e da
razionalizzare e fissazione degli obiettivi specifici sul complesso
delle spese di funzionamento delle società controllate, ex articolo
19 del medesimo decreto.
Rini (Presidente) -
Punto 37.02 all'ordine del giorno. La
parola all'assessore Testolin per l'illustrazione.
Testolin (UV) -
Anche qua un provvedimento ampiamente
analizzato all'interno della Commissione consiliare competente, un
provvedimento che prevede un piano di razionalizzazione periodica
che deve essere effettuato ogni anno in merito alle partecipazioni
pubbliche, così come previsto dalla normativa vigente, un
provvedimento che vede tra le indicazioni più importanti una
razionalizzazione per quanto riguarda le società d'impianti a fune
nell'ottica di creare le corrette economie di scala, in linea con
quello che era stato già un provvedimento e un'azione in questo
senso effettuata negli scorsi anni e che dovrà prevedere, in
seguito a uno studio da parte di FINAOSTA, la possibilità di
diminuire le società gestrici d'impianti di risalita per ridurle
per comprensorio omogeneo, comunque per verificare la possibilità
di costituire un'unica società a livello regionale. Lo stesso piano
prevede la necessità da parte di alcune società di dismettere a
loro volta alcune partecipazioni all'interno di altre aziende o
società cooperative, come la cooperativa Forza e luce, come la
Banca di Credito, come Air Zermatt, come la Società sportiva
dilettantistica Golf club Cervino, tutte partecipazioni minimali
che però per la normativa vigente devono essere comunque dismesse
dalle società partecipate dall'ente Regione.
Questo provvedimento prevede altresì la possibilità di aumento
delle maestranze a disposizione di queste società, ammesso che le
stesse corrispondano a un contestuale aumento e a un mantenimento
del rapporto tra il fatturato e le spese di personale
considerato.
Anche questo tipo di provvedimento è stato analizzato con
accuratezza, un provvedimento che anche in questo caso era stato
presentato da chi ci aveva preceduto e che è stato condiviso nelle
linee guida, la cui necessità di approvazione penso che sia
opportuna.
Ci terrei ancora a sottolineare che in questo stesso
provvedimento è stato analizzato il discorso relativo a VDA
Structure dove è
in itinere
un tavolo di lavoro, al quale
peraltro seguiranno degli aggiornamenti a breve, a seguito di un
incontro effettuato nella giornata dell'altro ieri, che doveva
concludere i propri lavori entro, se non sbaglio, sessanta giorni
dalla sua costituzione; per tutta una serie di motivi questi
sessanta giorni non sono stati rispettati per la chiusura dell'iter
di definizione di un percorso, anche perché la complessità di
questa situazione merita un'analisi più approfondita, l'obiettivo è
quello comunque di chiudere in breve lasso di tempo le opportune
verifiche per capire quale può essere la migliore strada per
continuare a gestire gli immobili di proprietà regionale che la
Regione ha passato a VDA Structure e individuare, alla luce anche
di quelle che sono le indicazioni della Corte dei Conti, le
soluzioni più opportune da mettere in atto.
Presidente -
Non ci sono richieste d'intervento, pongo in
votazione l'atto presentato dall'assessore Testolin. La votazione è
aperta. La votazione è chiusa.
Esito della votazione:
Presenti: 34
Votanti           
: 28
Favorevoli: 28
Astenuti: 6 (Minelli, Mossa, Nasso, Pulz, Russo, Vesan)
Il Consiglio approva.
