Classificazione
TRASPORTI E VIABILITÀ
Trasporti



Oggetto del Consiglio n. 3473 del 3 aprile 2024 - Resoconto
OGGETTO N. 3473/XVI - Interrogazione: "Motivazioni
dell'utilizzo dei treni bimodali regionali su altre tratte
ferroviarie".
Marguerettaz (Presidente) -
Punto n. 14 all'ordine del
giorno. La parola all'assessore Bertschy.
Bertschy (AV-VdA Unie) -
Personalmente non ho ben
compreso la domanda, nel senso che nella tratta ferroviaria i
Valdostani vanno verso Torino oggi come ieri, il servizio
ferroviario non è stato sospeso e stessa cosa fanno i Piemontesi
verso di noi, come tutti coloro che vogliono venire a visitare la
Valle d'Aosta, quindi i bimodali venivano utilizzati prima per
raggiungere Aosta da Torino e da Torino tornare su e continuano a
essere utilizzati oggi sulla tratta Ivrea/Torino, senza ulteriori
valutazioni. I treni bimodali svolgono il loro servizio sul tratto
di ferrovia che è rimasto di collegamento una volta che vengono
attivati dagli autobus sostitutivi che portano le persone da Aosta
verso Ivrea e viceversa li riportano verso Ivrea poi per risalire
sugli autobus sostitutivi. Non ci sono particolari titoli,
semplicemente si è dato continuità a quanto già stabilito per
contratto e lo si fa per la parte residuale del servizio. Viene
citata la questione dell'incidente di Settimo, se non ricordo male,
che ovviamente è nella tratta tra Chivasso e Torino, viene
attraversata tutti i giorni dai treni regionali e in quel giorno il
treno si è fermato perché lì c'è stato questo incidente purtroppo,
quindi non esiste un titolo, se non la continuità del servizio che
è già stato stabilito che è previsto per contratto e che ci dà la
possibilità di utilizzare per continuare a mantenere i collegamenti
i treni bimodali di nostra proprietà in quella zona.
La cosa importante è che, quando sono tutti in servizio, sono
migliorate un po' le condizioni rispetto al tema del
sovraffollamento, più volte citato in tanti interventi anche qui in
aula, quindi, quando possono essere messi in doppia composizione
nelle prime corse del mattino e nelle corse di rientro pomeridiano,
migliora un po' la qualità del servizio per i nostri utenti e
questo è l'obiettivo poi del futuro con l'acquisto di treni più
capienti che dovrebbero dare una migliore risposta.
Presidente -
Per la replica, la parola alla collega
Foudraz.
Foudraz (LEGA VDA) -
Ringrazio l'Assessore per la
risposta ricevuta, ma non volevo metterla a disagio, nel senso che
era solo una semplice curiosità perché, avendo appreso, a seguito
di quella tragica notizia che era apparsa sui giornali, di
quell'incidente che era avvenuto lungo la tratta ferroviaria
Torino/Ivrea nei pressi di Settimo Torinese, avevo potuto notare
che c'era una foto dove veniva evidenziato che era un nostro
bimodale perché riportava tanto di logo. Non c'è niente di
particolare, solo che non avevo trovato degli atti o specifici
accordi con Trenitalia per la continuazione dell'utilizzo dei
bimodali malgrado il nostro tratto sia fermo poiché è interessato
dai lavori dell'elettrificazione della linea. Volevo semplicemente
una delucidazione, per cui la ringrazio della risposta e sono
contenta comunque di aver sentito che, se non altro, nell'altra
parte del tratto ferroviario è migliorata la questione del
sovraffollamento.
