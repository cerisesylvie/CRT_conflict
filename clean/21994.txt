Classificazione
STATUTO



Oggetto del Consiglio n. 1693 del 21 dicembre 2005 - Resoconto
OGGETTO N. 1693/XII - Azione a salvaguardia delle autonomie
speciali. (Ritiro di risoluzione)
Risoluzione
Preso atto del clima di incomprensione e conseguente ostilità
nei confronti delle autonomie differenziate, reso manifesto anche
in recenti dichiarazioni di alcuni noti esponenti politici e
istituzionali rilasciate significativamente nel momento in cui è in
corso la discussione sulla legge finanziaria dello Stato;
Preso atto che ciò contrasta con il valore assolutamente
attuale dell'autonomia speciale per tutto il regionalismo italiano
e che indica un atteggiamento che preferisce proporre azioni
riduttive e limitative delle più autentiche autonomie, anziché
individuare azioni positive che consentano, anche alle regioni a
statuto ordinario, un percorso di specializzazione dei rispettivi
ordinamenti;
Rilevato che gli attacchi alla specialità si manifestano in
particolare con riferimento al sistema di finanziamento delle
autonomie differenziate;
Tenuto conto che le risorse attribuite alle Regioni a Statuto
speciale sono il presupposto per l'effettivo esercizio
dell'autonomia;
Considerato che tali risorse devono tener conto dei maggiori
oneri derivanti da più ampi ambiti di competenza, rispetto a quelli
riconosciuti alle Regioni a Statuto ordinario, in settori di
primario rilievo per i cittadini quali, tra gli altri: sanità,
scuola, viabilità, assetto del territorio, finanza locale, beni
culturali, corpo forestale, servizi antincendi;
Constata
che le prerogative delle Regioni a Statuto speciale cono
sancite da specifiche norme costituzionali in particolare
dall'articolo 116 della Costituzione che esse ritengono
immodificabili ed irrevocabili nei loro confronti, ma estensibili
anche ad altre regioni, e che tali norme costituzionali sono a loro
volta supportate da precise ragioni socio-economiche, geografiche e
orografiche, storiche e culturali, sancite, in alcuni casi, anche
da accordi internazionali;
Riafferma
l'imprescindibile ruolo costituzionale ed istituzionale delle
autonomie speciali quale elemento portante dell'assetto
costituzionale italiano ed embrione di un'auspicata evoluzione in
senso autenticamente federale della Repubblica;
Impegna
il Presidente della Regione e il Presidente del Consiglio
regionale a rappresentare nelle opportune sedi l'assoluta
determinazione di sviluppare e rafforzare ulteriormente le
autonomie speciali, consolidando il loro ruolo di avanguardia e di
laboratorio in funzione dell'evoluzione dell'ordinamento italiano
verso un assetto autenticamente federale, anche mediante iniziative
di approfondimento Comune con le Regioni a Statuto
ordinario;
Invita
i Parlamentari della Valle d'Aosta a continuare a
rappresentare le legittime istanze manifestate dal Consiglio
regionale della Valle d'Aosta e ad intraprendere ogni utile azione
a salvaguardia delle autonomie speciali e alla promozione di azioni
positive per l'evoluzione del regionalismo italiano nel suo
complesso;
Invita
le Regioni e le Province a Statuto speciale a porre in essere
un'iniziativa unitaria a tutela delle autonomie differenziate e in
favore di una reale crescita qualitativa e quantitativa del
regionalismo, con l'obiettivo di giungere ad un assetto
autenticamente federale della Repubblica.
F.to: Cesal - Salzone - Viérin Marco - Sandri -
Riccarand
Presidente - La parola al Consigliere Cesal.
Cesal (UV) - Per rimanere in linea con il collega Frassy,
anch'io chiedo il ritiro della risoluzione in accordo con gli altri
firmatari, in quanto riteniamo che l'argomento sia stato superato
dagli eventi, per cui la ritiriamo.
Il Consiglio prende atto.
