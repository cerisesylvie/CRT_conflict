Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 389 del 22 marzo 1989 - Resoconto
OGGETTO N. 389/IX - STUDIO DI UN PIANO COMPLESSIVO PER
L'APPROVVIGIONAMENTO E LA DISTRIBUZIONE DI ACQUA POTABILE NEI
COMUNI VALDOSTANI. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Bajocco:
INTERPELLANZA
CONSTATATO che nei diversi comuni valdostani sono molto
differenziati i costi sostenuti per il rifornimento idrico e che
altrettanto diversificati sono i criteri adottati per i canoni
richiesti agli utenti (si passa dalle 20 alle 600 lire al metro
cubo; si richiedono canoni a forfait, a rubinetto, a pollice di
portata, ecc.);
i sottoscritti Consiglieri
del Gruppo comunista
INTERPELLANO
la Giunta regionale per conoscere:
1) se sia allo studio un piano complessivo per
l'approvvigionamento e la distribuzione di acqua potabile nei
comuni valdostani;
2) quali siano gli intendimenti della Giunta in merito a
strumenti normativi o societari che garantiscano una maggiore
uniformità dei costi e dei canoni ed un minore spreco di risorse
idriche, energetiche e finanziarie.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA (PCI): C'è stata recentemente una trasmissione che ha
coinvolto Amministratori comunali e regionali in seguito alla
carenza di acqua in alcune zone della città di Aosta. Nel corso di
quella trasmissione è venuto fuori il problema delle difficoltà del
Comune di Aosta ad avere quantità di acqua potabile a disposizione
a costi contenuti. Diceva l'Assessore Borre che viene speso mezzo
miliardo all'anno solo per l'energia elettrica necessaria a
caricare nella vasca l'acqua prelevata dai pozzi.
Questo problema dell'acqua è interessante, se analizzato, perché
da una parte mette in evidenza i costi differenziati delle diverse
Amministrazioni comunali nel dotarsi dell'acqua potabile,
dall'altra mette in evidenza i costi che vengono fatti pagare ai
cittadini. Si va da alcuni Comuni che fanno pagare 20 lire al metro
cubo ad altri che arrivano a far pagare per le fasce di supero fino
a 600 lire al metro cubo. Ci sono metodi diversissimi nel calcolo:
qualcuno conta il numero dei rubinetti, qualcuno fa pagare a
forfait, qualcun altro fa pagare a pollici di portata c'è una
situazione di assoluta incongruenza.
Quello dell'acqua sta diventando un problema di interesse
generale. Esistono in altre zone del paese questioni di potabilità
e di salubrità dell'acqua; in Valle d'Aosta per nostra fortuna non
siamo a quel punto, ma comunque una politica per la salvaguardia di
questo bene credo sia interessante.
Con questa interpellanza vogliamo chiedere alla Giunta se è
stata affrontata la questione, se c'è qualche studio che riguardi
la fase di approvvigionamento dell'acqua potabile, perché è assurdo
che nella nostra Regione ci siano Comuni costretti a spendere
centinaia di milioni per l'energia elettrica, quando magari con
altre soluzioni potrebbero essere risolti questi problemi.
Chiediamo anche se non sia possibile intervenire sulla fase dei
costi per i cittadini, perché probabilmente è giusto difendere
sempre l'autonomia comunale, ma autonomia intesa come capacità di
decidere e di fare scelte; l'autonomia comunale di far pagare più
cari questi servizi è una questione relativa. Probabilmente se ci
fosse una organizzazione differente della distribuzione, si
potrebbe arrivare a un abbassamento complessivo dei costi, a un
miglioramento dei servizi.
Vorremmo quindi sapere dalla Giunta se ha esaminato queste
possibilità, perché hanno rapporti con la nostra Regione società
che sono forse interessate e che potrebbero avere un loro ruolo.
Sto parlando della DIGRAVA, per esempio, che si dovrà occupare
della distribuzione del metano. E' ipotizzabile una società che
pensi a più di un servizio, non soltanto a distribuire questo tipo
di energia.
PRESIDENTE:
Ha chiesto di parlare l'Assessore ai Lavori
Pubblici Fosson. ne ha facoltà.
FOSSON (DC):
Il Consigliere Mafrica ha affrontato un tema
di interesse generale, che ha già suscitato alcune discussioni
all'interno della Giunta regionale ed alcune valutazioni proprio
per il suo interesse.
Il discorso da cui il Consigliere Mafrica partiva, quello della
carenza d'acqua della città di Aosta e quindi del costo per
emungere l'acqua dai pozzi, del costo dell'energia elettrica per
riempire i serbatoi alla quota sufficiente, è un fatto reale, che
di conseguenza fa costare l'acqua più di quanto non costi in altre
situazioni. A questo proposito posso dire che il progetto
dell'acquedotto del Monte Bianco, che sta andando avanti nella sua
fase di progettazione, tende proprio ad eliminare la necessità di
emungere dalla falda della città di Aosta il suo fabbisogno idrico;
il nuovo acquedotto riguarderà non soltanto Aosta ma anche altri
Comuni del circondario che oggi come oggi attingono per il tramite
di pozzi alla falda (ad esempio Jovençan o altri Comuni del
circondario di Aosta).
Problema analogo, che è in fase di soluzione, è quello che
riguarda altri Comuni del fondovalle, come Verrès e
Pont-Saint-Martin, che attualmente sono nella situazione di Aosta.
In questo senso è quindi l'impegno dell'Amministrazione
regionale.
Per quanto riguarda un piano complessivo per
l'approvvigionamento, esiste agli atti una indagine relativa alle
sorgenti disponibili. Sempre sul problema dell'approvvigionamento
c'è stato uno scambio di corrispondenza con i Comuni, nel senso che
tutti i Comuni hanno notificato alla Regione le sorgenti di loro
proprietà o presenti nel loro territorio. Il passo successivo sarà
chiaramente quello di vedere il problema da un punto di vista
generale ed è quanto la Giunta regionale intende fare, proprio per
ottimizzare l'utilizzo delle risorse idriche che, come giustamente
dice il Consigliere Mafrica, in Valle d'Aosta non creano
assolutamente per il momento problemi (e speriamo che non ne creino
in futuro), ma proprio per questo occorre arrivare ad eliminare gli
sprechi.
Citava il Consigliere Mafrica un tipo di pagamento, o in base al
diametro del tubo o sul contatore o sul numero di alloggi; in
effetti è un problema non indifferente neanche questo. Ci sono dei
problemi tecnici a riguardo dei contatori in alta montagna, ma non
voglio entrare in questi particolari. Voglio solo dire che c'è la
volontà di arrivare ad una valutazione globale del problema e a
dare uno strumento di base a tutti i Comuni.
Riguardo ai prezzi, lasciamo all'autonomia di ogni Comune
stabilire in funzione del servizio prestato il prezzo. L'interesse
dell'Amministrazione regionale è comunque di garantire un minimo
indispensabile per tutti i Comuni e per tutti i cittadini.
L'ipotesi di una società unica o di un numero ristretto di
società che gestiscono i servizi, è un suggerimento che potrà
essere esaminato e sul quale si potrà discutere.
PRESIDENTE:
Ha chiesto di parlare il Consigliere Mafrica.
ne ha facoltà.
MAFRICA (PCI): Credo che sarebbe opportuno portare all'esame
della Commissione competente qualche elemento su questo progetto
dell'acquedotto del Monte Bianco, perché se ne parla in tante sedi
ma il Consiglio non conosce elementi a sufficienza.
E' interessante anche la questione relativa alle indagini sulle
sorgenti; credo che se fosse possibile averne una copia il nostro
Gruppo sarebbe interessato.
Apprezziamo anche l'interessamento che la Giunta dimostra alla
ipotesi di una società per i servizi, anche se mi pare che per il
momento non ci siano delle posizioni precise.
Credo che questa cosa dovrebbe essere valutata proprio per ciò
che riguarda il risparmio e la possibilità di addivenire a costi
minori per i cittadini. E' un'ipotesi che può rivelarsi
interessante e quindi suggeriamo alla Giunta di approfondirla.
