Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2853 del 12 ottobre 2023 - Resoconto
OGGETTO N. 2853/XVI - Interpellanza: "Notizie in merito alla
realizzazione del progetto dell'ampliamento dell'Ospedale
Parini".
Bertin (Presidente) -
Riprendiamo. Siamo al
punto
n. 52. Per l'illustrazione, ha chiesto la parola la consigliera
Erika Guichardaz, ne ha facoltà.
Guichardaz E. (PCP) -
Trattando un argomento di poco
interesse - siamo rimasti pochissimi in quest'aula perché si parla
solo dell'ampliamento dell'Ospedale Parini, forse la più grande
opera di questa legislatura -, affrontiamo ugualmente
l'interpellanza perché correttamente l'assessore Marzi è qua e
quindi giustamente è corretto proseguire. La risoluzione del 12
maggio 2021 diceva fra le varie cose nell'impegnativa che la Giunta
si doveva impegnare a presentare il progetto dell'ampliamento
dell'Ospedale Parini alla popolazione valdostana attraverso gli
strumenti opportuni. Da una notizia di stampa abbiamo appreso che
domani questo avverrà e verrà presentato un punto informativo
installato nelle adiacenze della struttura ospedaliera che
illustrerà, attraverso immagini a scorrimento su un maxischermo, le
attività di cantiere già realizzate, le fasi di realizzazione delle
nuove strutture e le opere di ristrutturazione di quelle esistenti.
Quella risoluzione però al suo interno conteneva anche altre
impegnative, a partire dall'attivazione del tavolo di lavoro tra
Regione, Comune di Aosta, progettisti e SIV al fine di proseguire
la verifica in corso sulla compatibilità tecnico-progettuale ed
economica, nonché sulla realizzabilità in termini cronologici
adeguati dell'attuale progetto complessivo dell'Ospedale anche alla
luce della pandemia.
Questo tema era stato il motivo delle mie dimissioni da
Presidente della V Commissione e oggetto di numerose iniziative del
nostro gruppo, tra le ultime quella del 23 marzo 2023 in cui nella
risposta dell'assessore Marzi si diceva che Regione e Comune, anche
in considerazione dell'appesantimento della circolazione, hanno
concordato sulla necessità di disporre di uno studio del traffico.
Tale studio è in fase di affidamento da parte di SIV e dovrà
identificare le azioni e/o le opere idonee a ridurre gli aggravi di
traffico causati dall'intervento da porre naturalmente in essere
fin dalla fase iniziale di cantiere.
In un altro
question time
, discusso nel corso di uno
degli ultimi Consigli regionali, dove la collega Minelli chiedeva
notizie in merito al trasferimento dell'attività di fisioterapia in
località Croix-Noire, sempre l'Assessore riferiva che la struttura
dell'ex maternità di Saint-Martin-de-Corléans necessitava della
riduzione dei servizi e del carico di utenti e personale e che
vedrà la sua conclusione con la costruzione di quell'ampliamento
dell'Ospedale e l'avvio della struttura di via Brocherel. C'era
anche una domanda su via Brocherel, non so se vuole rispondermi
nuovamente perché ha già fatto una lunga disamina ieri al collega
Manfrin. All'interno poi del piano della salute e del benessere
sociale veniva anche preso l'impegno di avviare un'analisi in
merito alla congruità dei posti letto operativi e alla conseguente
articolazione delle strutture ospedaliere anche in riferimento
all'intensità di cura che orienti la definizione dell'atto
aziendale. Come sappiamo, il piano non prevede la realizzazione di
un unico presidio ma la costruzione di un Ospedale per acuti, della
trasformazione dell'ex Mauriziano in un Ospedale a bassa intensità
di cure, la costruzione di una nuova struttura per l'Ospedale
materno-infantile e infine la destinazione del Beauregard a
lungodegenza e riabilitazione.
Alla luce di tutte queste premesse, ciò che vorremmo chiedere
all'Assessore è se si hanno novità rispetto all'esito dei lavori,
delle riunioni, del tavolo che abbiamo richiamato, quindi quello
rispetto alla verifica della compatibilità e realizzabilità
dell'opera, quindi anche a quello studio sul traffico a cui aveva
accennato in un Consiglio regionale, l'esito dell'analisi in merito
alla congruità dei posti letto che era prodromica all'atto
aziendale, lo stato dell'atto aziendale di cui abbiamo già letto
qualcosa sugli organi di stampa, ma magari può aggiungere
dell'altro e se è sua intenzione, come lo aveva già detto diverse
volte, non solo informare la popolazione ma anche riferire in
Commissione le varie fasi e a che punto siamo rispetto alla
costruzione di quell'ampliamento.
Presidente -
Risponde l'assessore Marzi.
Marzi (SA) -
Cominciamo dalla risposta alla domanda n. 1.
Il progetto definitivo della fase 3 di costruzione del nuovo
Ospedale Parini è stato consegnato dai progettisti e si sta
concludendo la relativa conferenza di servizi. Aggiungiamo inoltre
che è tuttora in corso di definizione il progetto esecutivo. Il
progetto definitivo conferma gli originali parametri: altezza,
volume e superfici utili dell'intesa Regione-Comune di Aosta, che
sono rimasti invariati rispetto al progetto presentato in V
Commissione in data 4 maggio 2021. Dal documento si evince che la
realizzazione del nuovo Ospedale Parini, dal punto di vista
prettamente tecnico, è compatibile con la presenza dell'area
archeologica sottostante. I lavori della fase 3 che stanno per
essere avviati riguardano due interventi: il primo sono gli scavi e
la realizzazione delle nuove centrali tecnologiche, il cosiddetto
"nuovo corpo G", del complesso ospedaliero, per cui il contratto
risulta già sottoscritto e i lavori saranno consegnati entro breve.
Il secondo lavoro è l'avvio degli scavi dell'intervento del nuovo
Ospedale: questi scavi, che fanno già parte integrante dei lavori
della fase 3, hanno l'obiettivo di completare l'approfondimento
archeologico in tempi coerenti con la programmazione complessiva.
L'intervento di scavo, dell'importo lavori a base di gara di circa
1,6 milioni di euro, è stato programmato e verrà attuato in piena
collaborazione e supervisione della Soprintendenza regionale per i
beni e le attività culturali. Le procedure di valutazione delle
offerte pervenute saranno effettuate entro il 2023.
Quanto ai lavori di costruzione del nuovo Ospedale Parini, gli
aspetti della cantierabilità e dell'accessibilità sono già stati
oggetto di confronto nelle riunioni del tavolo tecnico di cui alla
risoluzione del Consiglio regionale in data 12 maggio 2021. In sede
di riunione sono state condivise e valutate le osservazioni e le
indicazioni legate a questi temi, con il contributo di tutti i
soggetti coinvolti a vario titolo nella realizzazione dell'opera.
Al fine di affrontare in modo approfondito il tema della viabilità,
la società SIV ha affidato uno studio inerente all'impatto del
traffico sul tessuto urbano circostante il presidio ospedaliero.
Abbiamo ricevuto lo studio del traffico che non evidenzia criticità
nella zona del nuovo Ospedale Parini, lo abbiamo condiviso con il
Comune di Aosta a fine luglio 2023 e lo stesso sarà oggetto di
confronto nel tavolo tecnico che stiamo convocando e per il quale
ci stiamo già confrontando con il Comune di Aosta. In tale contesto
potranno emergere da parte del Comune di Aosta, direttamente
coinvolto nel tavolo di lavoro per il tema della viabilità,
eventuali esigenze che il Comune stesso, al netto delle specifiche
necessità di sosta legate al nuovo Ospedale, intenderà proporre
nell'ambito dei propri indirizzi di politica della viabilità e
della sosta della città. In tal senso, sia nel solco delle
collaborazioni in essere che nell'ottica di sviluppo della città
capoluogo alla quale teniamo particolarmente, l'Amministrazione
regionale rimane disponibile a proseguire il confronto non solo in
ordine alle risultanze dello studio del traffico, ma anche per
venire incontro agli indirizzi politici del Comune riguardo alla
riorganizzazione della propria viabilità e della mobilità
sostenibile qualora lo studio dovesse rilevare al Comune di Aosta
una stasi o una diminuzione dei parcheggi nella zona di Aosta
dell'Ospedale, a fronte della volontà di lasciare comunque
invariate le richieste di costruire parcheggi da parte del Comune
stesso.
Dato che stiamo parlando del cantiere del nuovo Ospedale Parini,
è utile informare, come da lei richiamato, che l'installazione del
maxischermo deriva da precisa volontà del Consiglio regionale, che
con una risoluzione, appunto quella del 12 maggio 2021, ha dato
anche mandato al Governo regionale di presentare il progetto alla
popolazione valdostana. Crediamo che la scelta del punto
informativo che contiene informazioni e immagini sui lavori in
corso sia una risposta adeguata in termini di trasparenza e
qualità. Il punto informativo è aperto al pubblico da domattina.
Non ci sarà un'inaugurazione perché è semplicemente un punto
informativo aperto al pubblico che da domattina darà la possibilità
ai cittadini aostani semplicemente e spontaneamente, in maniera
molto pacata, di poter entrare e dare uno sguardo alla storia del
cantiere: metterà a disposizione di tutti un'informazione oggettiva
su quanto è stato realizzato sinora e di come risulterà l'opera una
volta ultimata.
Venendo alla domanda n. 2, la variante al progetto del nuovo
Ospedale Parini soddisfa tutti i nuovi parametri di legge, comprese
le buone pratiche da adottare in caso di eventi pandemici in
relazione ai posti letto ospedalieri, con particolare riferimento a
quelli di terapia intensiva e sub-intensiva. Il nuovo Ospedale
prevede delle aree di degenza ordinarie suddivise per intensità di
cura al fine di soddisfare pienamente i diversi fabbisogni
assistenziali. In merito all'articolazione delle altre strutture
ospedaliere resta in funzione fino alla conclusione dell'intervento
del nuovo Parini il presidio ospedaliero del Beauregard e quello
dell'ex Maternità, naturalmente con le attuali funzioni. Infine
sono in corso gli interventi per la realizzazione dei due ospedali
di comunità nell'ambito del nuovo modello organizzativo della nuova
rete di assistenza sanitaria territoriale, ai sensi del decreto
ministeriale 77/2022 e della delibera di Giunta regionale
1609/2022: si tratta quindi dell'ospedale di comunità del J.B.
Festaz, di cui spesso parliamo in Consiglio, e dell'ospedale di
comunità di Verrès, che, a differenza però del primo, sarà
realizzato con fondi regionali.
Venendo alla risposta della domanda n. 3, vogliamo innanzitutto
precisare che, per quanto andrò a illustrare, non si ravvisano
ritardi nell'iter procedimentale di approvazione dell'Atto
aziendale. In data 31 luglio 2023 l'Azienda USL ha trasmesso
all'Assessorato la bozza dell'Atto aziendale corredata
dall'organigramma e dai pareri previsti. Nello stesso giorno
abbiamo prontamente inviato la bozza di atto alla V Commissione
consiliare per la sua illustrazione, come previsto dalla legge
regionale n. 5/2000, e l'illustrazione ha avuto luogo alla
competente Commissione il 2 di agosto scorso. In data 16 agosto il
Direttore generale dell'Azienda USL, anche tenuto conto delle
suggestioni ricevute in sede di Commissione consiliare, ha
ritrasmesso all'Assessorato una versione aggiornata e completa
della bozza di Atto aziendale. A tale trasmissione è seguito un
primo esame pre-istruttorio della documentazione da parte delle
strutture del Dipartimento sanità e salute che hanno formulato
alcune prime considerazioni sulla documentazione trasmessa utile ai
fini dell'approvazione della versione definitiva del documento.
L'Azienda USL ha intenzione di deliberare il proprio Atto aziendale
domani e quindi poi di inviarcelo.
L'iter procedimentale, così come previsto dalla legge regionale
n. 5/2000, prevede che, a seguito dell'approvazione da parte
dell'Azienda USL, che appunto dovrebbe avvenire domani con
deliberazione del Direttore generale, segue l'istruttoria da parte
dell'Assessorato che si conclude con l'adozione di una
deliberazione di Giunta regionale. È da evidenziare la proficua
collaborazione che nei mesi di agosto e settembre, nonostante la
parentesi della pausa estiva, ha visto impegnate le strutture
dell'Assessorato e dell'Azienda per addivenire a un esame completo
e approfondito dei complessi documenti in modo da arrivare
celermente all'approvazione dell'atto stesso. È in tal senso che la
scelta di prevedere un percorso anticipato di pre-istruttoria
condivisa tra l'Azienda e il Dipartimento sulla bozza di atto
definitiva pervenuta il 16 agosto è stata una scelta che ha creato
qualità e ha abbreviato i tempi. L'atto vigente vide un arco
temporale pari a 16 mesi per essere approvato, noi proviamo a
chiudere l'iter amministrativo in 4 mesi: ecco perché non ci
sentiamo di dire che siamo in ritardo.
Venendo alla domanda n. 4, come già anticipato in Commissione
consiliare, è nostra volontà illustrare nuovamente il progetto del
nuovo Ospedale in Commissione. In tal senso, come abbiamo
evidenziato nell'articolata risposta all'iniziativa 52 e, come da
voi proposto e voluto, è opportuno attendere gli esiti
dell'illustrazione tecnica in seno al da voi citato tavolo di
lavoro tra Regione, Comune, USL e SIV. A supporto infatti del
rispetto e della dignità sovrana che spetta al Consiglio, anche per
il tramite delle sue Commissioni, confidiamo che, mentre si
sviluppa il confronto al tavolo, di fatto possa anche pervenire il
progetto esecutivo definitivo da presentare a quel punto in
Commissione.
Per quanto attiene la struttura di Brocherel, come anche da lei
richiamato, già oggetto di precedente iniziativa ieri, abbiamo reso
evidente essere pertinenza del Comune di Aosta. Dopo esserci
confrontati con il Presidente della V Commissione, siamo
disponibili a verificare con il capoluogo regionale la loro
disponibilità a essere auditi in Commissione per aggiornare il
Consiglio regionale.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Mi sembra che non siano stati fatti
grandissimi passi avanti, naturalmente chiederemo questo studio del
traffico perché siamo veramente curiosi di capire come mettendo una
nuova struttura in quel luogo si possa pensare che il traffico che
già oggi è completamente bloccato possa in qualche modo migliorare.
Sotto questo punto di vista, anche la risposta rispetto alle
strutture e ai posti letto non mi convince, perché sappiamo bene
che, oltre a definire le strutture complesse, le strutture semplici
e via dicendo, molto probabilmente sarà di interesse anche dei vari
operatori capire dove svolgeranno quel lavoro e soprattutto capire
cosa c'è all'interno di quel contenitore. Se in qualche modo lei
dice nulla è cambiato rispetto a quello che abbiamo visto in
Commissione, in Commissione non abbiamo mai visto che reparti ci
saranno in quell'ampliamento, non abbiamo mai saputo quanti saranno
quei posti letti, come saranno distribuiti e anche rispetto alla
questione degli scavi archeologici, noi siamo rimasti a un'ultima
Commissione dove soprattutto la dottoressa Armirotti si diceva
piuttosto contrariata per la costruzione sopra quegli scavi di un
Ospedale, dopodiché abbiamo appreso invece di un parere positivo,
ma da lì in avanti rispetto a quegli scavi non abbiamo più saputo
nulla.
Ritengo comunque corretto che, essendoci un tavolo, andiate a
presentare prima al tavolo quel progetto, quindi aspetteremo ancora
di avere novità in Commissione e non posso che dirle, tanto è un
periodo che purtroppo devo passare sovente in quella piastra
d'Ospedale, che seguirò con attenzione le immagini che avete scelto
e immagino che verrà riportato anche l'ingente quantitativo di
risorse spese all'interno di tutti i cantieri che ci sono stati e
soprattutto tutti i lavori che andranno a demolire quanto è stato
fatto in questi anni. Immagino che oltre a me anche altri colleghi
andranno con interesse a vedere quel maxischermo.
