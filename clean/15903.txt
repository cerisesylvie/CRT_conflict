Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 2236 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2236/X Applicazione delle disposizioni contrattuali
per la gestione del Centro sportivo regionale di Verrès.
(Interpellanza)
Interpellanza Premesso:
che il bando di gara per l'affidamento della gestione del Centro
Sportivo regionale con piscina e palestra sita in Verrès prevede
l'impiego minimo di sette addetti, di cui tre assistenti bagnanti,
tre addetti alle pulizie e un addetto alla segreteria;
che, in seguito alla rescissione del contratto da parte
dell'Amministrazione regionale nei confronti della cooperativa
Centro Nuoto di Vercelli, la gestione del Centro Sportivo di Verrès
è stato affidato "per scorrimento" alla cooperativa Mito di
Torino;
che, a differenza del precedente gestore, la cooperativa Mito
utilizzerebbe solo sei dei sette addetti precedentemente occupati,
avendo licenziato uno di essi;
i sottoscritti Consiglieri regionali
Interpellano
l'Assessore competente per sapere se intende attivarsi affinché
venga ripristinato il livello occupazionale minimo stabilito dal
capitolato di appalto, con l'inserimento di tutti gli addetti che
già in precedenza hanno fattivamente operato per il buon
funzionamento del Centro Sportivo di Verrès.
F.to: Tibaldi - Lanièce
Presidente Ha chiesto la parola il Consigliere Tibaldi.
Tibaldi (Ind) L'Assessore conosce molto bene il problema quindi
l'interpellanza la do per letta.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) In effetti l'interpellanza solleva un problema
esistente. Avrei gradito poter rispondere oggi alle questioni poste
dagli interpellanti dicendo che la situazione è superata, in
effetti ci stiamo attivando, dovremmo riuscire a farlo in questi
giorni. Esiste una clausola a tutela dei livelli occupazionali, che
prevede per quanto riguarda l'impianto sportivo di Verrès un
organico di 7 persone, di cui tre assistenti bagnanti, tre addetti
alle pulizie e un addetto alla segreteria.
La motivazione per cui la situazione non è ancora conclusa è
dovuta a questo fatto: all'avvio della gestione dello scorso
ottobre è risultato non più disponibile un dipendente con mansioni
di assistente bagnanti sui tre previsti dal capitolato. Il
dipendente in questione aveva infatti rassegnato le proprie
dimissioni durante il periodo di gestione della ditta Centro Nuoto;
la medesima ditta aveva provveduto a sostituire l'assistente
bagnante con un dipendente socio provvisto dell'apposito brevetto,
quindi aveva coperto questa disposizione prevista dal
contratto.
La ditta Mito, pur segnalando difficoltà a reperire una persona
che si rendesse disponibile a questo incarico, ha reso noto
ufficialmente che il problema della temporanea mancanza
dell'assistente bagnante, salvo i tempi occorrenti per le
incombenze di natura amministrativa per l'assunzione, è ormai
giunto ad una soluzione; mi auguro che sia una soluzione che possa
andare a soddisfare le attese che si sono create con l'assunzione
di un nuovo addetto avente il previsto brevetto, oppure trovando
una soluzione interna, in quanto la nostra preoccupazione è quella
che vengano ristabiliti i precedenti livelli occupazionali nel
rispetto delle previsioni previste dal capitolato.
Presidente Ha chiesto la parola il Consigliere Tibaldi.
Tibaldi (Ind) La risposta è stata stringata, non so se
volutamente o per quale altra ragione; mi sembra che qui la domanda
fosse chiara e necessitasse di un'analisi un po' più approfondita
del problema. L'Assessore era a perfetta conoscenza della
situazione che si è verificata a livello di organico presso la
piscina di Verrès - per questo non ho fatto l'illustrazione
dell'interpellanza -, dal momento in cui la società Centro Nuoto di
Vercelli è stata estromessa in seguito alla rescissione del
contratto, ed è subentrata per scorrimento la Cooperativa Mito di
Torino.
Sappiamo che quando c'è un subentro per scorrimento, la società
subentrante è tenuta a rispettare tutte le norme che sono previste
dal capitolato di appalto, come d'altronde sono state rispettate
anche dalla società che è stata estromessa e che in precedenza
aveva gestito la piscina; ma così non è stato.
Così non è stato ed è giusto segnalarlo, perché se il capitolato
d'appalto all'articolo 12 stabilisce che per il funzionamento del
Centro Sportivo è previsto un impiego minimo di 7 addetti
inquadrati con qualifiche corrispondenti alle mansioni svolte e che
sono i tre assistenti bagnanti, i tre addetti alle pulizie e un
addetto alla segreteria cassa; così non si è verificato dal primo
ottobre, data in cui si è verificato il cambiamento di
gestione.
Non si è verificato perché una di queste 7 persone è stata
licenziata e non sono state praticamente osservate fin dall'inizio
quelle che erano le prescrizioni del capitolato.
Allora mi sembra che qui ci sia una disparità di trattamento nei
confronti e del precedente gestore, che è stato sempre obbligato -
giustamente - a seguire le norme del capitolato e qualora non le
osservasse abbiamo visto che si è scatenato il putiferio con
lettere, proteste, iniziative sugli organi d'informazione e così
via, e soprattutto nei confronti della persona che è stata
licenziata e che naturalmente non ha più potuto continuare, secondo
quelle che erano le regole previste dal capitolato, ad esercitare
la sua attività fattivamente presso il Centro Sportivo di
Verrès.
Il fatto che l'Assessore ci risponda: "Mi auguro che sia giunta
a soluzione la questione" vuol dire che non ha dimostrato
assolutamente interesse nei confronti del problema, e questo è un
fatto grave, perché se prima c'era interesse a rescindere un
contratto per inosservanza di norme, qui mi sembra che ci sia una
sorta di lassismo e di lasciare a livello di autogestione e di
autodeterminazione quella che è la futura organizzazione di questa
piscina. La piscina è un servizio pubblico ed essendo un servizio
pubblico ha dei costi; naturalmente chi lo gestisce deve, essendo
remunerato lautamente, avere la possibilità di soddisfare le
esigenze pubbliche, in questo caso il livello occupazionale.
Non mi sembra che la soluzione più equa sia quella di procedere
all'assunzione di un nuovo dipendente; per questo invito
l'Assessore a farsi parte attiva nella vertenza e non abbandonare
il contemperamento di questi interessi alle singole parti, perché
qui si tratta di fare poi un palese torto ad una persona e
l'Assessore lo sa. É un palese torto ad una persona che è stata
allontanata senza motivazione, alla quale è stata fatta subentrare
qualche altra persona.
L'Assessore sa benissimo che i tre assistenti bagnanti ci sono,
anche se una di queste non occupa le mansioni precise che sono
previste dal capitolato, sa benissimo che ci sono i tre addetti
alle pulizie, sa benissimo che l'addetto alla segreteria cassa
potrebbe essere quella persona che è stata allontanata senza alcuna
giustificazione nel momento in cui c'è stata la rescissione.
Non si vorrebbe che questo fosse un triste esempio di come, in
mezzo a conflittualità contrattuali fra l'ente pubblico e la
cooperativa, o i privati che sono preposti alla gestione dei
servizi pubblici, alla fine, a pagare il prezzo nella fattispecie
di questa rescissione sia un dipendente, una persona che oltretutto
è in età media, e sappiamo che oggi a questa età non è facile
trovare lavoro perché c'è da una parte la concorrenza dei giovani e
dall'altra la prospettiva dell'età pensionabile che si avvicina
inesorabilmente.
L'invito che facciamo in questo caso è che l'Assessore si faccia
parte attiva e non assista passivamente ad una soluzione che
potrebbe essere fortemente dannosa e di torto palese nei confronti
di una cittadina valdostana.
