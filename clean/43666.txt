Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 887 del 23 settembre 2021 - Resoconto
OGGETTO N. 887/XVI - Ritiro di interpellanza: "Modalità di
accesso al polo vaccinale del Palaindoor di Aosta per l'esenzione
alla vaccinazione anti Covid-19".
Bertin (Presidente) -
Punto n. 48. Illustra la
consigliera Foudraz, ne ha facoltà.
Foudraz (LEGA VDA) -
L'ultima interpellanza della
mattinata riguarda i lunghi tempi di attesa al polo vaccinale del
Palaindoor per ottenere la certificazione dall'esclusione vaccinale
della profilassi contro il Covid.
A seguito di numerose segnalazioni ricevute, è emerso che una
volta alla settimana è possibile recarsi presso la struttura del
Palaindoor adibita a polo vaccinale - nello specifico nella
giornata del mercoledì dalle ore 09:00 alle ore 14:00 - per
ottenere un colloquio per l'eventuale esenzione vaccinale per
motivazioni mediche, ma il più delle volte il numero degli utenti
che si reca presso la struttura non riesce a espletare la pratica,
poiché il numero di utenti è elevato e, a detta degli interessati,
vengono ammesse solo quaranta persone alla settimana, con il
conseguente disagio che - non essendo alla data del 10 settembre
possibile prenotarsi per l'espletamento di tale procedura - gli
interessati sono costretti a ripresentarsi la settimana successiva,
sperando di rientrare nel numero di coloro che potranno
accedere.
Ovviamente questa interpellanza è stata presentata in data
venerdì 10 settembre - data entro la quale dovevano essere
presentate tutte le iniziative che si sarebbero discusse nel
Consiglio di ieri e di oggi - e da quello che ho potuto appurare in
data 13 settembre, quindi il lunedì successivo, sul sito web della
USL Valle d'Aosta è comparsa la comunicazione che a partire dal 15
settembre l'accesso ai colloqui per l'eventuale esenzione vaccinale
sarebbe stato possibile solo previa prenotazione al CUP con accessi
sempre comunque limitati a quaranta persone e svolti sempre nella
giornata del mercoledì con orario identico, quindi dalle ore 09:00
alle ore 14:00.
Mi fa piacere quindi constatare che a seguito dell'iniziativa da
me presentata ci si sia attivati in tal senso, per rispondere
comunque a delle criticità che a quanto pare erano ben conosciute
dagli addetti ai lavori, criticità che - ripeto - andavano a
colpire pesantemente l'utenza che si vedeva costretta ad assentarsi
dal proprio lavoro o dalle proprie incombenze per più volte nel
corso delle varie settimane, senza riuscire a raggiungere
l'obiettivo.
Credo quindi che le domande contenute nell'interpellanza che
ponevo all'Assessore - che di fatto erano quattro, e cioè: se le
segnalazioni corrispondessero al vero; come venissero gestiti
settimanalmente gli accessi al polo vaccinale; quante fossero le
persone che potevano accedere settimanalmente per la fruizione di
questo servizio e, in ultimo, quali fossero le intenzioni per
ovviare alla problematica - abbiano di fatto trovato risposta prima
della discussione in aula, quindi a questo punto potrebbe essere
superflua la risposta.
Presidente -
Pertanto è ritirata, immagino...
