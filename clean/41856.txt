Classificazione
ISTRUZIONE PUBBLICA



Oggetto del Consiglio n. 879 del 25 luglio 2019 - Resoconto
OGGETTO N. 879/XV - Interpellanza: "Ritardo nell'erogazione
alle istituzioni scolastiche del fondo di istituto per il periodo
gennaio-agosto 2019".
Rini (Presidente) -
Possiamo tornare al punto 30
all'ordine del giorno. La parola alla collega Pulz per
l'illustrazione.
Pulz (ADU VDA)
-
Gli addetti ai lavori, in
particolare, sanno bene che in ogni istituzione scolastica esiste
un cosiddetto "fondo di istituto", che viene assegnato
dall'Amministrazione regionale al fine di finanziare le
fondamentali attività complementari all'insegnamento. Da questo
anno scolastico 2018/2019 i fondi contrattuali vengono chiamati con
il nuovo acronimo "MOF" - perché la scuola è specialista nella
creazione continua di nuove simpatiche sigle - che significa
"Miglioramento dell'Offerta Formativa" e raccoglie le seguenti
voci: fondo delle istituzioni scolastiche, attività complementari
di educazione fisica, funzioni strumentali al piano dell'offerta
formativa svolte da alcuni docenti nominati dal Collegio docenti;
misure incentivanti per progetti relativi alle aree a rischio a
forte processo immigratorio e contro l'emarginazione scolastica; la
valorizzazione del personale docente, nonché i turni notturni e
festivi al Convitto Chabod. Ogni istituzione scolastica ha siglato
già nello scorso mese di marzo il proprio contratto integrativo
d'istituto, contratto che viene siglato tra gli insegnanti, i
cosiddetti RSI e i dirigenti scolastici, e sono stati assunti
precisi impegni di pagamento sulla base della lettera del 16
novembre 2018 con la quale la Sovraintendenza aveva comunicato che
i fondi sarebbero stati erogati alle scuole entro il mese di
giugno. Ha quindi suscitato grande preoccupazione il ritardo
nell'erogazione del fondo d'istituto da parte dell'Amministrazione
regionale per il periodo gennaio-agosto 2019. Consideriamo però che
in molte scuole solo alla fine dell'anno vengono pagate tutte le
attività aggiuntive svolte nel corso dell'anno scolastico dal mese
di settembre. Le scuole restano a tutt'oggi in attesa che venga
liquidato il finanziamento complessivo.
A suscitare rabbia e sconforto tra gli insegnanti e quindi tra
tutti i sindacati di categoria - FLC, CGIL, CISL, SAVT e SNALS - è
stata la comunicazione da parte dell'Amministrazione di un rinvio
per una carenza nella formulazione dell'articolo 7 dell'ultima
legge di stabilità regionale, che impone un intervento di modifica
a livello legislativo. Questa comunicazione è risultata infatti
ingiustificabile considerando che trattasi di un iter consolidato
da molti anni e non certo di una novità per la burocrazia
regionale, semmai la novità - ma neanche quella recente - è che le
somme risultano sempre più risicate ormai da diversi anni. Il
prezioso lavoro svolto per lo più dagli insegnanti con impegno e
dedizione e già purtroppo bistrattato a livello sociale, dove nutre
ingiustamente sempre minore considerazione, crediamo che debba
essere almeno ricompensato nei tempi pattuiti e quindi attesi
perché - se mi permettete - gli insegnanti tengono in piedi troppo
silenziosamente la formazione e l'educazione dei nostri figli e la
disfatta della società tutta. E in cambio cosa ricevono? Ricevono
delle briciole, e pure in ritardo!
Noi interroghiamo allora l'Assessore competente per conoscere
quali sono le ragioni di questo grave ritardo che, appunto, non
permetterà di coprire le tante indispensabili attività aggiuntive,
perlomeno non nei tempi previsti, secondo gli impegni di pagamento
stabiliti da questo contratto integrativo d'istituto. Ci chiediamo
sostanzialmente chi non abbia vigilato abbastanza
nell'Amministrazione su una prassi che tuttavia è consolidata da
anni. Vorremmo poi conoscere i provvedimenti che si intendono
mettere in campo - che forse si sono già messi in campo - per
risolvere questa problematica e quindi quale sia la nuova
tempistica prevista.
Dalle ore 16:32 assume la presidenza il Vicepresidente
Distort
.
Distort (Presidente) -
La parola all'Assessore Certan per
la risposta da parte del Governo.
Certan (AV)
-
Collega Pulz, ha fatto bene a
precisare che, come è scritto nelle premesse della sua
interpellanza, non è solo il fondo d'istituto, poiché da quest'anno
c'erano anche altri fondi, altre misure incentivanti che venivano
inserite nello stesso ed è proprio questo, il numero dei macro
aggregati del fondo d'istituto e del MOF, delle nuove misure, che
ha creato poi il disguido. Ci sono alcune inesattezze sulle quali
ritorno dopo aver risposto alle domande.
La ragione che ha causato il rinvio dell'erogazione alle
istituzioni scolastiche dei finanziamenti in questione è legata ad
un aspetto contabile determinatosi in seguito al bilancio
armonizzato e devo dire lei ha precisato che sono fondi aggiuntivi
del periodo gennaio-agosto 2019, perché in effetti generalmente vi
è scritto che questi fondi devono essere liquidati entro la fine
dell'anno scolastico, che in questo caso, per quest'anno, è il 31
agosto 2019. È vero che abitualmente al termine della scuola, e
quindi entro il mese di giugno, era prassi che le strutture
liquidassero alle istituzioni questo fondo, ma ripeto (e lo ha
detto anche lei): da gennaio ad agosto vuol dire che il periodo
compreso è da gennaio ad agosto, quindi al 31 agosto 2019, tempo
per il quale saranno erogati i fondi. C'è stato un ritardo, sì, ma
un ritardo rispetto alla prassi che prevede la liquidazione entro
giugno.
In particolare, l'obbligo di applicare a decorrere dal 2019 i
principi contabili armonizzati anche alle spese per il personale ha
determinato un considerevole incremento della complessità nella
gestione contabile di tali spese e la necessità di inserire nella
legge regionale di stabilità 2019/2021 alcune deroghe per mitigare
gli impatti, almeno per i primi anni. Questo infatti era stato
inserito nel comma 6 dell'articolo 7 della legge di stabilità
2019/2021 che abbiamo approvato a dicembre 2018 e autorizzava la
Giunta regionale, in fase di prima applicazione, alla
disaggregazione delle spese di personale ad effettuare tutte le
variazioni compensative tra le dotazioni delle missioni e programmi
riguardanti le spese per il personale, ivi compreso e incluso
quello scolastico, al fine di snellire l'attività amministrativa.
Tale accorgimento, tuttavia, non è stato sufficiente per assicurare
il trasferimento dei suddetti finanziamenti alle istituzioni
scolastiche nei tempi previsti di giugno, poiché la citata
disposizione di legge, nell'elencare puntualmente i macro aggregati
di spesa per i quali è possibile effettuare le variazioni
compensative, con deliberazione della Giunta regionale non ha
esplicitato anche il macro aggregato, come vi ho spiegato ieri,
"104 - Trasferimenti correnti", a cui appartengono i capitoli di
spesa relativi ai finanziamenti in questione, perlomeno una parte,
quelli relativi al MOF. Si è quindi reso necessario predisporre una
modifica di quel comma 6 e aggiungere questo numero. L'iter è stato
prontamente attivato e avviato e la Giunta regionale, nella seduta
del 12 luglio, ha approvato la proposta di modifica in questione
contenuta nell'articolo 10 del disegno di legge che abbiamo
approvato ieri con 19 voti favorevoli, che era il secondo
provvedimento di variazione.
Per quanto riguarda le tempistiche, la legge è stata approvata
ieri e, una volta approvata, essendo dichiarata urgente, entrerà in
vigore il giorno successivo a quello della pubblicazione.
Dall'entrata in vigore della legge gli uffici regionali competenti
potranno eseguire tutti gli adempimenti tecnici necessari per
assicurare il trasferimento alle istituzioni scolastiche nel più
breve tempo possibile e si prevede il trasferimento entro la fine
del mese di agosto. Mi preme evidenziare che, appena emersa la
problematica, la Struttura personale scolastico ha provveduto ad
informare le istituzioni scolastiche del rinvio dell'erogazione,
nonché le organizzazioni sindacali e, congiuntamente alla struttura
competente in materia di bilancio, a dare prontamente avvio
all'iter per la modifica della norma. È stato quasi uno scrupolo
avvisare immediatamente e non per creare una preoccupazione, ma per
informare le istituzioni di questo ritardo.
Vorrei precisare alcune tra le varie inesattezze che ho udito in
questo periodo. Non è un grave ritardo, ripeto, è un ritardo di un
mese rispetto alla prassi, ma non si tratta di non erogazione degli
stipendi come ho letto
par-ci, par-là
, bensì sono ore
aggiuntive... certo, da valorizzare, sono d'accordo con lei, e
anche da incrementare, se eventualmente si potesse. Purtroppo su
alcune cose non possiamo intervenire, però, ripeto, non sono
stipendi che non sono stati erogati. Inoltre il problema, come ha
ben capito, non è di mancanza di risorse, poiché gli uffici hanno
tutte le risorse e le strutture possono liquidare; il problema è
contabile, è stato bloccato il pagamento in quanto non era inserito
quel codice nella legge, quindi non si poteva procedere. Le risorse
sono però tutte pronte per essere date alle istituzioni e forse le
istituzioni che hanno risorse di cassa teoricamente potrebbero -
adesso che la legge è già stata approvata e quindi ci saranno i
trasferimenti - anche già liquidare in questo momento. Solo per una
precisazione, perché si fa in fretta a scrivere "grave ritardo",
mentre poi, in realtà... Bisogna anche avere l'accortezza, a mio
avviso, soprattutto da parte nostra, di circoscrivere e di spiegare
bene quali sono poi i dettagli e i contorni.
Dalle ore 16:37 assume la presidenza il Vicepresidente
Farcoz
.
Farcoz (Président) -
La parole à la collègue Pulz.
Pulz (ADU VDA)
-
La ringrazio, Assessore, per la
sua precisa risposta. Le dico però molto sinceramente che, da
insegnante quale sono stata per 29 anni e sono ancora nell'anima,
mi fa un po' arrabbiare questo problema, sebbene una soluzione sia
stata trovata e le attività aggiuntive saranno senz'altro pagate
agli insegnanti entro la fine delle vacanze estive. Mi fa
arrabbiare, perché mi imbarazza molto la mancanza di una maggiore
attenzione per una categoria - alla quale tra l'altro apparteniamo
tutte e due - che deve già sopportare tutta una serie di pregiudizi
sociali, oltre che di maltrattamenti economici e di promesse mai
realizzati dai vari Ministri - anche l'attuale - di aumenti per un
giusto adeguamento degli stipendi dei docenti alla media europea,
che invece sono stati molto penalizzati da questi anni di crisi;
infatti come insegnanti risultiamo essere tra i più poveri tra i
lavoratori pubblici.
Il bassissimo livello degli stipendi del personale della scuola
emerge con grande forza confrontando la situazione dei colleghi dei
principali Paesi europei che, infatti, investono molto di più
nell'istruzione perché hanno idea che c'è un futuro da garantire.
Eppure noi parliamo di un lavoro decisamente impegnativo e
fondamentale, perché tutto orientato a formare le nuove generazioni
e quindi il futuro della nostra società.
Avrei sinceramente preferito sentire delle scuse molto semplici
e non osservazioni che si tratta in fondo di un piccolo ritardo,
"cosa vuoi che sia", rispetto alla prassi in fondo solo di due
mesi. Queste osservazioni - mi scusi se mi permetto - risultano
inopportune dette da chi lavora certo tantissimo ma a fronte di uno
stipendio lauto che non è paragonabile a quello di un insegnante
che, ve lo assicuro per esperienza molto diretta, deve
ingiustamente fare conti molto oculati e stretti per poter arrivare
a fine mese, a fronte di lunghi anni di precariato dopo la laurea,
di una carriera sempre meno facilmente realizzabile malgrado
laurea,
master
, dottorati, specializzazioni e quant'altro.
Non ci consola sapere che questo ritardo lo condividiamo con i
colleghi delle altre regioni italiane perché non c'è stato un
coordinamento tra il Ministero dell'Istruzione, quello
dell'Economia e delle Finanze nel trasferire i finanziamenti alle
scuole. Viene spesso da chiedersi, e ve lo dico con altrettanta
franchezza che mi caratterizza, quali siano in fondo i vantaggi
della scuola valdostana e della sua tanto rivendicata "autonomia"
che purtroppo non ci impedisce, in questo come in molti altri casi,
di fare gli stessi rischiosi e spesso perdenti percorsi della
scuola nazionale.
