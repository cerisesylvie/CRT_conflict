Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2825 del 6 novembre 2002 - Resoconto
OGGETTO N. 2825/XI Tempistica del programma di elettrificazione
della tratta ferroviaria Chivasso/Ivrea e suo eventuale
prolungamento fino ad Aosta. (Interrogazione)
Interrogazione Saputo che nel maggio scorso R.F.I. ha comunicato
di aver avviato la progettazione esecutiva per l'elettrificazione
della tratta ferroviaria Chivasso-Ivrea, a seguito di un protocollo
d'intesa per il potenziamento di alcune linee ferroviarie,
sottoscritto tra Regione Piemonte, Ministero dei trasporti e
F.S.;
Osservato che tale progetto riguarda evidentemente anche la
Valle d'Aosta interessata della fruibilità dell'intera linea
Aosta/Chivasso;
Ritenuto opportuno avere ulteriori informazioni al riguardo;
il sottoscritto Consigliere regionale
Interroga
l'Assessore competente per sapere:
1) in quale fase si trovi il programma di realizzazione
dell'elettrificazione della tratta ferroviaria Chivasso/Ivrea e
quali sono i tempi di realizzazione previsti;
2) quali benefici porterà l'elettrificazione della ferrovia agli
utenti valdostani;
3) se è prevedibile un futuro prolungamento
dell'elettrificazione della linea fino ad Aosta.
F.to: Curtaz
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Per quanto riguarda il primo quesito, noi
abbiamo chiesto informazione a RFI e la stessa ci ha fatto sapere
che l'iter di presentazione della proposta dell'intervento in
questione all'amministratore delegato è in fase di completamento.
Il potenziamento del tratto ferroviario in oggetto risulta inserito
nel protocollo di intesa del sistema di trasporto ferroviario della
Regione Piemonte e, per quanto riguarda l'elettrificazione, che
consentirà di soddisfare la domanda prevista, oltre a garantire una
maggiore omogeneità infrastrutturale, che permetta un impiego
razionale dei mezzi di trazione aumentando il confort per i
viaggiatori, è stimato un costo di intervento di 20 milioni di euro
circa, 39 miliardi di lire, da completarsi entro la fine del
2010.
RFI inoltre, con nota del 31 ottobre 2002, ci ha comunicato che
sono attualmente in corso le attività di rilievo cartografico della
tratta interessata sulla cui base effettuare la progettazione
preliminare e individuare quindi l'entità del finanziamento
complessivo necessario per il potenziamento suddetto, di cui si può
anticipare fin d'ora che una prima fase funzionale è consistente
nell'elettrificazione in relazione alle disponibilità finanziarie
esistenti. Naturalmente tale intervento, per il quale è ipotizzato
il completamento entro il 2010 circa, verrà realizzato comunque in
contesto di compatibilità progettuale per il futuro raddoppio.
Per quanto concerne il secondo quesito, il Consigliere Curtaz sa
che, allo stato attuale delle cose, i benefici non esistono, nel
senso che il parco macchine della Valle d'Aosta, non possedendo
l'elettrificazione, non può beneficiare della potenziale
velocizzazione dell'elettrificazione stessa. È da scartare anche
una presumibile rottura di carico ad Ivrea, che non appare a prima
vista accettabile da parte dell'utenza. Da questo punto di vista
voglio sottolineare che Trenitalia prevede l'utilizzo dalla
prossima primavera di un nuovo materiale Diesel più moderno e
performante costituito dalle locomotive minuetto.
Per quanto riguarda la terza domanda, io direi che un futuro
prolungamento dell'elettrificazione della linea fino ad Aosta può
essere prevedibile ed è auspicabile; questo è anche il motivo per
cui, nell'incontro che abbiamo avuto il 13 giugno di quest'anno al
Ministero delle infrastrutture e dei trasporti con il Ministro
Lunardi, a cui hanno partecipato anche il Presidente della Regione
e il collega Ferraris, incontro finalizzato alla concretizzazione
di un accordo di programma fra Regione e Ministero per il rinnovo e
potenziamento della linea, abbiamo lasciato al Ministro una serie
di appunti puntuali su quelli che potevano essere i punti da
inserire all'interno di un accordo di programma, che è l'unico
strumento per poter prolungare l'elettrificazione fino ad Aosta.
Questo è un obiettivo che noi come Giunta e come uffici stiamo
perseguendo. Gli uffici stanno lavorando con RFI per mettere a
punto i contenuti di un accordo di programma, all'interno di questo
accordo di programma i punti già a suo tempo consegnati al Ministro
competente sono: i raddoppi parziali della linea in corrispondenza
di Châtillon e di Montalto Dora, l'aumento dei raggi di curvatura e
l'elettrificazione della linea.
Sono stati considerati inoltre anche alcuni aspetti, tipo
l'ottimizzazione dei sistemi di automazione dei passaggi a livello,
l'eliminazione di alcuni di essi, la realizzazione di parcheggi di
interscambio. Questo è un documento che già il Ministro possiede e
su questo documento è stato a suo tempo dato l'ok per lavorare su
una bozza di accordo di programma. Per rispondere al terzo quesito,
quindi diciamo che è prevedibile un futuro prolungamento
dell'elettrificazione, noi in questo senso ci stiamo prodigando e
in questa direzione siamo in linea con le aspettative
dell'interrogante.
Président
La parole au Conseiller Curtaz.
Curtaz (PVA-cU)
L'Assessore lo sa ed è noto che spesso
sui temi della ferrovia abbiamo dovuto intrattenere dei rapporti
polemici, quanto meno a livello verbale, polemica di tipo politico
perché ovviamente non c'è nessuna animosità personale fra noi e
l'Assessore.
Non vorrei ricascare nella polemica, ma devo dire che mi ha
fatto un certo effetto che lei, Assessore, per dare risposta alle
mie domande abbia dovuto interpellare nei giorni scorsi RFI perché
mi trovo spesso nell'imbarazzante situazione - anche se posso
apparire presuntuoso dicendolo - di avere qualche informazione più
di lei e non mi sembra molto normale che un consigliere di
opposizione senza quasi nessun mezzo riesca quasi sempre ad avere
più informazioni di un Assessore. Io queste cose le sapevo già, non
avevo bisogno di telefonare o di farmi mandare le lettere da RFI,
ma questo lo dico perché - e chiudo questo accenno, che più che
polemico vuole essere un po' ironico - voglio fare un ragionamento
di carattere più politico rispetto a questa vicenda.
Rispetto all'elettrificazione della linea i Piemontesi - i
bugia-nen - si sono mossi e la stanno ottenendo. C'è un programma,
c'è un progetto esecutivo del tratto fra Chivasso e Ivrea.
Apprendiamo oggi che l'Amministrazione regionale non ne sapeva
niente o quasi, non sapeva dei tempi, non sapeva dei costi, non
sapeva sull'accordo di programma fra Piemonte, Stato e ferrovie.
Questo lo dico perché noi rischiamo di "perdere il treno". In
questi ultimi anni si è inseguito il miraggio dell'Aosta-Martigny.
Miraggio perché dell'Aosta-Martigny fuori da quest'aula, eccetto
che nei convegni a Saint-Vincent, non si sente parlare, è una cosa
che non interessa a nessuno. Poi perdiamo invece le occasioni di
occuparci in maniera sinergica con le altre regioni, in particolare
con il Piemonte, per fare un accordo di programma complessivo che
riguardi l'intera linea da Aosta a
Chivasso… e quindi il Piemonte si muove
per suo conto, ottiene, ha un progetto esecutivo e noi siamo ancora
a presentare…
Lavoyer
(fuori
microfono)
… non ha un progetto
esecutivo…
Curtaz (PVA-cU)
…ne parliamo
in un altro momento, se il progetto è ancora a livello preliminare
o è già in fase di esecuzione, comunque al di là di questo, mentre
il Piemonte è già avanti in questa procedura, siamo qui a inseguire
i Ministeri con dei colloqui per porre il problema. Mi sembra - è
una mia valutazione - un'inerzia dell'Amministrazione in questo
settore ed è ormai un'inerzia che può portare a un bilancio, perché
siamo vicini alla fine legislatura - e non perché siamo noi a
dirlo, ma perché qualsiasi osservatore obiettivo che si ponga di
fronte a quanto è avvenuto anche per i fatti alluvionali, di cui
non possiamo addebitare colpe nei confronti dell'Esecutivo,
giungerebbe a questa conclusione -, che può portare ad un quadro,
per quanto riguarda il servizio ferroviario in Valle d'Aosta, che
si può definire fallimentare.
