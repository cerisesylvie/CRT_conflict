Classificazione
AMBIENTE
Inquinamento
INDUSTRIA



Oggetto del Consiglio n. 1673 del 20 dicembre 2005 - Resoconto
OGGETTO N. 1673/XII - Controlli sulle emissioni inquinanti della
Cogne Acciai Speciali. (Interpellanza)
Interpellanza
Appreso che due stazioni di rilevamento della qualità
nell'aria ad Aosta (Piazza Plouves e Quartiere Dora)
evidenzierebbero dati notevolmente diversi su alcune sostanze
inquinanti;
Appreso altresì che nel determinare tale diversità avrebbero
un ruolo importante le emissioni dello stabilimento Cogne Acciai
Speciali;
Al fine di conoscere i controlli che vengono effettuati sulle
emissioni inquinanti del citato stabilimento;
i sottoscritti Consiglieri regionali
Interpellano
l'Assessore competente per sapere:
1) quali controlli vengono fatti sulle emissioni inquinanti
della Cogne Acciai Speciali;
2) quali dati sono stati rilevati per quanto riguarda
fenomeni di inquinamento dell'aria;
3) se vi sono differenze significative fra i rilevamenti dei
dati della qualità dell'aria fra le stazioni di Piazza Plouves e
Quartiere Dora;
4) quali provvedimenti sono stati assunti o si intendono
assumere per ridurre le emissioni inquinanti dello stabilimento
Cogne Acciai Speciali.
F.to: Riccarand - Squarzino Secondina
Presidente - La parola al Consigliere Riccarand.
Riccarand (Arc-VA) - Questa interpellanza parte da alcuni dati
che sono emersi, anche in alcune discussioni fatte nel Consiglio
comunale di Aosta, per quanto riguarda i rilevamenti sulla qualità
dell'aria dalle due centraline: una, al Quartiere Dora e, una, in
Piazza Plouves. Emerge da questi dati che ci sono dei livelli di
sostanze inquinanti, soprattutto "PM10", molto più significativi
rilevati nella stazione del Quartiere Dora rispetto a quelli di
Piazza Plouves: questa diversità sarebbe riconducibile a un ruolo
importante nelle emissioni svolto dallo stabilimento "CAS" e quindi
vorremmo, con questa interpellanza, sapere come viene tenuta sotto
controllo questa situazione, se tale difformità di dati fra la
stazione di rilevamento del Quartiere Dora e Piazza Plouves è
determinata dalle emissioni dello stabilimento "Cogne", quali
controlli vengono fatti anche relativamente alle emissioni
puntuali, quindi ai camini, ai punti di emissione dello
stabilimento "Cogne"; in particolare, nel corso dell'ultimo anno,
quali controlli sono stati effettuati, qual è il ruolo che svolge
lo stabilimento "CAS" rispetto al problema dell'inquinamento
atmosferico nella città di Aosta, il ruolo di controllo che da
parte di "ARPA" viene svolto rispetto a questa situazione e quali
sono i dati più rilevanti emersi sulla base di questi
controlli.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Lo stabilimento siderurgico "Cogne Acciai
Speciali" rappresenta, per quanto concerne le emissioni in
atmosfera, una realtà complessa, fortemente condizionata dalle
attività che sono numerose, che vengono svolte e che provocano
delle emissioni qualitativamente molto differenti da un reparto di
lavorazione all'altro.
I punti di emissione soggetti ad autorizzazioni ai sensi del DPR
n. 203/1988 sono oltre 80, per tutti i punti autorizzati sono
prescritti autocontrolli periodici aventi come scopo quello di una
verifica costante della qualità delle emissioni e del rispetto dei
limiti prescritti con le relative autorizzazioni. Tutti i risultati
degli autocontrolli sono notificati alla Regione, a "ARPA" e al
Comune di Aosta. La Regione inoltre chiede a "ARPA" la valutazione
tecnica sui risultati di queste analisi.
Per tutti i punti di emissione significativi è stata
predisposta, nell'agosto 2003, in accordo fra "ARPA" e "CAS S.p.a."
una serie di protocolli finalizzati ad individuare, per ogni
processo produttivo esaminato, le fasi più gravose dal punto di
vista di emissione di inquinanti in atmosfera, in modo da
permettere una pianificazione delle tempistiche di campionamento a
camino e ad assicurarne la rappresentatività ai fini della
valutazione delle emissioni in occasione degli autocontrolli
periodici. I protocolli fissano le cadenze minime di analisi per
ciascun punto; le modalità di effettuazione dei controlli in
relazione al ciclo produttivo sono state validate nell'ambito delle
attività del tavolo di lavoro "CAS-Amministrazione regionale", al
fine di garantire la rappresentatività delle misure. A seguito di
questa sottoscrizione dei protocolli, la "CAS" è tenuta a
comunicare preventivamente a "ARPA" le date di effettuazione delle
analisi, al fine di consentire ai tecnici dell'agenzia di
presenziare e verificare la correttezza delle procedure di
campionamento adottate, procedure che risultano fortemente
condizionanti sui risultati delle analisi medesime. Su tutti i
punti di emissione assoggettati ad autorizzazione ai sensi del
decreto, vengono regolarmente assicurati gli autocontrolli secondo
le modalità e le scadenze espressamente indicate in ogni singolo
protocollo. In considerazione alla complessità che l'effettuazione
di tali controlli comporta, "ARPA" è sempre coinvolta e può
contestualmente effettuare tutte le verifiche che ritiene
necessarie.
Vi sono poi anche attività di controllo per i punti di emissione
della "CAS", che "ARPA" effettua sempre in relazione alle
indicazioni contenute nelle autorizzazioni in modo autonomo e in
aggiunta a quelle previste. Inoltre, attraverso la rete regionale
di monitoraggio della qualità dell'aria, "ARPA" tiene sotto
controllo i livelli di concentrazione degli inquinanti in ambienti
di vita, attraverso l'utilizzo di analizzatori automatici in grado
di fornire misure in continuo e sistemi di campionamento per
successive determinazioni analitiche in laboratorio. Le stazioni
più significative in relazione alla presenza dello stabilimento
"Cogne" sono quelle di Piazza Plouves e del Quartiere Dora,
quest'ultima operativa dal 2005. Dai dati forniti si può notare che
le stazioni di misura tengono conto dell'insieme delle sorgenti
inquinanti dell'area presenti in ambito urbano e il superamento di
alcuni parametri rilevati - peraltro occasionali - non può essere
attribuito esclusivamente alla presenza della "CAS", in quanto
alcune emissioni prodotte dallo stabilimento nei processi di
combustione sono del tutto identiche alle altre emissioni tipiche
dell'area urbana.
Al fine di caratterizzare più specificatamente l'impatto dello
stabilimento, "ARPA" ha in corso alcuni progetti che riguardano la
misura di inquinanti bene definiti, in modo particolare l'acido
fluoridrico, conseguenti a determinati processi produttivi. Le
misure che sono state fatte mostrano che, per quanto riguarda
l'ossido di azoto, i valori delle massime medie orarie e
giornaliere sono tendenzialmente più elevati in Piazza Plouves che
in Quartiere Dora, in dipendenza della maggiore influenza del
traffico.
Per quanto riguarda invece le polveri fini, si può osservare la
tendenza a rilevare concentrazioni maggiori nel Quartiere Dora
rispetto a quelle di Piazza Plouves; la ragione di questa
differenza è oggetto di un approfondimento da parte di "ARPA" anche
con l'utilizzo di strumenti modellistici.
Per quanto riguarda i provvedimenti che si intendono assumere
con riferimento alla riduzione delle emissioni derivanti dallo
stabilimento "Cogne", faccio presente che in sede di rinnovo delle
autorizzazioni all'emissione dei camini più significativi, tenuto
conto delle risultanze degli autocontrolli finora effettuati, ma
anche accertati, e che indicano come già di fatto risultano
complessivamente rispettati i valori più bassi delle emissioni
rispetto a quelli fissati, verrà stabilito un programma di
riduzione dei limiti attualmente prescritti fino al raggiungimento
dei valori indicati nei singoli provvedimenti autorizzativi, e
saranno considerati, questi, come dei valori di riferimento che
dovranno essere raggiunti e non più superati.
Nell'ambito di questi provvedimenti autorizzativi il parere
tecnico di "ARPA" viene effettuato orientando l'azienda verso la
progressiva riduzione delle emissioni inquinanti, con la fissazione
di limiti che tengono conto anche delle migliori tecnologie
disponibili, e comunque prescrivendo ogni possibile misura intesa a
ridurre le emissioni, anche attraverso una corretta gestione e
manutenzione dei dispositivi di abbattimento degli inquinanti. A
questo fine le autorizzazioni prescrivono che, entro il prossimo 30
giugno, l'impresa dovrà presentare alla Regione il cronoprogramma
per il raggiungimento dei nuovi limiti, già riportati come valori
di riferimento, al fine della revisione di queste
autorizzazioni.
Presidente - La parola al Consigliere Riccarand.
Riccarand (Arc-VA) - L'Assessore ci ha spiegato, nel dettaglio,
il sistema degli autocontrolli e dei protocolli che sono stati
messi in atto fra "ARPA" e "CAS", però non ci ha fornito dei dati
rispetto ai risultati di questi autocontrolli e soprattutto
rispetto ai controlli che presumiamo autonomamente "ARPA" abbia
fatto rispetto agli oltre 80 punti di emissione da parte della
"CAS", perché questo è il dato che ci interesserebbe conoscere,
cioè quali sono i problemi che vengono rilevati sia dagli
autocontrolli fatti dalla "CAS", ma soprattutto dai controlli
autonomamente e liberamente decisi da parte di "ARPA", in quanto
solo se c'è un intervento autonomo si può verificare, anche se
questo sistema degli autocontrolli funziona oppure è un sistema che
non dà garanzie adeguate.
Il fatto che l'Assessore abbia confermato che la centralina del
Quartiere Dora rilevi dei tassi - per quanto riguarda le polveri
fini - molto più elevati di quelli di Piazza Plouves è un dato
preoccupante e non può che essere messo in correlazione con la
presenza di questo importante stabilimento.
Ci riserviamo di tornare nel dettaglio rispetto a questa
situazione, perché la risposta ha evidenziato la problematicità dal
punto di vista della qualità dell'aria delle emissioni di questo
stabilimento posto al centro della città, al fatto che ci sono
problemi che devono essere tenuti sotto controllo, situazioni
critiche, però ci mancano una serie di dati sulla cui base vorremmo
capire meglio come stanno andando le cose e qual è il ruolo
incisivo che l'Amministrazione regionale e "ARPA" intendono
svolgere rispetto a questa situazione.
