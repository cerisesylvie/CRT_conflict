Classificazione
ALPINISMO



Oggetto del Consiglio n. 2996 del 3 ottobre 2007 - Resoconto
OGGETTO N. 2996/XII - Difficoltà di percorrenza del nuovo
tracciato collegante la Valnontey al Rifugio Sella.
(Interrogazione)
Interrogazione
Constatato che con Ordinanza del Sindaco del Comune di Cogne
nell'anno 2002 veniva chiuso, al transito pedonale, un tratto del
sentiero che partendo dalla Valnontey raggiunge il Rifugio Vittorio
Sella;
Considerato come la nuova variante di tracciato risulti per
diversi motivi molto disagevole e di non facile
percorrenza;
il sottoscritto Consigliere regionale
Interroga
l'Assessore competente per sapere:
1) se vi sono state segnalazioni agli uffici regionali
competenti in merito alle difficoltà di percorrenza del nuovo
tracciato;
2) quanti interventi di soccorso sanitario sono stati
eseguiti dall'anno 2002 ad oggi sul "nuovo" sentiero e quanti, nei
6 anni precedenti, sul percorso tradizionale.
F.to: Venturella
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Questo è un argomento che riguarda più
competenze; in ogni caso risponderò anche per quel che riguarda gli
aspetti non propriamente facenti riferimento all'attività del
nostro Assessorato.
Anzitutto occorre fare una premessa in merito alla situazione
del sentiero denominato "Valnontey-Rifugio Sella di Cogne". A
seguito di crolli che sono avvenuti a maggio 2002 sono state
effettuate delle verifiche da parte dei nostri tecnici, che
normalmente intervengono per le manutenzioni della sentieristica, e
verificata questa situazione di difficoltà in merito ad una parte
di questo tracciato, si è addivenuti - in quanto, qui, la
competenza riguarda anche l'Amministrazione comunale per quel che
riguarda la proprietà del sentiero e il Parco nazionale Gran
Paradiso - ad una decisione da parte del Parco nazionale e
dell'Amministrazione comunale di prevedere la chiusura del
sentiero, attraverso un'ordinanza del Sindaco - che è citata
nell'interrogazione - tuttora in vigore, che ha dirottato i
visitatori sulla destra orografica del torrente Gran Lauson. A tal
fine è stato immediatamente ripristinato dagli operai forestali in
via provvisoria e senza grossi interventi un tracciato che si
sviluppa sul dosso, in destra orografica del torrente stesso.
Contemporaneamente il Parco nazionale Gran Paradiso ha dato un
incarico a un gruppo di professionisti, composti dal dottore
forestale Giorgio Elter e del geologo Andrea Lo Prieno entrambi di
Cogne, per lo studio geologico del versante. In tale studio,
acquisito il 13 giugno 2003 dall'Assessorato dell'agricoltura,
risorse naturali e protezione civile, che all'epoca erano
accorpati, emerge come vi siano alcuni tratti di sentiero
tradizionale per il Rifugio Sella, che si trovano in zona di
elevato rischio e che i crolli del maggio 2002 non possono essere
considerati episodi isolati, vista la presenza dei diversi settori
assai prossimi al collasso. Il tracciato in destra orografica
elimina, di fatto, la maggior parte delle zone più pericolose
evidenziate dallo studio stesso, ma presenta qualche svantaggio
rispetto al sentiero originario, principalmente pendenze elevate su
terreno umido e scivoloso con maggiore difficoltà per gli
escursionisti, un maggiore impatto sulle attività zootecniche e
sulla fauna selvatica, una maggiore permanenza di neve al suolo nel
periodo primaverile.
Si sono poi succedute diverse riunioni tra Amministrazione
comunale, Parco Gran Paradiso, Assessorato all'agricoltura,
l'Ufficio sentieristica, ed è stato in queste sedi condiviso il
fatto che il tracciato originario del sentiero reale non poteva
essere riaperto, in quanto occorrerebbe eseguire la messa in
sicurezza dell'intero versante a monte, operazione non ipotizzabile
data l'elevatissima estensione dell'area instabile e l'oggettiva
difficoltà tecnica nell'eseguire un intervento di stabilizzazione
definitiva. Unica soluzione rimane quindi la sistemazione
definitiva del tracciato in destra orografica, mitigando, per
quanto possibile, gli aspetti negativi sopra riportati. È emerso
quindi che la soluzione migliore debba risultare da un progetto di
area, che coinvolga non solo l'aspetto sentiero in senso stretto,
ma l'intera zona della Valnontey interessata anche indirettamente
dal flusso turistico che si reca al Rifugio Sella. Tale progetto
dovrà quindi comprendere sia l'aspetto tecnico della realizzazione
di un tracciato definitivo, con pendenze, larghezze quanto più
possibili simili al sentiero reale, sia l'impatto sulle attività
zootecniche e sulla fauna selvatica presenti, valorizzando anche
dal punto di vista turistico gli alpeggi presenti. Si ipotizzano
attività miste, ricettive e zootecniche.
Il Parco nazionale Gran Paradiso ha già affidato in questo senso
al dottore forestale Giorgio Elter uno studio di fattibilità
dell'intero comprensorio della Valnontey; la Direzione e
sistemazioni montane e infrastrutture del nostro Assessorato,
rimane invece disponibile ad effettuare la progettazione esecutiva,
dettaglio del sentiero, quindi estrapolando quella parte a seguito
delle indicazioni che saranno presentate dallo studio di area di
cui sopra.
In merito alle questioni dell'interrogazione, al punto 1:
"se
vi sono state segnalazioni agli uffici regionali competenti in
merito alle difficoltà di percorrenza del nuovo tracciato"
-
queste si rivolgono sia all'aspetto della fruizione turistica,
quindi Assessorato al turismo, sia ai nostri uffici -, si può
riferire che non vi sono state segnalazioni specifiche in tal
senso.
In merito al punto 2:
"quanti interventi di soccorso
sanitario sono stati eseguiti dall'anno 2002 ad oggi sul nuovo
sentiero e quanti, nei 6 anni precedenti, sul percorso
tradizionale"
, dopo informazioni acquisite si riferisce che la
richiesta presuppone la consultazione dei registri cartacei, degli
interventi di soccorso sanitario effettuati con l'elicottero della
Protezione civile nell'arco di 12 anni, 6 nel tradizionale e 6 nel
nuovo. Come riferito dal dr. Visetti infatti esiste un registro
informatizzato solo dal 2003-2004; ciò comporterebbe un lavoro di
non poco conto e anche di un periodo abbastanza lungo. A parte
questo, dai registri non sarebbe possibile desumere le informazioni
richieste, perché non viene riportata l'informazione sul luogo
dell'intervento così precisa da dettagliare con esattezza il punto
del soccorso, ma solo genericamente la zona di intervento, ad
esempio Valnontey, più spesso, con riferimento al luogo di
atterraggio dell'aeromobile e non al sito di recupero della persona
che necessita di soccorso. Le informazioni relative agli eventuali
soccorsi avvenuti o non sulla variante del tracciato non sono
perciò facilmente desumibili, se non a costo di una lunga ricerca,
che comporterebbe un grande dispendio di risorse.
Président
- La parole au Conseiller Secrétaire
Venturella.
Venturella (Arc-VA)
- Naturalmente la mia replica non
riguarda la posizione della Giunta o del Governo regionale, ma in
generale esprimiamo questo rammarico rispetto alle posizioni
assunte non prettamente dall'Assessore o dal Governo regionale,
anche se quest'ultimo ha un po' di responsabilità insieme a questo
Consiglio regionale... mi riferisco alla situazione dei
sentieri.
È chiaro che con rammarico apprendiamo che il vecchio sentiero
reale di caccia, costruito in sinistra orografica e che era la
soluzione migliore dal punto di vista della facilità di percorrenza
per raggiungere il Rifugio Sella e poi il Col Lauson, non potrà mai
più essere riaperto...
(interruzione dell'Assessore Isabellon, fuori
microfono)
... non potrà essere riaperto, ma secondo me non è che si fanno
studi di fattibilità sull'intero settore Valnontey, si fa un
appalto per costruire un altro sentiero pensando di riaprire
l'altro, quindi l'avverbio "mai" è azzeccato, perché costruisco un
sentiero parallelo dall'altra parte, per cui il vecchio sentiero di
caccia sarà inutilizzabile.
Rammarico... perché crediamo che se prendiamo per buona
l'ipotesi dei suoi uffici, non solo, ma quella del Comune, del
Parco, per cui i sentieri che hanno dei problemi di sicurezza
accertati... allora vuol dire che non so se si ricorda 4-5 anni fa
avvenne un incidente gravissimo con la morte di una ragazza
olandese sul sentiero della Valeille... voglio dire che in montagna
qualcuno dice "per fortuna", altri "per sfortuna", ma vige la legge
di gravità per cui in montagna di solito vi sono crolli, cadute di
sassi e pietre, quindi credo che il Consiglio dovrebbe pensare al
fatto che non ci sono le risorse finanziarie disponibili per
mettere in sicurezza tutti i versanti di tutti i sentieri di
montagna, quelli che sono sotto pareti rocciose o pendii scoscesi,
pena il dimagrimento improvviso dell'Assessore Marguerettaz!
Rispetto a questo non possiamo intervenire, né possiamo intervenire
dal punto di vista stesso di ciò che vuol dire montagna, non
possiamo trasformare i sentieri di montagna in strade regionali o
strade di interesse nazionale.
Credo che forse un intervento legislativo regionale - e questo è
un invito ad approfondire in commissione - in cui si dice che la
percorrenza dei sentieri di montagna, che è una percorrenza
volontaria, cioè nessun escursionista è obbligato a salire in un
rifugio, ma è una sua scelta personale, viene fatta - attraverso
una segnaletica precisa - a rischio e pericolo dell'utente. Non
possiamo certo pensare di bonificare tutto, per cui solo nel caso
di rischio imminente di caduta, accertato, in alcuni luoghi
bisognerà pure mettere in sicurezza, ma non possiamo farlo per
tutto il territorio regionale. È un invito che rivolgo al Governo e
a tutti i Consiglieri perché vi sia un provvedimento legislativo,
regolamento o legge regionale, in riferimento anche ai Sindaci che
sono i responsabili del territorio, che permetta di poter
percorrere i sentieri di montagna, sapendo che in montagna può
anche capitare che cadano delle pietre e che vi possano essere
delle conseguenze. Non potremo comunque mai pensare, d'ora in poi,
di chiudere tutti i sentieri e le mulattiere. Credo che il
Consiglio regionale dovrebbe farsi carico di questo problema, che
potrebbe diventare, in futuro, anche molto serio.
Si dà atto che dalle 10,56 presiede il Vicepresidente
Lanièce.
