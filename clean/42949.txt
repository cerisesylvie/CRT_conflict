Classificazione
ENTI LOCALI



Oggetto del Consiglio n. 417 del 24 marzo 2021 - Resoconto
OGGETTO N. 417/XVI - P.L. n. 18: "Disposizioni urgenti per
garantire la tempestiva copertura dei posti di segretario degli
enti locali a seguito della rideterminazione degli ambiti
territoriali e sovracomunali effettuata ai sensi dell'articolo 3
della legge regionale 21 dicembre 2020, n. 15. Riorganizzazione
amministrativa del Consorzio dei Comuni della Valle d'Aosta
ricadenti nel Bacino imbrifero montano della Dora Baltea (BIM).
Modificazioni di leggi regionali".
Bertin (Presidente) -
Passiamo al punto 6.01 dell'ordine
del giorno. Si esamina il nuovo testo della I Commissione ed è
stato depositato un emendamento del consigliere
Restano e altri. Si è prenotato il consigliere Chatrian come
relatore della legge, ne ha facoltà.
Chatrian (AV-SA) -
In questi giorni le Commissioni
consiliari I e II hanno espresso parere favorevole sulla proposta
di legge n. 18, a firma di tutti i gruppi consiliari, che contiene
disposizioni urgenti per garantire la tempestiva copertura dei
posti di segretario degli enti locali, a seguito della
rideterminazione degli ambiti territoriali sovracomunali. Lunedì
scorso nel gruppo di lavoro, che sta oltretutto lavorando per
riscrivere le regole del gioco tra gli enti locali e la Regione
autonoma Valle d'Aosta, con l'obiettivo non sicuramente semplice di
scrivere un testo unico, ci siamo confrontati invece in una maniera
molto franca e diretta sulle criticità che i Comuni avevano in
questi giorni. Quindi l'iniziativa è frutto dell'attività congiunta
fra il Consiglio regionale e il Consiglio permanente degli enti
locali, con l'obiettivo di rispondere all'esigenza sia di risolvere
alcune difficoltà procedurali riscontrate per la copertura dei
posti di segretario di ente locale, che di compiere una
riorganizzazione amministrativa nel Consorzio dei Comuni della
Valle d'Aosta.
Quali le novità che troviamo all'interno della proposta di legge
n. 18? Lo scopo è di ovviare alle difficoltà finora riscontrate per
la copertura dei posti di segretario di ente locale, a seguito
della rideterminazione degli ambiti territoriali sovracomunali
effettuata ai sensi dell'articolo 3 della legge regionale n. 15 del
21 dicembre 2020. Viene disciplinata la straordinaria iscrizione di
ulteriori soggetti all'ex parte seconda dell'albo regionale dei
segretari, al fine di garantire un sufficiente numero di soggetti
incaricabili.
La domanda di iscrizione straordinaria, da presentare entro
sette giorni - questa è la seconda modifica - dalla data di entrata
in vigore della presente legge, implica l'accettazione
dell'incarico presso uno qualsiasi degli enti locali e, nel caso in
cui a presentare la domanda sia un lavoratore dipendente pubblico o
privato, deve essere corredata dal nulla osta preventivo al
collocamento in aspettativa o fuori ruolo, secondo quanto previsto
dall'ordinamento di appartenenza.
Possono presentare la domanda i soggetti di cui al comma 6
dell'articolo 1 della legge regionale n. 46 del 1998 del medesimo
comma, ovvero i soggetti in possesso di laurea magistrale e dei
requisiti previsti per l'accesso alla qualifica unica dirigenziale.
È richiesta la laurea in giurisprudenza, in economia e commercio o
una laurea equiparata o equipollente per legge. I soggetti così
iscritti che non accettino l'incarico sono cancellati d'ufficio
dall'albo a conclusione del procedimento di conferimento degli
incarichi di segretario. Tale limitazione della durata
dell'iscrizione all'albo mira a garantire agli amministratori una
concreta possibilità di reperire soggetti disponibili sin da subito
ad accettare quello che è l'incarico.
Viene poi eliminato l'obbligo, oggi sussistente per gli ambiti
con due segretari, della compresenza di un segretario dell'ex parte
prima con un segretario dell'ex parte seconda. Si prevede inoltre,
al fine di accelerare la procedura per il conferimento degli
incarichi di segretario, che gli incarichi ai dirigenti già in
servizio presso l'ente di appartenenza possano avere una decorrenza
anticipata rispetto a quella degli altri segretari e si attribuisce
al presidente dell'agenzia un potere sostitutivo nei confronti
degli enti locali inadempienti, introducendo il criterio
dell'estrazione a sorte per l'individuazione del segretario da
assegnare agli stessi, in modo da rendere la scelta quanto più
oggettiva.
Abbiamo anche recepito, insieme ai colleghi di tutti i gruppi e
al presidente della I Commissione, l'esigenza manifestata di dotare
l'agenzia del personale necessario al suo funzionamento, quindi si
è ritenuto preferibile operare in analogia con quanto già
effettuato per il BIM, lasciando la stessa libertà di
autodeterminazione della propria dotazione organica. Era una
specifica che ci è stata fatta ieri dai sindaci e penso che abbiamo
trovato il percorso ottimale.
Successivamente, entro quarantacinque giorni dalla conclusione
del procedimento per la rideterminazione degli ambiti territoriali
ottimali, l'agenzia provvede all'assegnazione dei segretari sulla
base dei posti individuati nei tempi e con le modalità che saranno
definiti dalla stessa, per permettere che gli incarichi siano
conferiti e abbiano decorrenza non più dal primo giorno del mese
successivo, bensì dalla prima data utile individuata dall'agenzia
stessa.
In ultimo la proposta, come detto, si pone anche l'obiettivo di
compiere una riorganizzazione amministrativa del Consorzio dei
Comuni della Valle d'Aosta ricadenti nel bacino imbrifero montano
della Dora Baltea, il BIM. Sono abrogate le disposizioni che
attribuivano nuovamente al BIM il posto di segretario in precedenza
soppresso nel 2015 nella legge regionale n. 17 ed è riconosciuta
allo stesso la possibilità di programmare e rideterminare la
propria struttura organizzativa, al pari degli altri enti locali,
provvedendo un'apposita deroga per l'anno 2021 ai limiti
assunzionali previsti per gli enti del comparto dell'articolo 3
della legge regionale n. 12 del 2020. Come dicevo poc'anzi, la
stessa strada è stata recepita anche per l'agenzia dei
segretari.
L'ultima considerazione che vorrei fare è che in pochi giorni,
grazie alla collaborazione innanzitutto di tutti i gruppi
consiliari, di tutti i firmatari, e ringrazierei gli uffici, i
funzionari e i dirigenti che ci hanno permesso in quattro giorni di
elaborare questa proposta di legge, di sottoporla alle Commissioni,
di sottoporla ai sindaci e oggi, grazie alla disponibilità di
tutti, abbiamo potuto discuterla con l'obiettivo di approvarla
subito e renderla utile e applicativa nel brevissimo tempo, in modo
che i nostri Comuni possano dare corso e gambe alle loro
esigenze.
Presidente -
A questo punto apriamo la discussione
generale. Qualcuno intende intervenire? Consigliera Erika
Guichardaz, ne ha facoltà.
Guichardaz E. (PCP) -
Ci ritroviamo nuovamente a parlare
di enti locali, questa volta grazie a un tavolo di lavoro che
secondo me sta dando ottimi frutti. Questo continuo scambio con i
colleghi degli enti locali ha fatto sì che, anche con celerità,
come diceva prima il relatore Chatrian, da lunedì a oggi siamo
arrivati a portare questa proposta di legge e a metterla in
approvazione con tutti i gruppi uniti e compatti.
Un merito va dato sicuramente a chi questo tavolo di lavoro lo
sta gestendo, quindi al consigliere Restano, che in questi giorni è
riuscito con grande fatica, perché emendamenti su emendamenti sono
arrivati ancora ieri, però credo siamo riusciti a dare la risposta
di cui avevano bisogno gli enti locali per poter finalmente
partire, con l'obiettivo naturalmente che questa cosa con il testo
unico non avvenga più, perché comunque i sindaci si sono insediati
i primi di ottobre e si ritroveranno praticamente immagino verso
maggio ad avere i segretari comunali.
Questo è sicuramente l'obiettivo che ci poniamo all'interno di
quel tavolo che, ripeto, è uno strumento che si sta rilevando molto
utile per la nostra attività amministrativa.
Presidente -
Il consigliere Grosjacques si è prenotato,
ne ha facoltà.
Grosjacques (UV) -
Mi unisco anch'io, a nome del gruppo
dell'Union Valdôtaine, ai ringraziamenti per la celerità con la
quale è stata scritta e portata all'attenzione del Consiglio questa
norma sulle esigenze degli enti locali. Una norma che però ci deve
far riflettere, come già è stato ricordato da chi mi ha preceduto,
sull'opportunità, sull'urgenza, sull'indifferibilità di intervenire
attraverso il testo unico per poter scrivere delle regole chiare e
soprattutto condivise con gli enti locali, in quanto queste due
correzioni dimostrano che la legge 6 del 2014 nella sua attuazione
pratica aveva delle lacune sulle quali si sta intervenendo a
spizzichi e bocconi.
Ringrazio anch'io il tavolo di lavoro che è composto da tutte le
forze politiche e dai rappresentanti del CELVA, perché unanimemente
ha valutato le esigenze degli enti locali e ha dato una pronta
risposta. Dobbiamo però ricordarci che su questa materia ci sarà
molto da lavorare, anche perché questa costituzione, chiamiamola
così, forzosa degli ambiti a seguito del mancato accordo ha
certamente creato delle tensioni tra gli enti locali, che sono poi
fortunatamente state ricomposte. Ma è del tutto evidente che la
norma va ripensata, soprattutto sull'obbligatorietà
dell'associazione degli ambiti sulla base delle intervenute
disposizioni, tra le quali la sentenza della Corte Costituzionale
33 del 2019 e bisognerà intervenire soprattutto sulla parte
finanziaria legata alla legge regionale 48 del 1995, i cui
parametri certamente, rispetto alla situazione attuale, sono
profondamente cambiati e hanno bisogno di una riscrittura, anche
perché il tessuto economico e sociale dei nostri comuni in questi
venticinque anni si è profondamente modificato. Bisognerà stabilire
il ruolo effettivo di Aosta in quanto capitale della nostra regione
per quel che riguarda i trasferimenti finanziari, anche perché, al
di là della superficie territoriale che è uno dei parametri, su
Aosta gravita gran parte della popolazione valdostana per una serie
di attività, non ultima quella lavorativa e di rapporto con gli
uffici.
Per cui bisognerà lavorare molto, il traguardo del 31 dicembre è
vicino e dobbiamo quindi confrontarci molto seriamente su questa
parte. Dedicheremo una buona parte, come dicevo, alla finanza
locale anche perché oggi ha un montante importante ma composto da
molte leggi che non hanno diretta ricaduta sugli enti locali.
Quindi bisognerà anche lì fare un lavoro di dettaglio per
intervenire e di conseguenza rifinanziare le leggi di settore, per
consentire agli enti locali una programmazione certa nella
legislatura.
Grazie a tutti i colleghi del lavoro fatto, grazie agli enti
locali per le suggestioni che sono pervenute anche dalla loro
assemblea oltre che dal tavolo di lavoro e speriamo che questa
unità di vedute che c'è in quest'aula su questo tema continui e ci
porti entro la fine dell'anno all'approvazione del testo.
Presidente -
Altri vogliono intervenire nella discussione
generale? Se non vedo prenotazioni, chiudo la discussione generale.
Per la replica il Presidente della Regione, ne ha facoltà.
Lavevaz (UV) -
Molto brevemente, perché credo che sia già
stato detto tutto e ci sia poco da aggiungere rispetto a quanto è
stato detto da tutti i colleghi in maniera assolutamente
bipartisan, come si dice, quindi non rifaccio tutta la lista dei
ringraziamenti, li do per fatti, ai quali ovviamente mi accodo
assolutamente.
Come è stato detto questa è sicuramente una legge che va a
risolvere alcuni problemi molto specifici che sono nati in un
momento di transizione. È un momento di transizione, come ha detto
molto bene il collega Grosjacques anche a nome del mio gruppo e
condivido quanto è stato detto. È un momento di transizione perché
innanzitutto siamo in un momento di passaggio naturale tra una
legislatura e l'altra, quindi per definizione siamo in un momento
di transizione, ma siamo più in generale in un momento di
transizione perché è proprio il sistema delle autonomie valdostane
che è in fase di revisione anche profonda. La legge 6 è figlia
della legge 54 del 1998 di cui abbiamo parlato più volte e
indubbiamente è in parte già iniziata una manutenzione o per meglio
dire una revisione anche profonda. È già iniziata e deve
proseguire, come giustamente è stato detto, arrivando
possibilmente, con l'impegno che questo Consiglio si è preso poche
settimane fa, a un testo unico degli enti locali che metta
chiarezza a tutta la materia.
È un momento di transizione anche più nello specifico
dell'oggetto di questa legge, perché è un momento in cui c'è la
necessità di ricostruire un pochettino la stabilità della struttura
dei segretari comunali o più in generale direi anche della
dirigenza regionale.
È una transizione quindi per tutto il comparto unico che deve
partire, come abbiamo scritto peraltro in maniera molto chiara, sul
documento di economia e finanza che la Giunta ha scaricato che
inizierà il suo iter nelle Commissioni nei prossimi giorni,
l'abbiamo scritto molto chiaramente come un obiettivo da affrontare
fin già da questo anno e anche nei prossimi due, diciamo nel
triennio di competenza del DEFR. Una revisione della legge 22 che
ridia un'organicità un pochettino più strutturata alla dirigenza,
ma anche rispetto ai rapporti tra la macchina regionale e gli enti
locali. Quindi un comparto che sia più efficiente, che sia più
efficace e che riesca a lavorare in maniera più coordinata sotto
tanti aspetti; penso ad esempio alle problematiche legate ai
concorsi che abbiamo vissuto e che stiamo vivendo in questi
periodi. Una transizione un pochettino ad ampio spettro che spero
già nel corso di quest'anno arrivi a una conclusione con un atto
normativo che dia chiarezza.
Bene tutti i punti che sono stati toccati. Ovviamente tutto il
discorso strutturale della finanza locale è un aspetto altrettanto
centrale di questa revisione, però credo che l'obiettivo sia
assolutamente la necessità di arrivare a un momento di chiarezza e
di razionalizzazione di tutto l'impianto, che credo richieda uno
sforzo importante da parte di tutti, da parte di questo Consiglio,
da parte del Consiglio permanente degli enti locali, per arrivare
ad un momento di sintesi importante che credo sia nella logica
della valorizzazione del sistema delle autonomie della Valle
d'Aosta, al quale credo tutti noi continuiamo a credere oggi come
nel 1998, quando è stata approvata la legge 54.
Presidente -
Non vedo dichiarazioni di voto, pertanto
passiamo all'analisi dell'articolato. Il testo che esaminiamo è il
risultato del lavoro della I Commissione. È stato inoltre
depositato un emendamento. Possiamo iniziare con l'articolo n. 1 e
lo mettiamo in votazione. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
L'articolo n. 1 è approvato.
Posso dar lo stesso risultato per l'articolo n. 2? Stesso
risultato.
All'articolo n. 3 è stato presentato un emendamento, pertanto lo
metto in votazione. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
L'emendamento è approvato.
Mettiamo in votazione l'articolo n. 3 come emendato. La
votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
L'articolo n. 3 è approvato.
Possiamo dare lo stesso risultato per l'articolo n. 4. Stesso
risultato.
Articolo n. 5. Stesso risultato.
Articolo n. 6. Stesso risultato.
Articolo n. 7. Stesso risultato.
Votiamo adesso la legge nel suo insieme. La votazione è
aperta.
Esito della votazione:
Presenti, votanti e favorevoli: 35
Il Consiglio approva all'unanimità.
