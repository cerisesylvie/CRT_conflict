Classificazione
ASSISTENZA SANITARIA E OSPEDALIERA



Oggetto del Consiglio n. 2669 del 4 aprile 2017 - Resoconto
OGGETTO N. 2669/XIV - Interpellanza: "Interventi per porre
rimedio ai reali bisogni del sistema sanitario regionale".
Rosset (Presidente)
- Punto n. 9 dell'ordine del giorno.
Ha chiesto la parola il Consigliere Guichardaz per l'illustrazione;
ne ha facoltà.
Guichardaz (PD-SIN.VDA) -
Quello sull'ospedale è un
dibattito piuttosto abusato, i valdostani credo si ricordino delle
numerose volte in cui la politica ha messo tra le priorità
l'ampliamento dell'ospedale di viale Ginevra, ospedale che -
ricordo - fu costruito negli anni Trenta: fu inaugurato in piena
seconda guerra mondiale, colleghi. Non voglio riaprire il dibattito
sull'ospedale vecchio, nuovo, ristrutturato o ampliato, visto anche
il risultato del referendum del 2007, referendum di cui peraltro
fui tra i promotori, anche se - fatemelo dire - continuo a
sostenere l'irrazionalità della scelta di mantenere un ospedale
dentro la città sicuramente per motivi urbanistici, ma anche per le
difficoltà oggettive di operare con la dovuta flessibilità e
razionalità in una struttura vecchia di ottant'anni. Al di là di
questa mia sensibilità, mi piacerebbe capire - credo di potermi
fare interprete della curiosità di tanti cittadini - dove stiamo
andando, e soprattutto se questa che è tornata ad essere la
"priorità delle priorità" lo è per davvero o, come è successo nei
decenni precedenti, è un mantra che viene tirato fuori
dall'Assessore di turno, secondo me per distrarre l'opinione
pubblica dall'incapacità di affrontare e risolvere i problemi di
cui è afflitto il nostro Sistema sanitario regionale.
Lavoravo già in USL, quando l'Assessore Vicquéry rispondeva ad
una petizione sottoscritta da 8.459 cittadini e operatori sanitari
- tra i quali anche il collega Fosson, che all'epoca faceva solo il
medico - i quali peroravano la causa di una nuova, moderna e più
flessibile struttura ospedaliera collocata in una sede
urbanisticamente compatibile con l'ambiente circostante.
L'Assessore Vicquéry abilmente rispondeva: "La priorità - già
allora parlava di priorità - è di ammodernare e ampliare
l'esistente; per la costruzione di un nuovo ospedale ci vorrebbero
almeno quindici o sedici anni, ma io voglio dare risposte nel breve
tempo alla gente, ed è quello che sto facendo". Per la cronaca,
queste dichiarazioni l'ex Assessore Vicquéry le faceva ventidue
anni fa, ma lo stesso dicevano più o meno il collega Fosson e il
Senatore Albert Lanièce quando ricoprirono il ruolo di Assessore
alla sanità. Direi un
déjà vu
, anzi, un "già ascoltato"
questo della priorità dell'ampliamento ad est, argomento buono
evidentemente per scaricarci dai veri problemi della sanità in
tutte le stagioni politiche, non solo nell'attuale.
Dicevo, colleghi, che questa tiritera dell'ospedale nuovo
ampliato, ristrutturato come priorità delle priorità è argomento
trito e ritrito e abusato da tutti gli Assessori che si sono
succeduti negli ultimi 30-40 anni. Pensate che già nel 1970 il
Comitato regionale per la programmazione, con l'avallo della
politica, dell'Assessore di allora, e nel 1991 l'ex Assessore
Beneforti, evidenziavano la loro necessità di un nuovo ospedale
come priorità delle priorità. Figuriamoci un po'! La mia sensazione
- come dicevo prima - è che il tema riemerga ogni volta che la
politica non sa più che pesci pigliare: ogni volta cioè che
problemi di tipo organizzativo e gestionale fanno esplodere le
contraddizioni di un sistema costruito più sulle persone, e anche
sul politico di turno, che sugli obiettivi; ogni volta che emergono
prepotentemente gli effetti della mancanza di programmazione, di
vision
, come si dice oggi, sul medio-lungo termine; ogni
volta, colleghi, che viene fuori l'incapacità degli amministratori
e della dirigenza di amministrare il difficilissimo settore della
sanità.
Assessore, la mia non è una sorta di ossessione ideologica
contro la nuova maggioranza, lei sa bene che vi sono argomenti sui
quali non ho mai cambiato idea, al di là delle collocazioni, ma
credo che lei possa concordare con me che oggi manca del tutto una
programmazione, una visione sul medio-lungo termine della nostra
sanità. Affronterò la questione del Piano sociosanitario regionale
le prossime volte, ma il fatto che il documento programmatorio per
eccellenza, quello che definisce gli
step
, gli obiettivi, le
modalità di funzionamento del nostro Sistema sanitario regionale,
sia scaduto da quasi due trienni, la dice lunga sulla mancanza di
una visione programmatica e programmatoria di chi ha governato il
settore della sanità e del sociale fino ad ora. Nel mentre
attendiamo che l'Assessore di turno si organizzi per portare in V
Commissione la sua idea di Piano sociosanitario regionale - l'unico
che non ha portato in V Commissione anche solo una bozza di Piano
sociosanitario regionale è l'Assessore Viérin, che direi essere
stato piuttosto allergico al confronto in questa sede sugli
argomenti concernenti la sanità - pare che siate già
particolarmente attivi nel monitoraggio dei primariati e delle
strutture operative interne all'USL (almeno questa è la voce che mi
è giunta, insieme ad altre voci, di possibili nuovi primariati, di
nuovi assetti).
Le prossime volte magari ci spiegherà, Assessore, come intendete
procedere a questo monitoraggio, visto che in risposta ad un mio
"116", indirizzato al suo predecessore, mi veniva comunicata
l'esistenza di un gruppo di lavoro interistituzionale composto da
rappresentanti dell'USL, dei sindacati, dell'Assessorato e della V
Commissione. Non so se i colleghi della V Commissione ne sanno
qualcosa, io personalmente non ne so nulla. Questo Comitato
interistituzionale - dicevo che così mi è stato risposto - avrebbe
dovuto riunirsi il 13 marzo scorso, proprio per verificare gli
effetti della riorganizzazione interna dell'USL attivata con l'atto
aziendale nel mese di agosto dell'anno scorso. Chiedo scusa se do
la sensazione di perdere di vista il tema centrale
dell'interpellanza parlando di organizzazione, di programmazione e
di gestione delle risorse, ma è proprio lì il punto, colleghi.
Assessore, lei racconta ai valdostani che la priorità del suo
Dicastero è di definire l'ampliamento ad est dell'ospedale senza
forse rendersi conto che un argomento così delicato presuppone
passaggi che non possono essere liquidati nell'anno residuo di una
legislatura, e soprattutto che un argomento così delicato richiede
che prima si sistemino i problemi urgenti contingenti della sanità:
quelli organizzativi, gestionali, finanziari. Assessore, non
abbiamo ancora un Direttore generale! Avete fatto andare via prima
Ardissone, poi Veglio, lasciando di fatto un buco di
governance
gravissimo! È un fuggi fuggi generale di primari,
di medici, ma non solo. Qualche giorno fa in TV hanno intervistato
alcuni infermieri valdostani, che hanno trovato migliore fortuna
all'estero, i quali devo dire non sono stati particolarmente teneri
con la nostra sanità, Assessore. In USL c'è una tensione che si
taglia con il coltello tra le rappresentanze sindacali e i vertici
aziendali, tra comparto e dirigenza. Vi è una sorta
d'incomunicabilità atavica irrisolta tra il territorio e
l'ospedale, e voi che messaggio date ai valdostani? Che la priorità
delle priorità è l'ampliamento dell'ospedale! Mi scusi, Assessore,
io capisco che lei è nuovo del mestiere, ma un giretto nei reparti,
nei distretti, tra i malati lo ha già fatto? Ha provato a chiedere
qual è per loro, per gli operatori, gli utenti, i valdostani, la
priorità per la nostra sanità? E se vogliamo tornare a quella che
lei ha definito "la sua priorità", l'ampliamento dell'ospedale,
cosa mi dice del necessario confronto con l'Amministrazione
comunale sull'argomento o con chi rappresenta le maestranze, i
cittadini, gli utenti? Avete già attivato un percorso in tal senso,
un calendario di incontri? E cosa mi dite dell'aspetto finanziario,
dei costi, chi paga? Quali risorse occorrono, sono sufficienti
quelle già previste e, soprattutto, sono disponibili all'uso?
Consideri, Assessore, che nella delibera n. 1642 del 25 novembre
2016 vi è un esplicito rinvio a "successivi provvedimenti per
l'autorizzazione agli investimenti previsti nelle linee di
indirizzo per le annualità successive al 2018". Parliamo,
Assessore, di 120 milioni di euro, non di noccioline, da
autorizzare dopo il 2018. Ed è ancora coerente secondo lei,
Assessore, il programma pluriennale presentato da COUP S.r.l.
relativo agli investimenti per l'ampliamento ad est dell'ospedale?
Può darsi anche che lo sia, ma vorrei sapere dai colleghi se
qualcuno è più informato di me, visto che non ricordo particolari
dibattiti in V Commissione sull'argomento. A tal proposito, devo
riconoscere che l'Assessore Fosson, al contrario del suo successore
Viérin, aveva un maggiore rispetto per gli organi consiliari, e
dire quanto avete calcato voi colleghi dell'UVP con la storia del
metodo, della condivisione e della trasparenza! Spero che il nuovo
Presidente di Commissione, il collega Fosson, sia meno refrattario
di quanto non lo fosse il collega Bertschy a parlare di sanità in
Commissione.
Concludo con un auspicio, riservandomi le considerazioni finali
dopo la sua replica, Assessore Bertschy. L'auspicio è che lei non
si faccia prendere dalla stessa malattia del suo predecessore: non
faccia come quelli che promettono e che annunciano l'impossibile
per poi scappare appena la partita si fa seria. Dia retta a me, in
sanità si fa più bella figura a non promettere, eviti le plenarie
dentro il suo ufficio con decine di persone, se poi non è in grado
di dare soluzione ai loro problemi. Si fa più bella figura,
Assessore, a non farsi prendere la mano dalle priorità
fantasmagoriche. Si limiti piuttosto ad ascoltare chi lavora in
sanità, ad ascoltare gli utenti e ad arrivare alla fine di questa
disastrata legislatura cercando di porre le basi per la soluzione
dei problemi organizzativi, gestionali, anche quelli quotidiani,
senza rifugiarsi dietro alle grandi opere eternamente
incompiute.
Presidente -
Ha chiesto la parola l'Assessore Bertschy
per la risposta; ne ha facoltà.
Bertschy (UVP) -
Grazie collega Guichardaz per il
benvenuto direi ormai ufficiale nel mondo della sanità. Lei sa
anche con quale rapporto di stima abbiamo lavorato su tanti
dossier
, seppure in posizioni diverse in questa legislatura,
con quale attenzione abbiamo organizzato le nostre giornate di
lavoro in Commissione, e anche con quale metodo di lavoro abbiamo
lavorato. Se poi si vuole rappresentare un qualcosa che serve per
creare visioni politiche differenti lei è libero di farlo. Lei sa
benissimo quanta serietà abbiamo messo nel metodo di lavoro in
questi mesi e quanta difficoltà abbiamo avuto nel lavorare insieme
con questa maggioranza, questo sì: difficoltà che lei riconduce a
noi, ma forse noi potremmo fare la stessa cosa, però non credo che
questo interessi i valdostani oggi. Quello che interessa oggi è
andare avanti e dare quelle risposte che lei correttamente chiede a
chi è al Governo oggi.
Collega Guichardaz, le devo dire che, nel leggere l'ultima frase
della premessa della sua interpellanza in cui si dice "ravvisati
altri bisogni, ben più impellenti, che, a parere di chi scrive, il
governo della sanità degli ultimi anni non ha saputo riconoscere e
quindi affrontare", e poi nel leggere alcune firme qua dietro il
sorriso mi è un po' venuto, perché il Governo di questi anni
quantomeno è stato rappresentato da qualcuno che ha firmato questa
interpellanza. Credo però che tutti si siano trovati nella
situazione nella quale mi trovo io oggi. Devo dirle che continua ad
appartenermi, nonostante un ruolo diverso e con tutte le difficoltà
che ci sono, l'umiltà di chi si trova a governare un mondo grande,
un Assessorato importante per il bene dei nostri cittadini, per
l'interesse della quotidianità della vita delle persone che
dobbiamo amministrare, che ha a disposizione 320 milioni di euro
tra le due missioni, che deve dare una visione a nuovi bisogni, ma
anche ad una nuova realtà che viviamo in termini economici, sociali
e culturali, attraverso una politica che deve vedere politiche
sempre più integrate tra la sanità ed il sociale. In questo senso è
chiaro che molto del nostro lavoro qua in aula è riferito alla
sanità, ma io vorrei lavorare perché a partire da questi giorni la
sanità trovi una sua autonomia di gestione, visto che le vengono
assegnate le risorse necessarie per portare avanti la missione per
la quale è lì, a dare un servizio ai nostri cittadini. Io lavorerò
insieme al Governo regionale, e tutti insieme in maggioranza,
proprio per costruire una visione programmatica e non per farmi
prendere da quelle che sono, a mio avviso, situazioni che devono
riferirsi ad altri livelli, ad altri ruoli e ad altri settori.
In tale visione programmatica lei ha voluto in questo mese più
volte ricordare l'intervista nella quale - lei non era presente,
quindi ha letto i giornali - io, in occasione dell'inaugurazione
"dell'armadio delle scoperte", prima occasione pubblica - la
conferenza nella biblioteca dell'ospedale - ho annunciato una serie
di impegni e di obiettivi che avrei cercato di raggiungere
lavorando insieme alla maggioranza, tra i quali quello di assumersi
la responsabilità di prendere decisioni rispetto al presidio unico
ospedaliero. Io credo che questo sia un atto di serietà politica
che ci riviene per non rischiare che passiamo un anno di fine
legislatura - anno di chi ci sostituirà in questi banchi nella
prossima legislatura - ad aspettare di prendere delle
decisioni.
Lei lo sa meglio di me: l'ospedale oggi progettato va comunque
ripensato, 55 mila metri cubi, 30 mila di volumi e 25 mila di
parcheggi sono oggi oggetto di un'occupazione di un importante
ritrovamento archeologico che si inserirà nel progetto esistente,
quindi a mio avviso è corretto parlarne e spero che lei avrà voglia
di parlarne. Questa però non è stata indicata come l'unica
priorità, anzi, è stata indicata come un percorso serio proprio
nella dinamica di visione del lavoro che spero si potrà fare
insieme, spero di poter ancora lavorare in questa direzione,
nell'interesse del ruolo che ognuno di noi rappresenta.
Uno degli appuntamenti immediati è proprio quello sollecitato da
lei: la nomina del direttore generale. Nella prossima settimana ci
saranno le prove di francese, finalmente l'albo sarà completato e
si potrà arrivare alla nomina della persona che riterremo più
valida e alla quale assegnare un ruolo così importante. Intanto
colgo l'occasione per ringraziare chi sta sostituendo in questa
fase di vacanza e si sta assumendo questa responsabilità che - come
lei sa - non è una responsabilità lieve. Proprio nella novità anche
di questa visione che vorrei costruire insieme a voi, la nomina
sarà preceduta da una discussione sugli obiettivi di mandato da
assegnare a chi verrà nominato a gestire la nostra Azienda
sanitaria, e spero che ci sarà la possibilità di farlo sicuramente
insieme agli attori e ai ruoli di responsabilità all'interno
dell'azienda attuali, ma anche insieme alla V Commissione. Sono
obiettivi di mandato che dovranno guidare la nostra visione di
modello di organizzazione del futuro della sanità, alla luce di una
stabilità delle risorse che stiamo ritrovando, che non vuol dire
avere più risorse, ma una stabilità delle risorse nel prossimo
triennio, alla luce della messa in sicurezza anche di alcuni
passaggi relativi al passato sulla mobilità attiva e passiva, alla
luce anche di una visione differente del ruolo che in futuro
dovremo avere. Obiettivi di mandato - ripeto - che ci dovranno
vedere coerenti rispetto agli altri atti programmatori: il Piano
sociosanitario, che rilevava lei, ma anche una valutazione futura
del percorso dell'atto aziendale. Su questo mi scuso, come
Presidente della V Commissione, perché in piena discussione
politica c'è stata l'impossibilità, o comunque la difficoltà, a
fare le valutazioni del caso per la nomina del rappresentante; c'è
stata una sola riunione, quella del 17 marzo, in cui si è stabilito
un calendario. Sarà mia cura far arrivare al Presidente
dell'attuale V Commissione una lettera in cui chiederò di nominare
un nuovo rappresentante. Mi assumo pertanto le mie responsabilità
al riguardo.
Detto questo, l'atto aziendale sarà e dovrà essere coerente a
questo modello di sanità che costruiremo, proprio per non infilarsi
nella partita dei primariati, nel nome e cognome delle persone, una
visione politica differente dalla visione relativa alle persone che
si conoscono (in Valle d'Aosta ci conosciamo tutti). Una visione di
un'azienda che sappia contenere - perché diventa efficiente e dà
servizi di qualità in un modello piccolo come il nostro - la sua
mobilità passiva e sappia attrarre qui, con accordi di confine già
tracciati da chi mi ha preceduto e che sono fondamentali (accordi
di confine con il Piemonte), e sappia attirare qui, nelle sue
eccellenze, la mobilità degli altri territori. La mobilità attiva e
passiva non dovrà essere vissuta in futuro solo come una questione
economica. È quel movimento che un'azienda, se fa bene, può usare:
uno, per creare servizi di qualità per i nostri residenti, per i
valdostani e, due, per dimostrare che anche nei piccoli territori,
se si valorizzano le persone, le specialità e le professionalità
oggi ci sono, perché non è tutto negativo come lo si vuole
descrivere, oggi ci sono. Le persone che incontro io spero non si
vogliano classificare come brave o cattive a seconda se incontrano
l'Assessore o il Consigliere Guichardaz; le posso garantire che
trovo persone che valutano positivo quanto trovano in Valle d'Aosta
e sanno fare le critiche all'Assessore su quello sul quale c'è da
lavorare.
Le chiederei quindi di non darmi subito una pagella su chi devo
incontrare e non incontrare. In questo periodo ho preferito passare
ore in ufficio ad ascoltare prima di presentarmi ai livelli di
responsabilità; nel prossimo periodo sarò vicino e incontrerò
ufficialmente tutti i ruoli di responsabilità dell'ospedale, ma
anche del settore sociale, proprio perché ho voluto prima avere
chiarezza di quanto trovo e di quanto c'è da fare. Lo farò, e lo
farò spero con la collaborazione di tutti, perché in un ambiente
così delicato come quello della sanità e del sociale, dove i
bisogni emergenti sono crescenti anche per la situazione che stiamo
vivendo, la collaborazione, al di là dei ruoli politici, deve
essere totale, e io ve la chiedo, al di là del percorso fatto in
questa legislatura.
C'è la possibilità in questa legislatura di dare ancora risposte
concrete attraverso atti di programmazione precisi ai bisogni di
una visione di un modello della sanità sostenibile in futuro, che
sappia valorizzare le sue eccellenze e sappia lavorare sulle sue
criticità.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Assessore, francamente mi
sfugge un po' il nesso del suo ragionamento e soprattutto della sua
risposta. Lei, proprio forse anche in virtù del fatto che è appena
entrato dentro il suo Assessorato, ha un po' spaziato. Non so
sinceramente se sono io che capisco male il filo del suo
ragionamento, ma non ho capito cosa vuole fare lei da qui alla fine
della legislatura. Lei mi parla di metodo di lavoro, di quanto
abbiamo fatto in Commissione. Abbiamo parlato per mesi e mesi,
Assessore, di SFOM e di Istituto musicale, dignitosissimo
argomento, ma argomento che costantemente la minoranza chiedeva di
inserire all'ordine del giorno e che lei, diligentemente, obbedendo
alla minoranza di allora che adesso è parte della sua maggioranza,
metteva all'ordine del giorno, trascurando temi estremamente
importanti come la questione programmatoria. Gliel'ho fatto
rilevare apposta, sarà poi tema successivamente di approfondimento:
l'ultimo Piano sociosanitario è del 2010. Il piano sociosanitario,
Assessore, non è una robetta che si deve fare giusto per venire
incontro ad un obbligo o a una prassi, è la programmazione che
definisce gli
step
, i livelli di monitoraggio, è la visione
che si dà alla sanità per i prossimi tre anni, non per i prossimi
nove o dieci! Non è un atto perpetuo, come qualcuno mi ha risposto
in un "116"; che c'entrano gli atti perpetui? Il Piano
sociosanitario è un argomento che deve essere affrontato nella
contingenza perché le cose cambiano in un anno, figuriamoci in nove
anni!
L'atto aziendale. Vogliamo parlare dell'atto aziendale? Lei dice
che in piena questione politica non abbiamo fatto in tempo a
parlare dell'atto aziendale. Sì, però abbiamo parlato di IMP e di
SFOM per dieci incontri, abbiamo approfondito lo scibile sul
Casinò, su come sono stati spesi i soldi per le porte e le
finestre, e non si è parlato dell'atto aziendale! Nessuno è venuto
lì in Commissione a dire che ci sono dei problemi e che si stanno
cominciando ad analizzare. Io lo devo sapere dagli informatori
interni alla sanità che c'è un disegno di modifica dei primariati
dell'organizzazione? Voi, in questa benedetta legislatura,
reclamavate la condivisione soprattutto sui grandi temi nelle
Commissioni preposte.
L'ex Assessore Fosson, in merito al Piano sociosanitario, veniva
quantomeno con il suo compitino, dopodiché facevamo dei
ragionamenti, qualcuno gli diceva che non andava bene, ma almeno
faceva le cose che doveva fare! Io, in nove mesi, dall'Assessore
Viérin non ho visto assolutamente niente in V Commissione! Parliamo
di ospedale regionale. Ma è mai venuto a presentarci un
aggiornamento, un
refresh
sull'ospedale regionale, su cosa è
stato, su quali sono gli intendimenti, quali sono i risultati
finali, qual è la priorità rispetto a questo? Mai!
Il 118 e il Dera. Assessore, lei dice che lascia ad altri - e
voi avete la visione programmatica! - le questioni sulle persone:
ma quanto tempo ci avete tritato in Commissione con il Dera e il
118, su Visetti e su Moro - che è una posizione organizzativa,
povera Crista -, ce li avete portati tutti qua, abbiamo fatto
riunioni e riunioni sull'organizzazione interna del 118 e del Dera
perché non vi andava bene la posizione organizzativa! E noi
parliamo di grandi visioni? Allora forse vi siete dimenticati che
voi un tempo vi comportate in un modo e che adesso invece parliamo
dei grandi sistemi. Forse sarebbe opportuno quantomeno dire: va
bene, facciamo un passo indietro, come dice lei, magari affrontiamo
le cose a piccole piccoli passi o in punta di piedi e cominciamo ad
affrontare gli argomenti.
L'argomento di oggi - la priorità delle priorità! - è
l'ampliamento di un ospedale del 1937, un ampliamento che stiamo
discutendo dagli anni Settanta, non da oggi! Assessore, si faccia
un giro, non dica che adesso lei deve studiare i
dossier
,
perché questa cosa di studiare i dossier è la scusa per tutte le
stagioni, si faccia un giro in ospedale! Io non ho messo in
discussione la qualità del servizio sanitario, ma le dico che in
ospedale le maestranze sono in difficoltà, c'è una mancanza di
governance
, ci sono situazioni veramente drammatiche dal
punto di vista sia gestionale che organizzativo: sono questi
probabilmente gli indirizzi ai quali ci si deve attenere!
Assessore, mancano pochi mesi alla prossima legislatura. Oggi,
per quello che mi riguarda - poi lei faccia come vuole, è lei che
prende lo stipendio di Assessore - non possiamo concentrarci su
questa priorità e dire: studiamo i dossier, dopodiché cominceremo a
sentire. Ma sentire chi, visto che oramai è tardi per mettersi lì
ad ascoltare? Concentriamoci sugli aspetti organizzativi, facciamo
venire le persone, le organizzazioni sindacali, cerchiamo di capire
se effettivamente occorre rimettere mano alla governance. Io sono
soprattutto contento che lei mi dica che adesso è finita la fase di
presentazione delle domande per il direttore generale; spero,
com'era auspicato e come auspicava anche lei, che si portino i
curricula
in V Commissione e che finalmente si cominci a
fare una discussione sulle persone, sulle capacità e sulle
competenze.
