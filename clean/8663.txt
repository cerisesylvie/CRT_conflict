Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3164 del 22 ottobre 1987 - Resoconto
OGGETTO N. 3164/VIII - ISCRIZIONE ALL'ORDINE DEL GIORNO DI
NUOVI OGGETTI.
PRESIDENTE:
Sono stati presentati due ulteriori ordini
del giorno, uno presentato dal Consigliere Sandri, l'altro dal
Consigliere Mafrica, di cui viene chiesta l'immediata iscrizione
all'ordine del giorno.
Ne do lettura:
Ordine del giorno
IL CONSIGLIO REGIONALE DELLA VALLE
D'AOSTA
Ricordate
le preoccupazioni dei numerosi pensionati di
invalidità valdostani con più di 65 anni che rischiano di perdere
un indispensabile sostegno economico per l'applicazione delle norme
di incompatibilità con la pensione sociale;
Venuto
a conoscenza della manifestazione
nazionale di protesta dei mutilati ed invalidi civili italiani
prevista a Roma per il 29 ottobre p.v
.;
Constatato
che, nell'attesa che il Parlamento italiano
sani la situazione esistente, è auspicabile un ruolo maggiormente
attivo da parte degli organi regionali;
Esprime
solidarietà ai pensionati valdostani;
ANNUNCIA
di aderire alla manifestazione nazionale del 29 ottobre 1987
a Roma;
INVITA
l'Assessorato alla Sanità ed Assistenza Sociale a vigilare
perchè siano prontamente aiutate le persone che abbiano gravi
difficoltà a causa del blocco dell'erogazione degli assegni
dell'INPS.
F.to: G. Sandri
Ordine del giorno
Verificati
gli obiettivi della manifestazione regionale
dei mutilati ed invalidi civili, che si svolgerà a Roma il 29
ottobre prossimo;
Constatato
che il disegno di legge finanziaria per il
1988 penalizza tali categorie, introducendo, tra l'altro, il
trasferimento delle competenze in materia di concessione di
pensioni alla Direzione Generale per le pensioni di guerra, di cui
sono noti le procedure restrittive ed i decennali ritardi;
IL CONSIGLIO REGIONALE DELLA VALLE D'AOSTA
ESPRIME
solidarietà agli invalidi civili, ai ciechi, ai sordomuti ed
alle altre categorie di inabili penalizzati dal disegno di
legge;
INVITA
i parlamentari valdostani ed i gruppi parlamentari presenti
in parlamento a modificare il disegno di legge finanziaria nel
senso richiesto dalle Associazioni dei mutilati ed invalidi
civili.
F.to: D. Mafrica
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Non vorrei fare dell'ironia su
questi ordini del giorno, ma ieri è stato presentato un ordine del
giorno che riguarda lo stesso problema; stamattina solo perchè
abbiamo ricevuto una lettera dei pensionati, due partiti presentano
questi due ordini del giorno. Allora anche io, dal momento che
questo problema per me è importante, mi permetto di presentare un
altro ordine del giorno, a meno che non riteniamo che quell'ordine
del giorno di ieri che è stato presentato e che verrà votato in
Consiglio regionale, raggruppi le intenzioni di questi ultimi
ulteriori ordini del giorno.
Per queste ragioni sono contrario a votare l'iscrizione
all'ordine del giorno dei documenti presentati, e lo dico
apertamente. Mi dispiace per i colleghi dell'opposizione, ma un
ordine del giorno è già stato presentato ieri, concordi tutti i
gruppi politici hanno votato l'iscrizione, mi sembra assurdo che
stamattina i soliti primi della classe presentino un ulteriore
ordine del giorno.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Credo di dover insistere sulla
iscrizione di questi ordini del giorno, che probabilmente il
Consigliere Baldassarre non ha letti attentamente, perchè gli
ordini del giorno non hanno nessun riferimento con la lettera che
abbiamo ricevuto stamattina.
L'ordine del giorno da me presentato si riferisce ad argomenti
non trattati ed ha l'intenzione di interrogare l'ordine del giorno
presentato dal Presidente della Giunta che si riferisce alla
questione delle pensioni di invalidità da trasferire all'INPS, che
non sarebbero più pagabili per limiti di reddito in seguito ad una
sentenza del Consiglio di Stato. Il mio ordine del giorno si
riferisce al trasferimento dal Ministero dell'Interno al Ministero
del Tesoro, Direzione delle pensioni di guerra, delle domande di
invalidità. Siccome le pensioni di guerra hanno degli iter che
durano da quaranta anni, immaginiamoci se gli invalidi dovessero
passare attraverso questi uffici e se dovessero seguire gli stessi
tempi.
Quindi l'ordine del giorno non ha alcun riferimento con la
lettera ricevuta stamattina, ma affronta un argomento che non è
contemplato nell'ordine del giorno presentato dal Presidente,
quindi chiedo che venga iscritto. Se poi il Consigliere Baldassarre
vuole presentarne un altro, lo faccia; non capisco il suo
intervento.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Solo per dire che ieri, essendo assente
giustificato, non potevo presentarlo.
PRESIDENTE:
Pongo in votazione l'immediata iscrizione
all'ordine del giorno degli ordini del giorno di cui ho dato testè
lettura.
ESITO DELLA VOTAZIONE
Presenti: 28
Votanti: 27
Favorevoli: 27
Astenuto: 1 (Baldassarre)
Il Consiglio approva
