Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3155 del 22 ottobre 1987 - Resoconto
OGGETTO N. 3155/VIII - ATTIVITÀ DEL COMITATO CONSULTIVO PER
L'ANNO EUROPEO DELL'AMBIENTE. (Interpellanza e reiezione di
mozione).
PRESIDENTE:
Do lettura del testo della mozione presentata
dal Consigliere Sandri, e della interpellanza presentata dal
Consigliere Torrione, che vengono discusse congiuntamente:
MOZIONE
RICORDATO che il 22 dicembre 1986 il Consiglio regionale della
Valle d'Aosta, istituì un Comitato consultivo sotto l'egida
dell'Assessorato dell'Agricoltura, Foreste ed Ambiente Naturale per
l'anno europeo dell'ambiente;
PREOCCUPATO perchè a tutt'oggi non è stato presentato alcun
progetto nè alcuna iniziativa che qualifichi la collaborazione
della Regione Valle d'Aosta all'approfondimento della coscienza sui
problemi ambientali;
CONSTATATO che durante le prime riunioni del Comitato da parte
della maggioranza regionale è stato privilegiato l'aspetto
pubblicitario rivolto ai mezzi di comunicazione di massa rispetto a
quello di coinvolgimento diretto della popolazione e specialmente
dei giovani;
IMPEGNA
l'Assessore regionale all'Agricoltura, Foreste ed Ambiente
Naturale:
- a relazionare nella prima riunione consiliare di settembre sui
lavori della Commissione e sul programma operativo da essa
elaborato;
- a presentare una dettagliata lista delle spese sino a quel
momento sostenute, con l'annotazione del capitolo di bilancio cui
si riferiscono;
- a proporre al Comitato per l'Anno dell'Ambiente iniziative
dirette al coinvolgimento attivo dei giovani.
F.to: G. Sandri
INTERPELLANZA
In occasione dell'Anno dell'Ambiente è stata istituita una
apposita Commissione che dopo aver abbozzato, nel corso di alcune
riunioni, una serie di manifestazioni atte a sensibilizzare
l'opinione pubblica sulla tematica ambientale non è stata più
convocata per proseguire i suoi lavori.
Gli unici risultati conseguiti sono stati l'affissione di un
manifesto e di striscioni celebrativi il cui tenore lascia peraltro
presagire l'effettuazione di ulteriori iniziative promozionali
finalizzate a caratterizzare la ricorrenza.
D'altro canto, le ipotesi prospettate in sede di Commissioni
presupponevano tra l'altro impieghi finanziari piuttosto
consistenti che non hanno trovato però riscontro nel provvedimento
di assestamento del bilancio 1987 recentemente approvato dal
Consiglio regionale.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a)
quali sono gli intendimenti della Giunta in merito
alle manifestazioni celebrative dell'Anno dell'Ambiente che erano
state concordate in sede di Commissione e che al momento non sono
state realizzate;
b)
se è intendimento della Giunta riconvocare
l'apposita Commissione per esaminare la possibilità di proseguire i
suoi lavori, nonostante i tempi piuttosto ristretti, per dare
concretezza alle iniziative legate all'anno dell'Ambiente;
c)
se la Giunta ha provveduto a reperire gli opportuni
finanziamenti per realizzare il programma già concordato o per
future nuove iniziative.
F.to: G. TORRIONE
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.):
- Questa iniziativa data da qualche tempo,
stranamente ha mantenuto una sua notevole attualità, in quanto
sull'anno dell'ambiente non abbiamo avuto, malgrado le
dichiarazioni bellicose dell'Assessore all'Agricoltura, nessuna
iniziativa concreta in questo periodo.
Allora bisogna fare un po' di cronistoria per capire dove ci
siamo impelagati e bisogna partire da quel 22 dicembre 1986,
periodo natalizio, in cui il Consiglio regionale istituì un
comitato consultivo sotto l'egida dell'Assessorato all'Agricoltura,
Foreste ed Ambiente Naturale per celebrare questo anno europeo
dell'ambiente, che andava ad iniziare il 21 marzo. Nonostante,
quindi, ci fossero ben tre mesi di tempo, sino ad aprile non è
stato fatto assolutamente nulla, fatto salvo una brevissima
riunione il 18 marzo, tanto per dire che la Commissione aveva
iniziato i suoi lavori.
Successivamente la Commissione è stata convocata verso i primi
giorni di aprile, ma al posto di ritrovarsi con dei progetti di
lavori che fossero costruzione dell'apporto dei vari Consiglieri
presenti, sia di maggioranza che di minoranza, e degli Assessori,
ci era stato fornito in data 16 aprile 1987 un progetto intitolato
"Anno Europeo dell'ambiente 1987-88 - regione Autonoma della Valle
d'Aosta - Organizzazione:
1 - Commissione regionale che si occupi anche del coordinamento
delle proposte di tutti gli Assessorati;
2 - Presidenza della Giunta, e qui era una cosa diversa, perchè
abitualmente il coordinamento delle proposte di tutti gli
Assessorati dovrebbe essere della Presidenza della Giunta, mentre
la Commissione regionale doveva essere quella che faceva le
proposte;
3 - agenzia "BIESSE";
4 - creazione di una segreteria di coordinamento dell'Anno
dell'Ambiente, che è stata istituita con l'allora dirigente
dell'ufficio stampa della Presidenza della Giunta.
Ci siamo quindi ritrovati in una situazione completamente
diversa da quella in cui credevamo di trovarci. Ricordo che con il
Consigliere Torrione siamo rimasti stupiti da questa agenzia
"BIESSE" e ci siamo chiesti cosa ci facesse in una Commissione che
dovrebbe essere del Consiglio regionale. Non solo, ma aprendo
questo progetto, vediamo che il programma era già stato pubblicato,
senza neanche chiedercene un parere.
Quali erano le intenzioni dei responsabili della Presidenza
della Giunta e degli Assessorati competenti, quindi della
maggioranza? Essi volevano mettere una etichetta "Anno
dell'Ambiente" sulle varie iniziative che in qualche modo avevano
attinenza con questo. Faccio degli esempi: il deperimento dei
boschi -e questo va bene -, però poi segue il convegno sul ruolo
delle razze bovine alpine, anzi - questo potrebbe interessare il
Consigliere Baldassarre - il titolo nella prima stesura, forse per
un refuso, era: "Ruolo delle razze alpine per la salvaguardia
dell'ambiente", e detta così poteva anche richiamare iniziative
consiliari prese da altri colleghi. Ed ancora una rassegna
zootecnica; un convegno sull'ambiente dal titolo "Territorio verde"
da tenersi il 29-30 maggio a Courmayeur, che credo non sia stato
ancora effettuato; l'anno internazionale della vite e del vino a
luglio; la terza edizione del "Concours de bûcheronnage".
Si tratta di iniziative che sono ripetizioni di quelle di anni
precedenti e che vengono semplicemente "targate" per questa
occasione. La stessa cosa valeva per il programma invernale, con
iniziative del tipo "La giornata della protezione civile", e così
via.
Poi venivano delle osservazioni fatte sui vari assessorati, in
merito alle loro possibilità, che tuttavia non sono state meglio
concretizzate.
È bene richiamare il clima in cui eravamo nel marzo-aprile di
quest'anno. Questa Commissione è stata creata sotto la spinta delle
critiche alla gestione ambientale del nostro territorio, fatta
dalla Giunta regionale, che aveva urgente bisogno - le elezioni non
erano poi tanto lontane - di darsi una riverniciata di verde per
far dimenticare quelle osservazioni, ben dimostrate e ben corrette,
che molti ambientalisti, anche a livello nazionale, avevano mosso a
questa Giunta regionale.
Che fosse una coda di paglia, questo prodotto che ci è stato
somministrato in Commissione, è testimoniato poi dalla copia che ci
viene data più tardi, verso fine giugno, in cui l'agenzia BIESSE
scompare. Intanto è strano che non si sia fatto un concorso di
idee, un appalto, o comunque una verifica di quali erano le
possibilità e le disponibilità sul mercato della pubblicità per
sopportare l'attività della Commissione; ma questo è ancora
relativamente poco quando noi Consiglieri della minoranza per
quattro-cinque sedute abbiamo portato proposte, progetti, idee,
iniziative, mentre dall'altra parte ci sentivamo sempre dire che
mancavano i soldi, non c'erano gli stanziamenti. Poi però le loro
iniziative - e sottolineo "loro" in quanto di queste se ne assume
la responsabilità soltanto la maggioranza - andavano avanti con i
timbrini, per cui si vedevano striscioni in giro per Aosta, adesivi
che venivano distribuiti, manifesti attaccati alle pareti, e
qualche iniziativa che veniva spacciata come iniziativa per l'Anno
dell'Ambiente.
Tutto questo mi sembra sia già stato ripreso dalla stampa, anche
se di parte; cito il giornale "Le Travail", organo della
Federazione comunista valdostana, che ha identificato abbastanza
bene questo problema finanziario, dimostrando come le delibere di
cui io in questa mozione chiedevo gli estremi, siano arrivate dopo
la mozione; cioè subito dopo che io ho presentato questa mozione in
Consiglio, l'Assessore all'agricoltura si è premurato di andare a
fare le delibere per il finanziamento.
Allora, su questo problema finanziario i casi sono due: o voi
eravate intenzionati sin dall'inizio a non fare nulla, quindi il
problema finanziario non vi aveva neppure sfiorato, oppure volevate
finanziare esclusivamente i progetti scelti, non dalla Commissione,
che era un organo del Consiglio regionale, ma dalla maggioranza e
dall'esecutivo.
Il numero di proposte che sono state fatte dai Consiglieri di
minoranza è molto alto. Abbiamo chiesto di fare dei convegni che
fossero più attinenti al problema dell'ambiente, abbiamo chiesto
una pubblicazione sul problema del vetro, della carta riciclata, e
in merito a quest'ultima vorrei ricordare la legge presentata dal
Partito Comunista che giace dimenticata da qualche parte. Abbiamo
chiesto un intervento della Giunta regionale sul problema dei
parchi, abbiamo due proposte del Gruppo comunista e del Gruppo di
Nuova Sinistra sui parchi e riserve regionali che aspettano a
controproposta della Regione, che probabilmente arriverà, ma di cui
non sappiamo quando verrà discussa.
Abbiamo la legge sulla caccia che giace da tempo, e l'Assessore
all'Agricoltura, pur meritevole sul problema della marmotta, non ha
la capacità di mobilitare l'iniziativa consiliare da questo punto
di vista.
Non voglio tediarvi troppo, però mi sembra opportuno, visto
l'andamento di questa Commissione, dissociarmi da tutto quanto è
stato fatto dalla Commissione; vi sono cose che ritengo debbano
essere rese pubbliche in questa Assemblea.
Naturalmente le proposte dei Consiglieri regionali della
opposizione contavano come il due di picche, e allora ci è stata
consegnata una proposta di budget da parte dell'Ufficio stampa
della Presidenza della Giunta - non è neanche più citata la
Commissione, e in questo senso va anche bene perchè la
responsabilità è di chi firma queste cose - in cui figurano: Mezzo
affissionale, Sacchetto di plastica, n. 2 affissioni, chi brucia il
bosco, anno dell'ambiente 1 e 2, chi sporca il verde, giornata
ecologica, beni culturali, per un totale di 47 milioni 500 mila.
Quindi la voglia di spendere c'era, ma solo per certe
iniziative.
Ci sono ancora le voci: locandine, per 10 milioni 500 mila;
striscioni (ecco gli striscioni che hanno sollecitato altre
interrogazioni) da 6 milioni e 800 mila a 8 milioni e 800 mila;
pannelli, per 12 milioni; pannelli più piccoli, per 2 milioni e
mezzo; realizzazioni grafiche e fotolito, per 16 milioni. Poi
arriviamo al clou: piano mezzi. Ovviamente bisognava - e
l'obiettivo vero della Commissione era questo - non fare qualcosa
per l'anno dell'ambiente in Valle d'Aosta, perchè a questo possiamo
dedicare l'autostrada, possiamo fare la regimazione dei torrenti,
possiamo rendere la Dora un canale, ma interessava ricostruire una
immagine gravemente deteriorata a livello nazionale. Il premio
Attila aveva lasciato in qualcuno fra noi qualche difficoltà a
presentarsi come il propugnatore dell'autostrada verde,
dell'autostrada pulita, dell'autostrada ecologica.
E cominciamo a vedere 14 milioni 400 mila per degli annunci su
"La Repubblica", 11 milioni per il "Corriere della Sera", 13
milioni 200 mila per "Il Giornale" di Montanelli che ha una grande
diffusione in Valle d'Aosta, una cifra inferiore per "La Stampa",
15 milioni 600 mila a "Panorama", e poi vengono una serie di
riviste che si sono sempre distinte negli ultimi anni per avere
fatto degli ottimi reportages sulla Valle d'Aosta, particolarmente
apprezzati dal Presidente della Giunta e dalla Giunta in generale.
Queste riviste sono: Media 2000, Tecnologia 9000, Test, Test
notiziario; ci sono riviste di ecologia: La nuova ecologia, Airone,
Oasis. La rivista Oasis viene finanziata dalla Regione, e per
fortuna qui non viene indicata la cifra....
In totale, le spese per la pubblicità sono state di 122 milioni
850 mila lire.
Il programma è questo: vogliamo fare qualcosa per l'ambiente in
Valle d'Aosta, o vogliamo rifare la vernice alla Presidenza della
Giunta, vogliamo togliere il Premio Attila al Presidente?
La cosa peggiore però non è ancora arrivata, perchè è giusto
tacitare in Valle d'Aosta tutti coloro che potrebbero testimoniare
che l'ambiente in Valle d'Aosta non va bene. Allora è giusto che
abbiano un contentino anche giornali, radio e TV locali, per cui
troviamo tutte le radio della Valle d'Aosta finanziate per un
milione e mezzo, ancora un milione e mezzo a Rete Saint-Vincent, e
poi un milione e mezzo a tutti i giornali locali, con l'attenzione
anche per gli altri partiti. C'è infatti perfino un milione e mezzo
per Nuova Sinistra informazione. In totale, sono altri 48
milioni.
Non credo che questa cosa sia stata effettivamente realizzata,
ma volevo soltanto testimoniare lo stile che caratterizzava questa
Commissione.
L'agitazione che sta prendendo la Presidenza della Giunta è
quanto meno fuori posto, perchè sull'anno dell'ambiente credo si
possa fare una riflessione al di là delle proprie posizioni
politiche e della propria appartenenza alla maggioranza o alla
minoranza. Essendo un problema di rispetto dell'ambiente, si deve
innanzitutto partire da un problema di rispetto verso noi stessi. E
forse qua non sempre ci siamo su questa posizione; anche stamattina
questa dimostrazione di disturbo è cosa che merita meditazione.
Non credo che nelle riunioni di Commissione qualcuno possa dire
che i Consiglieri di minoranza hanno avuto un atteggiamento
provocatorio, di boicottaggio, di ostacolo ai lavori della
Commissione: hanno subito tutto, anche di più perchè per l'ambiente
fanno anche questo. Hanno accettato la presenza dei signori della
BIESSE, eppure potevano alzarsi e dire: "Signori, cosa ci fate qui?
Questa è una Commissione consiliare". C'era la Segreteria
dell'Ufficio Stampa della Presidenza della Giunta che faceva da
Capo della Commissione, più che da segreteria. Ma tutto andava bene
se si poteva fare qualcosa per l'anno dell'ambiente.
Abbiamo avuto un atteggiamento di rispetto e anche di pazienza,
per parecchi mesi, ma non abbiamo avuto una informazione, nessun
suggerimento per cercare di far ripartire la Commissione; l'unico
comportamento è stato sempre quello di affossare, perchè
probabilmente le iniziative che abbiamo proposto noi erano
esageratamente verdi, o rosse, o non so bene per quale motivo.
Pensavamo a dei sacchetti di iuta, di carta riciclata, a far
marciare queste leggi che non vanno avanti, in questo senso ci
sentiamo responsabili anche verso altri Consiglieri di minoranza
che avevano presentato proposte in tale direzione. Ce n'erano anche
altre di proposte che si potevano fare: ad esempio si poteva fare
una meditazione sulla nostra storia, sul rispetto per la nostra
gente e il nostro territorio. Prendiamo ad esempio Valgrisenche:
questo è un "memento" di cosa significa l'assetto del territorio
dal punto di vista geologico e delle scelte dell'ENEL sempre e
soltanto sulla testa degli altri.
Sono state fatte proposte sull'ambiente cittadino del Comune di
Aosta. Su tutto questo non abbiamo avuto nemmeno l'ascolto, perchè
gli Assessori hanno spesso e volentieri disertato questa
Commissione di cui essi non solo erano promotori, ma erano
coordinatori. La delibera parla infatti dell'egida dell'Assessorato
Agricoltura e Foreste, invece partecipava solo il Segretario
particolare dell'Assessore Perrin.
L'impegno che oggi si può chiedere alla Giunta regionale non è
quello di cambiare rotta sul problema dell'ambiente, perchè la
rotta è del tipo di quella del Titanio, e spero che un giorno o
l'altro un iceberg gli arrivi in mezzo, ma sia quello di reclamare
i diritti che ha l'opposizione, di riaffermare il rispetto che ci è
dovuto. Quindi, bisogna che la Presidenza della Giunta, come
responsabile dell'esecutivo, e in questo caso l'Assessore
all'agricoltura e Foreste, si sentano impegnati a dire quelle cose
che non hanno detto per dei mesi, a venire a dire cosa è successo
nella Commissione; le cose che ho detto qua devono avere la
possibilità di confutarle (e chiaramente non potranno farlo),
devono riferire sul programma che avevano fatto, sugli impegni che
avevano preso - Territorio Verde era una sfida che avevate lanciato
a noi e che noi oggi vi rilanciamo -, voglio avere una lista
effettiva delle spese che sono state fatte.
Chiediamo poi che in questi ultimi mesi che ci dividono dal 21
marzo 1988, ci sia consentito come Commissione di fare qualche
iniziativa rivolta ai giovani. In tutto quello che si è detto e che
si è fatto c'era un gran bisogno di mettere i giornalisti di mezzo;
ora, abbiamo almeno rispetto per le generazioni a cui daremo una
terra valdostana sufficientemente ridotta a groviera, dalle cave o
da altre opere pubbliche, di cui anche qui avete discusso, che
arrivano fino a 1700-1800 metri di altitudine.
Abbiamo il rispetto verso questi giovani cui lasceremo questa
terra, per dargli quantomeno il senso che al di là di questa
situazione vogliamo cambiare. In questi mesi che restano, potrei
anche dimenticarmi degli otto mesi trascorsi di Commissione, se
l'Assessore Perrin, a nome della Giunta, si impegnasse in un
programma concordato con la minoranza, perchè i giovani delle
scuole medie, superiori e inferiori, ed elementari, possano avere
un contatto maggiore sul problema dell'ambiente.
Su questo obiettivo di avere il rispetto dei nostri diritti come
Consiglieri di minoranza ed avere un segno che le cose si vogliono
veramente cambiare, chiedo ai Consiglieri un voto positivo a questa
mozione.
PRESIDENTE:
Ha chiesto di parlare il Consigliere
Torrione, per l'illustrazione della interpellanza, ne ha
facoltà.
TORRIONE (P.S.I.):
Voglio iniziare l'illustrazione della
mia interpellanza, che ha più o meno lo stesso argomento della
mozione del Consigliere Sandri, con due battute, se me le consente
l'Assessore Perrin. La prima riguarda i cassetti dell'Assessore;
l'Assessorato all'Ambiente della Regione ha due cassetti: uno buono
e uno cattivo. Nel cassetto buono l'Assessore Perrin tiene alcune
cose che ogni tanto approdano anche in Consiglio, nel cassetto
cattivo finiscono alcune iniziative che riguardano sempre la tutela
ambientale. Cito la legge quadro sull'ambiente, che aspettiamo da
tanti anni, a stessa legge sulla caccia, cito purtroppo l'anno
dell'ambiente, che è finito in fondo al cassetto e da dove è
difficile farlo uscire.
L'altra battuta, che mi è venuta in mente ascoltando
l'intervento del Consigliere Sandri, riguarda la stampa. Ricordo
che molti anni fa la "Domenica del Corriere" pubblicava nel retro
della prima pagina un annuncio: "Chi l'ha visto?". Credo che lo
stesso annuncio potrebbe fare l'Assessore Perrin per vedere se
ritroviamo l'anno dell'ambiente nei meandri dell'amministrazione.
Non ho capito per quale tipo di atteggiamento, non è per fare della
polemica gratuita, l'Assessore Perrin si sia vestito - per rifarmi
sempre alle pagine della Domenica del Corriere, a quelle famose
delle tavole di Beltrame e di Walter Molino - da esploratore
scandinavo Amundsen e debba perdersi nella steppa per andare a
cercare l'anno dell'ambiente.
Avevamo dato tutta la nostra disponibilità; la Commissione non
ha lavorato muro contro muro fra coloro che appartengono alla
minoranza e coloro che appartengono alla maggioranza. Le prime
riunioni della Commissione si sono svolte in un clima estremamente
propositivo, anche perchè da parte della minoranza sono state
presentate delle memorie scritte per quelle iniziative che ognuno
di noi, dalla sua ottica, riteneva opportuno proporre nell'anno
dell'ambiente.
Avevo proposto la sospensione per cinque anni della costruzione
delle strade poderali, interpoderali e delle piste forestali; avevo
proposto (lo accennava il Consigliere Sandri nella sua puntuale e
precisa illustrazione della mozione) di valorizzare un ambito
cittadino come quello del vecchio cimitero del Borgo, proprio per
lasciare una testimonianza visiva dell'anno dell'ambiente.
Si era parlato di una grossa iniziativa sulla carta riciclata;
si era pensato addirittura ad un'altra iniziativa che toccava
direttamente la pubblica opinione, quella dei sacchetti, con
distribuzione ai turisti per coinvolgere non solo gli abitanti
della Valle d'Aosta, ma anche coloro che venivano in Valle d'Aosta
in villeggiatura; poi stranamente su tutto questo è caduto un
silenzio tombale.
Non so come questo sia potuto succedere perchè l'Assessore
Perrin è disponibile al confronto, al dialogo. Questo atteggiamento
di chiusura su una serie di manifestazioni che potevano incidere
profondamente sulla coscienza dei cittadini valdostani, per fare sì
che questo problema dell'ambiente potesse penetrare sempre di più
nell'animo di tutti coloro che vivono e lavorano in Valle d'Aosta,
ebbene questo credo sia un dato di fatto che l'Assessore Perrin ha
sconfitto ancora prima che questa battaglia potesse cominciare. È
una battaglia difficile, quella dell'ambiente, me ne rendo conto;
però perchè perdere una occasione? perchè dopo un paio di riunioni
piuttosto frettolose, svoltesi in un clima che era quello
elettorale, e posso convenire che fosse il meno adatto ad una
riflessione complessiva sulla tematica ambientale, non si è pensato
di riconvocare la Commissione? Perchè la si è cancellata con un
colpo di spugna, costringendo la minoranza a dover chiedere notizie
su dove è finito l'anno dell'ambiente?
L'avevo capito poco, però potevo giustificare in un contesto più
generale il fatto che la Giunta regionale volesse gestirsi alcune
manifestazioni sotto l'egida dell'anno dell'ambiente. Erano
manifestazioni che sono state fatte e che avevano un significato,
non lo disconosco: la stessa battaglia delle reines è finita
incorniciata nell'anno dell'ambiente. È una mistificazione quella
di presentare degli striscioni lungo tutte le strade dei paesi
della nostra Regione con scritto "Anno dell'ambiente" ed una serie
di slogan, e poi vedere come Consiglieri di minoranza che questa
sorta di contenitore era assolutamente vuoto.
Non ho capito l'atteggiamento, anche perchè c'è una forma di
rapporto fra minoranza e maggioranza che deve essere mantenuta.
Bastava che l'Assessore ci mandasse una lettera e ci convocasse una
volta in più per dirci che c'erano delle difficoltà.
Concludo dicendo che ho notato che una serie di iniziative, con
un riscontro finanziario alquanto consistente, non ha trovato negli
assestamenti di bilancio quei finanziamenti che doveva avere, e
chiedo il perchè di tutto questo. Il Consigliere Sandri ha voluto
colorire forse il suo intervento anche di alcune asprezze polemiche
e di alcune punte indirizzate alla Presidenza della Giunta; io
credo che il discorso di fondo sia quello che si riprenda questo
cammino, che si rimetta in piedi la Commissione e che si faccia
quello che si deve fare. Vuol dire che le iniziative che dovevano
essere fatte questo anno, le proietteremo in un altro anno, ma
almeno, visto che il Consiglio pomposamente ha eletto una sua
Commissione, la Giunta sia tanto rispettosa del Consiglio da
rendere conto al Consiglio stesso del perché di queste
disattenzioni nei confronti della Commissione e soprattutto delle
mancate iniziative nei confronti della celebrazione dell'anno
dell'ambiente.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.) -
Dopo gli interventi dei Consiglieri
Sandri e Torrione, che rappresentano nell'ambito della apposita
Commissione le forze di minoranza, non posso che esprimere una
seria preoccupazione, perchè abbiamo tutti detto, quando si è
discusso in questa aula delle iniziative relative all'anno europeo
per l'ambiente, che ci saremmo dovuti impegnare per atti concreti,
e non per un anno fatto di immagine o di dibattiti parolai.
Mancano poco più di quattro mesi alla conclusione di questo anno
internazionale per l'ambiente; non aggiungo altro alle cose che
sono state dette, ma chiedo alla Giunta regionale in questi quattro
mesi quali saranno gli atti concreti, significativi, emblematici
che caratterizzeranno la nostra iniziativa per l'occasione.
Ricordo qui alcuni elementi che furono allora al centro della
discussione: parchi e nuove aree protette. La domanda è precisa:
cosa ha intenzione di fare la Giunta regionale in merito?
La carta riciclata: c'era una nostra proposta, la Giunta si era
impegnata a trasmettere alla Commissione una proposta operativa per
l'utilizzo della carta riciclata, questo non è avvenuto. Un mese fa
ho personalmente firmato una ulteriore richiesta indirizzata alla
Presidenza della Giunta, ma non ho ricevuto per adesso risposta. È
possibile saperne di più?
In terzo luogo, quali altre iniziative emblematiche di
risanamento di aree della nostra Regione, che necessitano di un
risanamento di tipo ambientale - e ce ne sono - saranno proposte,
iniziate e realizzate in questo anno dell'ambiente?
Non aggiungo altro perchè il problema qui non è di sollevare
polemiche rispetto ai contenuti, ma è di capire se, oltre alle cose
fatte, alcune di immagine e di pubblicità, altre che pure possono
essere inserite nell'anno dell'ambiente - mi riferisco ad alcune
iniziative che qui sono state ricordate, tradizionali dell'attività
dell'Assessorato all'Agricoltura e che indubbiamente hanno un
rapporto con l'ambiente -, quali altri aspetti significativi si
possono portare avanti.
Voglio approfittare di questa occasione per denunciare una
scorrettezza. Domenica non ho potuto partecipare alla
manifestazione della Battaille des Reines, e me la sono guardata in
televisione. Giudico scorretto che in quella sede un giornalista
rivolga all'On. Caveri questa domanda: rispetto alla polemica che
"certaines forces politiques", che poi non si capisce mai chi sono,
fanno rispetto alla introduzione nella iniziativa per l'anno
europeo dell'ambiente di questa manifestazione, cosa dice l'On.
Caveri?
La risposta è stata che queste iniziative hanno reazione con
l'ambiente e che quelle non sono altro che polemiche di tipo
strumentale.
Non voglio difendere nessuno, però la polemica non è, a quanto
ho capito, sulla introduzione di quelle iniziative fra quelle
dell'anno europeo dell'ambiente, ma è che le iniziative sono
soltanto quelle e non è concepibile che si utilizzi una occasione
di questa natura solo in quel modo? Ribadisco poi che ritengo una
scorrettezza che venga usato il mezzo pubblico in quel modo, e
questo riguarda ovviamente non tanto la Giunta regionale, quanto il
modo con cui viene fatta l'informazione in questa Regione.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN (U.V.) -
Je partirais à rebours d'une affirmation
qui été faite par M. Tonino, qui a dit que ce n'est pas tellement
aux paroles qu'il faut regarder, mais aux actions. Je crois que
dans cette année des actions concrètes dans la direction de la
sauvegarde de l'environnement ont été faites. Ce Conseil même vient
de voter hier une loi pour le monitorage de l'air; il s'agit là
d'une réalité concrète qui va dans le sens de sauvegarder
l'environnement et la santé de ceux qui dans cette Région
habitent.
Le regazonnement des talus, des pistes forestières, des chemin
ruraux vont dans ce sens; des initiatives concrètes qui ont été
faites à l'intérieur des activités que les différents Assessorat
ont conduites pendant cet an, vont dans le sens de défendre de plus
en plus l'environnement.
Je ne veux pas dire que tout a été parfait, et qu'il n'y a pas
de responsabilités; il y
a eu des circonstances qui n'ont
pas été voulues par nous et qui ont stoppé pendant une période des
réunions de la Commission. Cette Commission reprendra ses travaux
jeudi 29, puisque j'ai envoyé une lettre de convocation dans tel
sens, et nous verrons de quelle façon continuer le travail pendant
ces cinq mois.
Je voudrais rappeler que lors de la discussion en Commission, M.
Torrione même avait dit (et la Commission avait partagé sa
proposition): "Faisons attention: ne concentrons pas toutes les
initiatives dans cette année de l'environnement, diluons-les dans
le temps, au moins sur l'arc de 3 ans, de façon à pouvoir maintenir
une attention sur l'environnement". Le fait de dédier une année
particulière à l'environnement ne signifie rien du tout; c'est un
moment d'attention, mais qui ne veut pas être limité aux douze mois
de cette année, puisqu'il s'agit d'un argument tellement complexe
et qui a une validité continuelle, qui doit être porté sur tout
l'arc d'une vie.
Et donc justement certaines propositions qui avaient été
indiquées par ce programme que nous avons présenté à la Commission
pour donner un instrument de travail, et pas pour imposer quelques
chose à la Commission, seront poursuivies en 1988 et en 1989. C'est
pour cela que certaines manifestations, certaines affiches, suivies
de réalisations concrètes dans le domaine, par exemple, de la
sauvegarde des forêts contre les incendies ont été justement
retardées sur proposition de M. Torrione, pour continuer ensuite
cette activité.
On nous reproche d'avoir conduit certaines manifestations à
l'intérieur de l'année de l'environnement. Je crois que si le
Commissaire de la Commission avait participé à ces manifestations,
aurait pu se rendre compte qu'elles étaient inhérentes à l'année de
l'environnement, et je vais faire quelques exemples.
Le colloque international sur le dépérissement des forêts,
auquel malheureusement aucun membre de la Commission a participé, a
donné des résultats positifs, puisqu'il a été reconnu aussi à
travers la presse, puisqu'il a donné des indications valables pour
affronter ce problème du dépérissement. Et là aussi, en relation à
ce colloque, il y a une action qui est en train d'être portée de
l'avant, qui sera terminée cette année, sur la connaissance
parfaite de l'état des forêts, action qui aboutira à des
indications pour améliorer cette situation.
Voilà donc une proposition concrète de travail et non du blabla.
Mais le même colloque international sur la viticulture de montagne,
ou celui sur les races bovines autochtones, a donné des
indications, et tous les congressistes ont reconnu la validité de
ces colloques, comme base pour sauvegarder l'environnement. Donc il
n'y a pas eu ni la volonté de prévarication, ni la volonté de
retarder les travaux, ni la volonté de cacher quoi que ce soit.
Nous reprenons maintenant les travaux et nous aurons le temps de
continuer certaines actions. L'unique proposition concrète,
peut-être, définie concrètement par l'opposition - si ainsi nous
voulons l'appeler, mais justement en Commission nous n'avons jamais
fait question de majorité ou d'opposition et vous pouvez en donner
acte - est celle sur les sachets biodégradables, qui
malheureusement a été retardée, parce que, c'est vrai, nous n'avons
pas de financement. En fait, si sur des actions concrètes qui ont
été poursuivies nous avions un financement dans le budget normal
des différents Assessorats, ici nous n'avions pas la possibilité de
repérer l'argent; nous avons introduit dans la variation du budget
1987 une somme de 250 millions justement pour affronter ce
problème, tandis que d'autres actions seront poursuivies l'année
prochaine sur le budget ordinaire des différents Assessorats.
Nous aurons la possibilité de continuer le travail entrepris,
sans faire de vaines paroles, mais à travers d'actions concrètes
qui sont les actions souvent quotidiennes des Assessorats.
Je crois avoir répondu plus ou moins aux questions posées par M.
Torrione. Quant à la motion, nous nous abstiendrons puisque M.
Sandri aura la possibilité jeudi 29 de connaître tout ce qui a
demandé dans cette motion. Nous relaterons ensuite au Conseil, bien
sûr, ce qui aura été fait pendant cette année de
l'environnement.
PRESIDENTE:
Ha chiesto di parlare il Consigliere Sandri,
per dichiarazione di voto, ne ha facoltà.
SANDRI (N.S.):
La manovra dell'Assessore all'Agricoltura,
è interessante dal punto di vista strategico e tattico, e merita
una citazione alla memoria del Generale Von Klausewitz, però penso
che l'aver evitato di rispondere alle osservazioni precise fatte in
questa occasione, sia una grave ammissione di colpevolezza, per
dirla con termini di tribunale.
Mi consenta l'Assessore di riaffermare la validità di questa
mozione in termini ancora più netti, perchè è opportuno che si
faccia una relazione non all'interno della Commissione per l'anno
dell'ambiente, ma in Consiglio regionale. Ho fatto delle
osservazioni, ho spiegato che ci sono delle entrate di agenzie
pubblicitarie senza nessun appalto, presenti alle riunioni di
Commissione consiliare, e qui non abbiamo avuto risposta; ho fatto
delle osservazioni sui finanziamenti ai giornali. Mi faceva
giustamente osservare il mio vicino di banco, Consigliere Millet,
che tutti i giornali sono identificati per il partito di
appartenenza, eccetto uno - che invece è l'organo di un partito -
che è le "Peuple Valdôtain": non so se è un caso, oppure è
l'identificazione di questo movimento con la struttura stessa del
potere. Quindi, avendo fatto delle osservazioni su queste cose, a
questo punto è il Consiglio, è l'opinione pubblica che vogliono
conoscere esattamente l'importanza, la validità e la verità. Il
fatto di riconvocare per
"jeudi 29 octobre une Commission qui a
été stoppée"
come ha detto l'Assessore, quando c'è una mozione
iscritta il 25 giugno, e dal 25 giugno al 29 ottobre non avete
fatto assolutamente niente - stamani ho parlato con l'Assessore
all'Agricoltura che non mi ha neanche detto che il 29 la
Commissione sarebbe stata riconvocata, per cui questa mozione
poteva anche essere ritirata - denota una manovra che tende ad
impedire alla pubblica opinione di conoscere la verità e
l'intenzione da parte vostra di andare avanti con i vostri
programmi.
Ritenete che rientri nella tutela dell'ambiente quella attività
che fate tutti i giorni a livello di Assessorato, ritenete che una
legge come quella sul monitoraggio dell'aria vi pulisca la
coscienza per quanto riguarda la non approvazione delle proposte
sui parchi naturali. A questo proposito c'è stata una domanda
precisa del Partito Comunista e una di Nuova Sinistra per sapere se
la vostra legge sui parchi e sulle riserve naturali ha fatto dei
passi avanti, se avete intenzione di partecipare ai lavori della
Commissione perchè questa legge si possa concludere positivamente.
Se ricordo bene, nel 1983 era programma di quasi tutti i partiti
politici di questa Regione, compreso il partito rappresentato dal
Presidente della Giunta e dall'Assessore all'Agricoltura, di fare
dei parchi e delle riserve naturali; su questi argomenti non
abbiamo avuto nessuna risposta oggi, e a mio parere questo silenzio
testimonia la paura folle che ha la Giunta di misurarsi su questo
terreno.
Non credo che si debba tirare di più in lungo la cosa, fatta
salva una piccola osservazione: il 29 ottobre saremo estremamente
più rigorosi di quanto non lo siamo stati in questa sede, essendoci
oggi limitati a delineare per sommi capi il problema. Nuova
Sinistra e il Partito Socialista hanno presentato delle proposte
scritte, e sono stati gli unici in quella Commissione a presentare
delle proposte scritte: ora vogliamo una risposta scritta su tutto
quanto abbiamo presentato, anche se sarà una risposta negativa su
tutto. Ho fatto delle osservazioni di merito sui finanziamenti, ne
voglio una relazione completa per il 29, altrimenti ci rivediamo in
Consiglio.
PRESIDENTE:
Ha chiesto di parlare il Consigliere
Torrione, per dichiarazione di voto, ne ha facoltà.
TORRIONE (P.S.I.) -
Devo essere sincero: ho colto nella
risposta dell'Assessore un minimo di imbarazzo, perché non è venuto
fuori il motivo reale per cui questa Commissione non è stata più
convocata, ed è stata dimenticata.
Ha detto l'Assessore che ci sono stati degli intoppi, non ci
sono delle responsabilità, e se ci sono delle responsabilità, sono
indipendenti dalla volontà di qualcuno. Ora, credo che convocare
una Commissione non possa essere un atto che è indipendente dalla
volontà: basta convocarla e la volontà è chiaramente espressa nella
lettera di convocazione.
L'osservazione che ha fatto l'Assessore, toccava una mia
argomentazione fatta in sede di Commissione e che ho ribadito anche
nel mio precedente intervento. Ritengo infatti che l'anno dell'
ambiente non si debba esaurire in una manifestazione esclusivamente
celebrativa, ma debba essere la testimonianza di un impegno che si
proietta nel tempo. Tale affermazione la ribadisco in questa aula,
ma credo che sia condivisibile da parte di tutti, nel senso che
sarebbe sciocco che l'impegno della Regione autonoma della Valle
d'Aosta fosse esclusivamente limitato all'anno in cui si dovrebbe
celebrare una particolare attenzione nei confronti del problema
della tutela ambientale.
La debolezza del ragionamento dell' Assessore sta nel fatto che
a mio avviso le manifestazioni che sono state fatte, erano già
programmate e sono state inserite in questo programma, ma sarebbero
andate avanti ugualmente, indipendentemente dall'anno
dell'ambiente. L'aver collocato la battaille des reines sotto
l'egida dell'anno dell'ambiente è venuta spontanea, ma sicuramente
non avremmo pensato di non fare questa manifestazione se non ci
fosse stato l'anno dell'ambiente.
Trovo che è ingegnoso nei confronti della opposizione che fa
parte di quella Commissione, dire che continuiamo a fare del
bla-bla su questo argomento; da quando abbiamo fatto la prima
riunione ad oggi del tempo ne è passato e nessuno di noi, tranne in
sede consiliare, si è permesso di fare delle polemiche sull'anno
dell'ambiente, anche perchè ritengo che la celebrazione sia così
importante che non meriti di essere affrontata con uno spirito di
parte, ma debba essere affrontata con quello spirito che ha
presieduto alle prime riunioni della Commissione, dove le
distinzioni fra maggioranza e minoranza non ci sono assolutamente
state.
Mi auguro due cose: che la Commissione possa riprendere i suoi
lavori, e l'Assessore ci ha preannunciato che il 29 di questo mese
saremo riconvocati, con uno spirito di collaborazione; che, al di
là dell'attività giornaliera, si faccia nel settore della politica
ambientale, approfittando anche di questa occasione dell'anno
dell'ambiente, un vero e proprio salto di qualità. L'insieme della
politica ambientale della Regione denuncia ancora una carenza
propositiva, denuncia un po' di disattenzione nei confronti di
fatti che vanno affrontati oggi perchè non si può più
aspettare.
Purtroppo il nostro territorio è talmente usurato sotto certi
aspetti, che non possono essere rinviate decisioni che riguardino
la tutela del nostro paesaggio e delle nostre caratteristiche e
peculiarità ambientali.
Voteremo a favore della mozione.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti: 27
Votanti: 9
Favorevoli: 9
Astenuti: 18 (Beneforti, Bondaz, Borbey, Chabod, De Grandis,
Faval, Fosson, Lanièce, Maquignaz, Marcoz, Martin, Perrin,
Pollicini, Ricco, Rollandin, Stévenin, Tamone e Voyat)
Il Consiglio non approva
