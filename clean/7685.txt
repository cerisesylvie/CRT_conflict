Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2291 del 26 giugno 1991 - Resoconto
OGGETTO N. 2291/IX Cause di un incidente mortale sugli sci,
avvenuto sul gruppo del Monte Rosa il 26 maggio 1991.
(Interpellanza)
Presidente
Do lettura dell'interpellanza presentata dal
Consigliere Ricca-rand ed iscritta al punto 23 dell'ordine del
giorno.
Interpellanza Appreso che sabato 26 maggio 1991 uno sciatore
milanese è morto cadendo in un crepaccio mentre sciava fuori pista
sul gruppo del Monte Rosa a 3.500 metri di quota;
constatato che, in base alle notizie riportate sui giornali, lo
sciatore milanese era in compagnia di un gruppo di amici ed era
accompagnato da due guide di alta montagna;
rilevato che le descrizioni giornalistiche non spiegano la
dinamica dell'avvenimento, ma inducono a pensare che il gruppo di
sciatori fosse impegnato in una discesa di eliski;
il sottoscritto Consigliere regionale del Gruppo Verde
Alternativo
interpella
l'Assessore regionale al Turismo, Urbanistica e Beni culturali
per sapere:
1) quale è stata la dinamica dell'incidente ricordato in
premessa, che ha provocato la morte dello sciatore milanese;
2) se il gruppo di sciatori era impegnato in una discesa di
eliski (in tal caso si chiede di conoscere l'aviosuperficie
utilizzata per l'atterraggio in quota e il nome della ditta che ha
effettuato il trasporto aereo);
3) se la Giunta regionale intende assumere provvedimenti per
evitare il ripetersi troppo frequente di gravi incidenti nello sci
da discesa.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Questa interpellanza è stata
motivata dalle notizie comparse il 26 maggio, che riferivano di un
incidente, che si era verificato il giorno precedente sul gruppo
del Monte Rosa a 3.500 metri di quota, in cui era morto,
precipitando in un crepaccio, un milanese che sciava in compagnia
di amici e di due guide del Cervino.
L'interpellanza tende a capire qual è stata la dinamica
dell'incidente, se si è trattato di un incidente occorso ad un
gruppo di sciatori che stava praticando l'eliski e se sono state
accertate le cause della tragica morte.
Poiché si tratta di un ulteriore incidente che si aggiunge ai
già tanti che si sono verificati in questa stagione invernale in
Valle d'Aosta, vorremmo capire qual è stata la dinamica
dell'incidente e come si sono svolti in realtà i fatti, anche per
comprendere di conseguenza quali provvedimenti la Giunta ha assunto
od intende assumere per evitare il ripetersi troppo frequente di
gravi incidenti nella pratica dello sci.
Presidente
Ha chiesto la parola l'Assessore al
Turismo, Urbanistica e Beni culturali, Pascale; ne ha
facoltà.
Pascale (PSI)
Inviterei il Consigliere Riccarand ad
accertarsi quantomeno se i fatti si sono svolti in Italia o
all'estero, prima di presentare interpellanze come questa, perché
se dobbiamo conoscere anche quello che avviene all'estero, dobbiamo
aprire un ufficio a livello europeo che ci consenta di avere tutte
le informazioni necessarie.
In effetti, questo incidente non è avvenuto in territorio
italiano. Solo le guide, Ménabreaz e Corradi, erano del Cervino, ma
la società che ha effettuato il trasporto con l'elicottero è stata
la Air Zermatt, il luogo in cui è avvenuto l'atterraggio e poi
l'incidente è Siebersatten in Svizzera ed il soccorso è stato
effettuato dalla società svizzera Air Zermatt.
Noi non siamo in grado di dire esattamente qual è stata la
dinamica dell'incidente, perché, dal momento che non sono
intervenuti né il Soccorso Alpino Italiano, né la Protezione
Civile, dovremmo chiedere informazioni per via diplomatica al
Governo svizzero.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Prendo atto che il tragico incidente si
è verificato in un territorio non italiano. Ciò non risultava dalle
notizie giornalistiche, ma credo che sia scarsamente influente
rispetto all'incidente occorso ad uno sciatore italiano, che era
accompagnato da guide della nostra Regione, per cui credo che fosse
e sia nostro interesse capire come si sono verificati gli
avvenimenti per evitare il ripetersi in futuro di episodi
analoghi.
Prendo atto che si trattava comunque di un gruppo che stava
praticando l'eliski. Ricordo che, per quanto riguarda il versante
valdostano ed italiano, la pratica dell'eliski è vietata dopo il 15
maggio, mentre non conosco la normativa vigente sul territorio
svizzero, ma chiederò di accertare tali disposizioni. Credo
comunque che sia compito di un Consigliere regionale cercare di
raccogliere delle informazioni su tutto quanto attiene alla nostra
Regione.
Detto questo, mi dichiaro solo parzialmente soddisfatto della
risposta dell'Assessore Pascale e mi riservo di approfondire
ulteriori aspetti che egli non è stato in grado di chiarire.
Presidente
Colleghi Consiglieri, prima di passare
alla trattazione dell'oggetto n. 24, vorrei informare che sono
stati distribuiti gli emendamenti che verranno presentati dal
Presidente della Giunta nel corso del dibattito sul disegno di
legge n. 262, riguardante l'ordinamento amministrativo del
Consiglio regionale. Ciò è stato fatto per facilitare l'esame degli
emendamenti con un certo anticipo sulla discussione.
Faccio anche presente che gli emendamenti e la relativa tabella
allegata, fanno parte integrante dell'accordo siglato ieri fra la
parte pubblica e le organizzazioni sindacali.
Ho voluto fare questa precisazione in modo che i Consiglieri
conoscano esattamente la valenza del documento che è stato
distribuito.
