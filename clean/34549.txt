Classificazione
DIRITTO ALLO STUDIO
ISTRUZIONE PUBBLICA



Oggetto del Consiglio n. 2302 del 21 marzo 2012 - Resoconto
OGGETTO N. 2302/XIII - Interrogazione: "Adozione di misure
per incrementare la disponibilità di strutture convittuali
pubbliche per l'accoglienza di studenti delle scuole secondarie di
primo grado".
Interrogazione
Numerose famiglie in Valle d'Aosta sentono la necessità, per
vari motivi, di ricorrere a strutture convittuali in grado di
assicurare ai loro figli accoglienza durante il periodo degli studi
di scuola secondaria di primo grado, ampliando il loro tempo-scuola
e assicurando loro condizioni di soggiorno adeguate;
i sottoscritti Consiglieri regionali
Interrogano
la Giunta regionale per conoscere:
1) a quanto si è appreso, le disponibilità in tal senso
appaiono particolarmente limitate in Valle d'Aosta - relativamente
a questa fascia di età - per quanto riguarda il regime dei cd
"convittori", in particolare per la popolazione scolastica
femminile;
2) quali strutture pubbliche o convenzionate assicurino
attualmente l'accoglienza di studenti delle scuole secondarie di
primo grado in regime convittuale completo;
3) quante siano le disponibilità di tali strutture ripartite
per maschi e femmine, se siano state adottate misure per
incrementare tale disponibilità.
F.to: Louvin - Bertin
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Per quanto riguarda la prima domanda, ossia il regime delle
convittrici di scuola secondaria di primo grado, ex scuola media,
la scelta dell'Amministrazione regionale fin dagli anni '60 -
scelta che nel tempo si è consolidata - è stata quella di
privilegiare l'istituzione di scuole dislocate sul territorio per
evitare permanenze convittuali di giovani di età compresa fra gli
11 e i 14 anni, privilegiando - e condivido appieno questa scelta -
la funzione educativa della scuola in sinergia con la famiglia di
origine. Ricordo che le attuali scuole secondarie di primo grado
sono in numero di 16, più esattamente: Courmayeur, Morgex,
Villeneuve, Cogne, cinque istituzioni ad Aosta, Gignod, Charvensod,
Quart, Nus, Châtillon, Saint-Vincent, Valtournenche, Verrès,
Brusson, Pont-Saint-Martin e Gressoney. Tale numero e la
dislocazione delle stesse permette agli alunni di tale fascia di
età di raggiungere l'edificio scolastico in tempi ragionevoli, con
mezzi pubblici attivati in orari appositi, quindi questo è il
servizio scolastico sul territorio della Valle d'Aosta. Proprio per
questo si è investito sul regime convittuale invece per la scuola
secondaria superiore, che ha tipologie di istituto presenti solo ad
Aosta, e non per la scuola media, privilegiando per quest'ultima il
regime semiconvittuale, che permette agli alunni di quell'età il
rientro a casa per cena e per la notte, in quanto pedagogicamente
opportuna e poi questo fa parte del sistema scolastico e
dell'
acquis
scuola-famiglia che si è costruito negli
anni.
In merito alla seconda domanda, il collega Louvin credo sappia
che le strutture che accolgono i convittori della scuola secondaria
di primo grado sono solo il Don Bosco di Châtillon, mentre le
strutture che accolgono semiconvittori con lo stesso Don Bosco di
Châtillon sono il convitto regionale, il San Giuseppe di Aosta, il
Gervasone di Châtillon. L'Istituto Don Bosco, fra l'altro,
all'interno del progetto doposcuola, accoglie gli alunni e le
alunne della scuola secondaria e così è per l'oratorio di Donnas e
altri nella città di Aosta.
Terza domanda: le disponibilità di tali strutture ripartite, il
Don Bosco di Châtillon accoglie 10 convittori maschi di scuola
secondaria di primo grado su 150 alunni frequentanti la scuola
interna. È da sottolineare che per l'anno prossimo le domande per
la classe prima sono in numero di due, quindi non crediamo vi sia
questa grossa richiesta basandoci sui numeri.
Come già ribadito, la scelta supportata da tutti gli
orientamenti pedagogici, nonché dalle opinioni dei referenti delle
strutture di cui sopra, è quella di mantenere l'offerta sul
territorio, continuare ad accogliere le domande di alunni
semiconvittori, permettendo così un supporto richiesto dalle
famiglie nel momento dello studio, permettendo nel contempo alla
famiglia di esercitare questo ruolo educativo e di focolare per i
ragazzi di questa età.
Altra questione da sottolineare: il Collegio Gervasone ha un
piano di ristrutturazione e, terminati questi lavori, si potrà
valutare la situazione, se le cosiddette "numerose famiglie" che
voi citate sono quelle di queste 4-5 alunne che erano ospitate
privatamente presso la Divina Provvidenza di Châtillon, una
struttura che mai ha avuto convenzioni con l'Amministrazione, poi
io questo non lo conosco. Grazie.
Presidente
- La parola al Consigliere Louvin.
Louvin (ALPE)
- Buongiorno. Oggi disturberemo più volte
l'Assessore all'istruzione, ma è una casualità che siano confluite
sulla stessa seduta varie questioni di varia importanza. Questa
vicenda prende le mosse da segnalazioni che ci sono pervenute
rispetto alla mancanza di disponibilità di accoglienza convittuale
piena, in particolare per la popolazione scolastica femminile. Noi
conosciamo bene la scelta politica, non solo, l'abbiamo condivisa e
la condividiamo pacificamente: quella di mantenere la distribuzione
territoriale delle scuole in modo da consentire alle famiglie di
avere il rientro a casa dei figli la sera, eccetera. Ci sono
tuttavia - siamo convinti che purtroppo con l'esplosione della
famiglia che abbiamo registrato in questi anni i fenomeni si stiano
acuendo - numerose situazioni familiari che rendono difficile
l'assistenza ai minori a casa anche per il periodo della scolarità
nella scuola media inferiore. Ora, da quello che l'Assessore ci ha
detto, ci sono solo 10 posti e solo in un'istituzione privata: il
Don Bosco di Châtillon. Noi abbiamo sempre fatto in modo di non
inserire particolari differenze fra le istituzioni private e quelle
paritarie, ma qui mi pare sia venuta a mancare negli ultimi tempi
l'unica risorsa che avevano le famiglie per la convittualità
femminile - se non ricordo male, la Divina Provvidenza di Châtillon
-, che offriva questo limitato, ma molto apprezzato servizio. In
tutta la Valle d'Aosta oggi una famiglia che ha una bambina che
frequenta la scuola media e che non può - perché i genitori sono
separati, o uno dei due è mancato...magari il padre o la madre
rimasti in casa hanno un lavoro notturno o soggetto a delle
turnazioni importanti - avere garantita un'adeguata assistenza ha
un problema che deve obbligarci ad individuare delle soluzioni,
seppure in numero limitato, per far fronte a questo problema. Non
credo siano delle cose insormontabili, il Gervasone a Châtillon ha
già avuto in passato l'apertura alla popolazione scolastica
femminile e penso che con gli interventi di cui lei parla si potrà
andare in quella direzione. Le segnalo, Assessore, che, dal nostro
punto di vista, c'è una relativa urgenza di intervenire su questo e
non penso sia impossibile individuarne almeno una, chiamando a
raccolta le forze - lei mi ha citato quattro sedi di possibile
convittualità -, che si faccia carico per i prossimi anni
scolastici, o comunque in attesa che siano terminati i lavori al
Gervasone, di tale problema. Su questo c'è un bisogno oggettivo,
non saranno numeri molto alti, ma sono significativi; ci sono
famiglie che hanno, per ragioni lavorative, perché il padre o la
madre, uniche persone su cui si può fare riferimento e spesso ormai
le famiglie non sono più numerose come una volta...non si può
operare in appoggio, si trovano in gravissima difficoltà e devono
lasciare i ragazzi soli a casa la sera. Se questo è nelle corde
dell'Amministrazione, e credo che lo sia...di poter individuare una
soluzione, la prego, Assessore, di prendere a cuore tale piccolo
problema venendo così incontro a bisogni oggettivi di molte
famiglie. Grazie.
