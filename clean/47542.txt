Classificazione
ASSETTO DEL TERRITORIO
Difesa ed uso del suolo - Sistemazione idrogeologica
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali



Oggetto del Consiglio n. 3795 del 11 luglio 2024 - Resoconto
OGGETTO N. 3795/XVI - Interrogazione a risposta immediata:
"Redazione di una legge quadro sulla gestione delle emergenze in
casi di calamità naturali e dissesti idrogeologici".
Marguerettaz (Presidente) -
Colleghi, possiamo riprendere
i lavori. È rientrato il Presidente della Regione, passiamo alle
questions avec réponse immédiate
. Punto n. 7.01. Per la
presentazione, la parola al collega Lavy.
Lavy (LEGA VDA) -
Sicuramente il presidente Testolin
citerà la legge 5/2001 che appunto nel suo capo V prevede tutta una
serie di interventi sulle opere pubbliche, contributi alle attività
produttive, contributi al settore agricolo, contributi per
abitazioni e i beni mobili in caso di dichiarazione di eccezionale
calamità o avversità atmosferica.
Lo vediamo, ci sono tutta una serie di eventi che stanno
capitando, dalle frane a causa delle bombe d'acqua, dalle valanghe,
le grandinate che ormai stanno diventando sempre più frequenti e
per cui forse sarebbe necessario un provvedimento nuovo che vada
anche a tenere in conto di eventuali indennizzi per i mancati
introiti dovuti alle chiusure delle strade, perché comunque il
danno che ci sarà a Cogne sarà dovuto anche soprattutto dal fatto
che la strada non è percorribile, ma questo è un caso che si può
allargare anche ad altri luoghi. Le parole poi del ministro
Musumeci sono poi eloquenti, si dovrà cambiare il metodo di
approccio della gestione delle fasi
post
emergenziali.
Parlando anche con degli amministratori locali dei luoghi
colpiti, crediamo sia comunque corretto ad oggi ragionare in
maniera del tutto costruttiva, oltre che per misure
ad hoc
per ciò che è successo a Cogne, a Breuil-Cervinia e ad altri 40
Comuni della Valle, a una legge che diventi strutturale o a un
aggiornamento della legge 5, al fine di garantire risposte più
efficienti. Con quest'iniziativa chiedo dunque come si ponga il
Governo sulla base di queste ipotesi.
Presidente -
Per la risposta, la parola al presidente
Testolin.
Testolin (UV) -
La domanda è: "interroga il Governo
regionale per conoscere se abbia predisposto azioni per redigere
una legge quadro per l'emergenza al fine di coordinare le procedure
da adottare in caso di calamità naturali e dissesti idrogeologici
per gli interventi a sostegno e a favore delle aree dei soggetti
colpiti".
Sinteticamente una legge regionale quadro in materia esiste già
ed è appunto la legge regionale 5/2001: "Organizzazione
dell'attività regionale di protezione civile", che già disciplina
le attività in previsione e superamento dell'emergenza in eventi
calamitosi. Sulla base della stessa infatti è stato decretato, con
il decreto 304 del 30 giugno 2024, lo stato di calamità su tutto il
territorio regionale. La norma di riferimento generale risiede nel
codice di protezione civile, decreto legislativo 1/2018, che
all'articolo 24 disciplina la possibilità di deliberazione dello
stato di emergenza da parte della Presidenza del Consiglio dei
ministri, fattispecie che è possibile qualora l'evento da
confrontare sia tale per entità e gravità da non poter essere
fronteggiato in regime ordinario con le sole forze anche economiche
regionali. Su tale presupposto è stata appunto richiesta al Capo
Dipartimento della Protezione civile nazionale in data 3 luglio
l'attivazione della procedura di riconoscimento dello stesso. La
decretazione non è automatica e deve essere accompagnata da un
sopralluogo valutativo in corso da ieri, martedì, e che terminerà
oggi, dei funzionari del Dipartimento, che analizzano le situazioni
e i dati che vengono loro forniti relativamente ai danni suddivisi
in diverse categorie causati dall'evento stesso. L'istruttoria si
concluderà con un parere dei funzionari al Capo Dipartimento, che
riferirà direttamente al Ministro competente per portare l'istanza
in Consiglio dei ministri. Si può pertanto affermare come la legge
di riferimento sia oggi presente, utilizzabile, ben articolata e
tracci un percorso completo delle fasi emergenziali.
Quello che lei dice sono altri tipi di intervento, dei quali si
è già parlato e dei quali bisognerà capire come poter intervenire a
livello finanziario da parte dell'Amministrazione regionale, a
valle di una serie di interventi invece che sono "obbligatori", ma
chiaramente, come si è già condiviso, saranno queste delle
valutazioni che dovranno essere rese alla luce di una condivisione
su che tipo di intervento, sulla sostenibilità stessa degli
interventi anche calcolando che se poi queste stesse situazioni
dovessero ripresentarsi, dovremmo garantire un certo tipo di
sostegno anche a chi si troverà nelle stesse condizioni. Questa è
una legge rodata, forse da limare in qualche parte, ma che
sicuramente fa coppia con una situazione di confronto con gli
interventi a livello generale che ben si conciliano con le esigenze
di un intervento rapido, il più possibile tempestivo e puntuale nei
confronti di questo tipo di calamità.
Presidente -
Per la replica, la parola al collega
Lavy.
Lavy (LEGA VDA) -
Grazie presidente Testolin per la
risposta, ovviamente bisognerà poi ragionare anche a mente fredda,
perché adesso è appena capitato quello che è capitato, però
giustamente sulla base di alcune rimostranze, portate avanti anche
da alcuni amministratori locali con cui mi sono interfacciato, ci
sono magari alcune modifiche che potrebbero essere fatte sulla
legge 5 o una valutazione più generale sugli eventi, come ho detto,
la chiusura delle strade che porta dei danni alle attività, che
dovranno comunque essere fatte. Sicuramente saranno dei
ragionamenti che ci prenderanno da qui ai prossimi mesi, sperando
che comunque questi tipi di provvedimenti non possano essere
utilizzati... perché questi non abbiano alla base degli eventi
calamitosi... però comunque ovviamente ci riaggiorneremo.
