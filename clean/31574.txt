Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 592 del 10 giugno 2009 - Resoconto
OGGETTO N. 592/XIII - Interpellanza: "Intendimenti in merito
alla trasformazione della tratta autostradale Aosta Est/Aosta Ovest
in tangenziale a traffico libero".
Interpellanza
Preso atto che dal 1 maggio 2009 sono in vigore gli
adeguamenti tariffari sulle autostrade della nostra Regione, i cui
pedaggi rappresentano già un rilevante peso sui bilanci di
operatori economici e famiglie;
Considerato che la tratta autostradale Aosta-Est -
Aosta-Ovest dovrebbe svolgere il ruolo di tangenziale del capoluogo
regionale, sottraendo traffico e inquinamento al tessuto urbano e
riducendo i tempi di percorrenza dei valdostani che devono
attraversare la città di Aosta;
Constatato che il traffico locale tra Aosta Est ed Aosta
Ovest è pressoché nullo, a causa degli alti costi, e che
l'attraversamento di Aosta si svolge quasi completamente sulla
viabilità ordinaria;
Ricordato che il Consiglio regionale, con la mozione
all'oggetto 936/2004 aveva impegnato la Giunta a "rivedere
l'organizzazione tariffaria Aosta Est-Morgex al fine di utilizzare
il tratto autostradale Aosta-Est/Aosta-Ovest come vera e propria
tangenziale del capoluogo regionale, anche attraverso un accesso
diretto all'area Cogne e ai parcheggi della Funivia
Aosta-Pila";
Sottolineata l'importanza di giungere ad una libera
circolazione sulla tratta autostradale in questione al fine di
agevolare il trasporto locale e ridurre l'inquinamento, attraverso
la chiusura della tratta a monte del casello autostradale di
Aosta-Ovest, opera che consentirebbe la detariffazione del percorso
tangenziale al capoluogo regionale;
i sottoscritti Consiglieri regionali del Partito
Democratico
Interpellano
la Giunta regionale per conoscere se intenda:
1) ottemperare al mandato del Consiglio regionale, attraverso
la predisposizione di un progetto che valuti gli impatti sul
traffico, sullo sviluppo economico e sull'ambiente, della
trasformazione della tratta autostradale Aosta-Est/Aosta-Ovest in
tangenziale a traffico libero;
2) valutare, insieme alle Società concessionarie RAV e SAV,
la fattibilità di una barriera a monte, che consentirebbe la
trasformazione in tangenziale di tale tratta autostradale e la
possibilità di finanziarla con fondi del bilancio
regionale;
3) trovare delle soluzioni temporanee, come ad esempio con
l'uso del Telepass, al fine di raggiungere più rapidamente, anche
se parzialmente, lo stesso obbiettivo.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
I pedaggi autostradali nella nostra Regione sono sempre stati
cari. Abbiamo preso atto con preoccupazione che dal 1° maggio
scorso sono ulteriormente aumentati, rappresentando un rilevante
peso sui bilanci degli operatori economici e delle famiglie. È
proprio per cercare di alleviare i bilanci delle imprese e delle
famiglie che abbiamo presentato questa interpellanza che vuole
riportare l'attenzione sul problema della tangenziale di Aosta,
cioè il tratto autostradale compreso fra i caselli di Aosta Est e
Aosta Ovest.
Questo tratto di autostrada è già stato oggetto di una mozione
approvata nel Consiglio regionale nel 2004, in cui si impegnava la
Giunta a rivedere l'organizzazione tariffaria fra Aosta Est e
Morgex, al fine di utilizzare il tratto autostradale Aosta
Est/Aosta Ovest come vera e propria tangenziale del capoluogo
regionale. In pratica, con la mozione il Consiglio regionale ha
impegnato la Giunta a trovare una soluzione che consente agli
automobilisti e al traffico commerciale di circolare gratuitamente
fra i due caselli posti dalle due parti del capoluogo regionale.
Questa scelta avrebbe, oltre alle ricadute economiche, il grande
pregio di ridurre i tempi di spostamento delle persone e delle
merci e di ridurre l'inquinamento nel capoluogo regionale. Infatti,
il traffico che attualmente si svolge sugli assi via Roma/via
Parigi, con numerosi semafori, e quello Gressan/Pont-Suaz/Quartiere
Dora con numerose rotonde alla francese, entrambi noti per le
frequenti code nelle ore di punta, il traffico di questi assi -
dicevo - potrebbe trasferirsi sull'autostrada che è attualmente
scarsamente utilizzata per il suo alto costo.
La soluzione migliore a nostro parere è quella della chiusura
della tratta a monte del casello autostradale di Aosta Est, con una
barriera di esenzione del pedaggio, in modo da poter detariffare il
tratto Aosta Est/Aosta Ovest nella stessa maniera con cui sono
state detariffate le tratte autostradali tangenziali ai centri
urbani di Milano, Torino, Roma, eccetera. In attesa di poter
realizzare in accordo con le società concessionarie questa
soluzione definitiva, noi crediamo che si possono trovare dei
provvedimenti temporanei, che possono far avanzare nella direzione
desiderata. In particolare pensiamo che, come per lo sconto del 20
percento già garantito dall'Amministrazione regionale, l'uso del
telepass possa essere previsto in modo da rendere gratuito il
passaggio fra i due caselli di Aosta Est/Aosta Ovest. In questa
maniera il traffico commerciale e molto del traffico privato
potrebbe già utilizzare l'autostrada per gli spostamenti al di là
del capoluogo regionale.
Il Partito Democratico vuole, con questa interpellanza,
conoscere se la Giunta intende ottemperare agli impegni ricevuti
con la mozione consiliare e se condivide le nostre proposte per una
soluzione transitoria, ma che potrebbe avere un importante impatto
positivo economico e sociale. Grazie.
Président
- La parole au Président de la Région,
Rollandin.
Rollandin (UV)
- Credo che il tema, come ha ricordato la
collega, che ringrazio per aver riposto l'attenzione sul tema, sia
già stato oggetto di riflessione anche negli anni passati, tant'è
che ha ricordato una mozione precedente.
Noi eravamo già stati interpellati su questo argomento e avevamo
già anticipato che era intenzione intervenire nel merito, in
accordo con SAV e RAV. Condividiamo le considerazioni fatte sia sul
traffico, sia sulla tariffa autostradale che - vogliamo ricordare -
non è di competenza regionale, gli aggiornamenti sono ANAS, quindi
non sono legati a decisioni delle amministrazioni che si vedono
interessate dall'attraversamento autostradale. Siamo altresì
convinti che questo tipo di soluzione possa sicuramente alleggerire
il traffico urbano e quindi portare un indubbio vantaggio alla
circolazione, quindi sotto questo profilo vorrei solo aggiornare su
quella che è stata l'attivazione di questo meccanismo, per il quale
già nel settembre 2008 avevamo preso contatti con le società SAV e
RAV onde approfondire le procedure per razionalizzare i flussi di
traffico che interessano i Comuni di Aosta e della Plaine; in
particolare, per incentivare la tratta fra Aosta Est e Aosta Ovest,
per attivare quei meccanismi che possano portare quei benefici che
venivano ricordati.
A tal fine sono state condotte dalle società concessionarie
delle analisi sui flussi di traffico sulla viabilità autostradale e
su quella ordinaria, in particolare sull'asse via Roma e via
Parigi, sui rispettivi tempi di percorrenza e sulla stima dei
veicoli che potenzialmente potrebbero essere attratti dalla
tangenziale a seguito della liberalizzazione della tratta stessa,
stima che in via cautelativa è stata individuata in circa 2.000
veicoli al giorno, pari al 10 percento dei veicoli che attualmente
utilizzano la viabilità ordinaria effettuando il puro
attraversamento del capoluogo. Questa prima indagine è stata fatta
anche per rendersi conto di quale potrebbe essere un primo impatto;
sicuramente, nel momento in cui il meccanismo di cui diremo potrà
andare a regime, chiaramente potrebbe essere ancora aumentato.
Sulla base di queste analisi è stata definita un'ipotesi
sperimentale per la liberalizzazione della tangenziale di Aosta,
che è stata trasmessa all'ANAS nel mese di gennaio 2009, perché
sulla base di questo ci deve essere l'autorizzazione dell'ANAS che
è il concessionario sia per RAV che per SAV. Il 3 giugno scorso
l'ANAS ha trasmesso l'autorizzazione all'applicazione della
procedura suggerita, vale a dire quella di permettere, in accordo
fra Regione, SAV e RAV, di intervenire nella tratta per alleggerire
il costo di cui diremo. Siamo quindi ora in grado di effettuare con
la società SAV e RAV gli ultimi approfondimenti di dettaglio per
rendere operativa questa procedura e formalizzare il protocollo
d'intesa con le due società per regolare il funzionamento di questa
sperimentazione. Come abbiamo già avuto occasione di dire, si
tratta di una procedura sperimentale della durata di 12 mesi; lei
ha ricordato giustamente che è stata fatta la stessa cosa per la
riduzione del 20 percento, per verificare la possibilità di
indirizzare verso la cosiddetta "tangenziale", attraverso la
gratuità in questo caso della tratta, il traffico che giornalmente
interessa la viabilità ordinaria per spostarsi in capo all'altra
parte della città.
Considerato che SAV e RAV non possono per concessione rinunciare
all'esazione del pedaggio, la Regione interverrà sostenendo la
copertura di un terzo del corrispettivo e l'altra parte verrà
sostenuta dalle due società con parti che verranno confrontate,
perché - come lei sa - la tratta non è metà e metà, è più della SAV
che della RAV, c'è solo l'ultima parte della RAV, è interessata
solo proprio per l'ultimo tratto. Comunque c'è già stato durante
questo periodo un accordo che prevede che non ci siano problemi fra
le due società nel ripartirsi l'onere eventuale di questa
sperimentazione che - come dico - deve essere perfezionata.
L'iniziativa, proprio perché si tratta di una sperimentazione di
cui andranno valutati i risultati al fine di decidere poi come
renderla permanente, nel caso - come ci auguriamo - che abbia i
benefici suddetti, riguarderà solo i flussi fra il casello
automatizzato di Aosta Est posto nei pressi della Torre delle
comunicazioni e il casello di Aosta Ovest, Saint-Pierre, mentre non
riguarderà i percorsi che partono o terminano in altri caselli,
perché se parto da Aosta, ma esco a Nus, evidentemente non posso
considerarlo a questi livelli.
Quanto alla seconda domanda, che era di vedere come attivare,
valutare insieme alle società la fattibilità di una barriera a
monte che consentirebbe la trasformazione in tangenziale, voglio
ricordare che questo tema era già stato oggetto di approfondimento
al momento della costruzione dell'autostrada. Siamo tutti coscienti
che la tratta di questa tangenziale è limitatissima rispetto alle
tangenziali di Torino e Milano, dove c'è un percorso molto più
lungo con uscite; qui, c'è una tratta molto breve. Il fare una
barriera ulteriore in questa zona creerebbe i problemi che proprio
avevamo voluto eliminare, nel momento in cui si era pensato
all'automatizzazione di questa uscita, perché obbligherebbe tutti a
creare una fermata suppletiva. Voglio ricordare ad alcuni colleghi
cosa non è stato fatto per abolire la barriera di Santhià a suo
tempo, che bloccava il traffico proveniente da Milano e la discesa,
la domenica, per i turisti. Se facessimo un'ulteriore barriera...
abbiamo già voluto eliminarle tutte, praticamente, con Aosta,
abbiamo un solo pedaggio con alcune difficoltà che stiamo cercando
di vedere sul costo effettivo, perché il problema è che chi esce ad
Aosta Ovest ha un differenziale rispetto a chi oggi va a Morgex e
Courmayeur; però, oggettivamente, il creare oggi una barriera è di
fatto impossibile, non è immaginabile predisporre una nuova
frontiera sotto questo profilo, perché andrebbe ad essere un
intralcio alla velocizzazione del traffico che si è voluta dare
creando solo la barriera ad Aosta. Quindi su questo, francamente...
gli altri temi si possono affrontare creando le premesse per
ottimizzare il percorso che abbiamo detto.
Ad oggi possiamo dire che stiamo a breve chiudendo questo
protocollo che permetterà di iniziare questa sperimentazione che,
come lei sollecitava, ci auguriamo dia gli esiti positivi non solo
per la città di Aosta, ma coinvolgendo naturalmente anche il
circondario e gli altri comuni della Plaine. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente, questo mi fa
veramente piacere, perché è un tratto di autostrada che non è
frequentato, invece ad Aosta non si può più circolare. Se uno vede
alle 8 di mattina o nelle ore di punta... fra le rotonde
effettivamente è un disastro! Questa è una cosa di cui prendiamo
atto, ci fa piacere. La ringrazio.
