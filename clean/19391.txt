Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 2548 del 3 aprile 2002 - Resoconto
OGGETTO N. 2548/XI Indagine dell'ARPA nel Comune di Châtillon
circa i livelli di inquinamento. (Interpellanza)
Interpellanza Visti i risultati dell'indagine condotta dall'ARPA
della Valle d'Aosta su commissione del Comune di Châtillon, circa i
livelli di inquinamento presenti all'interno del territorio di
detto Comune;
Appreso che esistono alti livelli di inquinamento, specie per
quanto riguarda il settore acustico e soprattutto quello
elettromagnetico;
Vista l'alta percentuale di abitanti del comune che sono esposti
a livelli di inquinamento, che supera di gran lunga quella
nazionale e precisamente: per quanto riguarda l'inquinamento
acustico l'8% del territorio supera i livelli limite diurni
previsti dalla legge, che si attestano su 70 decibel e il 61% del
paese supera i limiti notturni che sono di 60 decibel; per quanto
riguarda l'inquinamento elettromagnetico il 2% della popolazione
vive al di sopra degli 0,5% microtesla, contro una media nazionale
di 0,3;
Visto inoltre dal rilevamento dell'ARPA che l'attuale progetto
di realizzazione di barriere acustiche lungo l'autostrada, non
risolve il problema dell'inquinamento sollevato dagli abitanti
della zona;
Ritenuto opportuno prevedere interventi finalizzati
all'abbattimento di tali livelli di inquinamento, onde tutelare la
salute dei cittadini;
i sottoscritti Consiglieri regionali
Interpellano
la Giunta regionale per sapere:
1) se è a conoscenza dei dati rilevati dall'Arpa nella zona del
comune di Châtillon;
2) se ritiene che esistano situazioni di oggettiva pericolosità
per la salute dei cittadini;
3) se e come, intenda intervenire onde eliminare, o almeno
limitare, le cause dell'inquinamento acustico e quelle
dell'inquinamento elettromagnetico.
F.to: Squarzino Secondina - Beneforti - Curtaz
Président
La parole à la Conseillère Squarzino
Secondina.
Squarzino (PVA-cU)
Come credo tutti sanno, è stato
effettuato un rilevamento dei livelli di inquinamento atmosferico,
acustico, elettromagnetico nel territorio del Comune di Châtillon,
rilevamento fatto in tempi diversi, nel senso che, mentre il
rilevamento dell'inquinamento elettromagnetico risale al 2000, gli
altri sono stati fatti più recentemente. Come premessa, vorrei
fare, da una parte, un plauso all'Amministrazione comunale che ha
voluto attivare un'iniziativa per avere i dati reali sulla
situazione del territorio comunale e anche perché ha voluto
informare la popolazione su quella che è la situazione del proprio
territorio. Sicuramente questo rilevamento è finalizzato a
verificare poi cosa fare per risolvere o per attutire situazioni
problematiche che si sono verificate. Vorrei anche qui riconoscere
pubblicamente le capacità dell'ARPA, il modo capillare con cui
hanno condotto l'indagine, la serietà professionale.
Dal rilevamento emergono alcuni dati che molti hanno letto sui
giornali, ma che vale la pena di riprendere perché estremamente
significativi, non parliamo dell'inquinamento atmosferico, per il
quale non ci sono, per fortuna, elementi preoccupanti, parliamo
invece di due tipi di inquinamento: l'inquinamento acustico e
quello elettromagnetico.
Per quanto riguarda l'inquinamento acustico, durante il giorno
l'8 percento del territorio comunale supera i limiti previsti dalla
legge, che sono 70 decibel, e durante la notte la situazione si fa
molto più grave perché non più l'8 percento, ma il 61 percento del
territorio supera i limiti previsti dalla legge, fissati in 60
decibel: molto di più di Courmayeur, molto di più di Aosta. Si
tratta veramente una situazione preoccupante. Questo è il primo
elemento che è emerso.
Il secondo dato che è emerso riguarda l'inquinamento magnetico
che è generato dai due elettrodotti ad alta tensione che
attraversano il territorio. Lo studio dell'ARPA ha passato al
vaglio in modo accurato tutte le persone residenti nella zona a
rischio; si sono monitorate tutte le case e ne sono stati rilevati
i dati. Non si superino giustamente i 100 microtesla, che è il
livello di riferimento per gli effetti acuti ma, rispetto ad un
livello di precauzione che potrebbe attestarsi sullo 0,5
microtesla, si verifica che nel territorio di Châtillon il 2
percento della popolazione vive al di sopra di questo livello a
fronte dello 0,3 percento della media nazionale. Questo rapporto
quindi ci dice come è forte, dal punto di vista percentuale, il
dato della popolazione che è soggetta all'inquinamento magnetico.
Questo è un dato molto preoccupante, Assessore, credo che lei
stesso, quando ha visto questi dati, che forse in parte già
conosceva, si sia preoccupato della situazione. Ora, quali sono le
cause principali di queste due tipologie di inquinamento? Mi sembra
che siano abbastanza evidenti: da una parte, per quanto riguarda
l'inquinamento acustico, la presenza dell'autostrada richiede
effettivamente che siano predisposte delle barriere acustiche.
Diciamo che paradossalmente - forse questo ragionamento
interessa più l'Assessore Vallet o il collega Lanièce che ha fatto
le battaglie su questo tema - le stesse barriere acustiche che si è
previsto di realizzare lungo l'autostrada a difesa di una scuola,
essendo previste solo da un lato, non fanno altro che rinviare
dall'altro lato dell'autostrada il rumore per cui invece di
attutire non fanno che rinviarlo, aumentato, dal lato opposto.
Questo è un problema su cui soffermarci.
Il secondo elemento scatenante dell'inquinamento è la presenza
di quei due elettrodotti ad alta tensione; chi ha avuto modo di
verificare i dati… è abbastanza
impressionante vedere come l'inquinamento aumenti mano a mano che
aumenta il livello della casa, quindi più basso ai piani bassi, più
alto ai piani superiori. Non solo, ma nella stessa abitazione nel
lato che è esposto all'elettrodotto l'inquinamento è molto alto
rispetto al lato opposto della casa; questo ad indicare che
effettivamente quella è la causa scatenante.
Allora cosa fare? Credo che tale problema non riguarda solo il
Comune; ritengo che il Comune non possa risolverlo solo con i
propri mezzi, con i propri strumenti, con le proprie competenze;
credo che la Regione possa, e spero voglia anche, intervenire;
spero che la Regione, di fronte a un problema di questo genere, non
si trinceri dietro al fatto che non è di sua competenza, che non
può fare nulla. La Regione può intervenire, si tratta di capire se
e come vuole intervenire.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Inizierò a rispondere al terzo quesito e
poi passerò al secondo e al primo perché proprio su questo
argomento la Consigliera ci chiede se e come intende intervenire il
Governo regionale. Qui bisogna distinguere i ruoli e le competenze.
Il Governo regionale e il Consiglio hanno un ruolo di
programmazione e di legislazione, cosa che puntualmente è avvenuta,
mentre l'aspetto gestionale è in capo agli enti locali e, rispetto
all'inquinamento acustico, ai sensi delle disposizioni vigenti,
quelle contenute nella legge n. 447/1995, nel DPCM 1° marzo 1991 e
DPCM 14 novembre 1997, spetta appunto ai comuni la zonizzazione del
territorio ai fini acustici e l'individuazione dei relativi limiti
da rispettare in relazione alla destinazione urbanistica delle
diverse zone. Spetta comunque ai diversi soggetti che provocano la
sorgente rumorosa l'adozione di tutte le misure atte a mitigare
l'inquinamento: in caso di strada di interesse regionale
l'Amministrazione regionale, se è strada comunale l'amministrazione
comunale, se è autostrada il soggetto gestore. Nel caso del Comune
di Châtillon, come è stato rilevato, il rumore risulta derivante
principalmente dall'arteria autostradale, in relazione a ciò spetta
alla società di gestione Autostrada l'adozione di tutti i
provvedimenti necessari atti a ricondurre i livelli di rumorosità
nei limiti previsti. A proposito di limiti, e ritornerò su questo,
è bene precisare che, anche in mancanza di specifiche disposizioni
che fissano i limiti da rispettare per il traffico autostradale
anche in assenza di zonizzazione acustica da parte del comune, sono
comunque in vigore i limiti diurni e notturni fissati dall'articolo
6 del DPCM 1° marzo 1991.
Rispetto all'inquinamento elettromagnetico, fermo restando che
gli interventi di bonifica dovranno anch'essi essere attuati dai
gestori, manca al momento il decreto previsto dalla legge quadro
sull'inquinamento elettromagnetico contenente i valori di cautela
per l'esposizione residenziale a campi a 50 hertz. In mancanza di
tale atto legislativo è impossibile definire le tratte che dovranno
essere oggetto di progetti di bonifica, i valori limite attualmente
in vigore, 100 microtesla, non sono superati ovviamente e neppure
avvicinati da nessuna parte.
La legge quadro 22 aprile 2001 sulla protezione dall'esposizione
a campi elettrici, magnetici ed elettromagnetici prevede
all'articolo 9 che, entro 12 mesi dall'entrata in vigore del
decreto ministeriale con il quale sono fissati i limiti di
esposizione, decreto che non è stato ancora adottato, i soggetti
gestori degli elettrodotti presentino una proposta di piano di
risanamento al fine di assicurare la tutela della salute e
dell'ambiente prevedendo i progetti che si intendono attuare per
rispettare i limiti di esposizione e i valori di attenzione, nonché
per raggiungere gli obiettivi di qualità stabiliti dal decreto
stesso, come prioritarie dovranno essere indicate le situazioni in
prossimità di destinazioni residenziali, scolastiche, sanitarie con
particolare riferimento alla popolazione infantile. Il piano di
risanamento va presentato al Ministero dell'ambiente per gli
elettrodotti con tensione superiore a 150 chilowatt, per tutti gli
altri alla Regione; i piani devono essere approvati entro 60
giorni; il risanamento degli elettrodotti deve essere completato
entro dieci anni dall'entrata in vigore della legge.
Sono fissati invece al 2004 e al 2008 i termini entro i quali
completare le azioni di risanamento previste dal DPCM 1992 per non
rispetto dei limiti di esposizione oppure delle distanze. Con DPCM
23 aprile 1992 sono stati fissati i limiti di
esposizione… ai campi elettrico e
magnetico generati alla frequenza industriale nominale di 50 hertz
negli ambienti abitativi e nell'ambiente esterno. L'articolo 7 del
medesimo decreto prevede la possibilità di individuare azioni di
risanamento nei tratti di linee elettriche esistenti, dove non
risultino rispettati i limiti e le condizioni imposte dagli
articoli 4 e 5 del decreto stesso, limite di esposizione e distanze
di rispetto dagli elettrodotti. Il decreto fissa anche i tempi per
la definizione dei criteri generali di intervento e i criteri di
priorità.
Rispetto al secondo quesito…
(interruzione della Consigliera Squarzino Secondina, fuori
microfono)
… rispondo a quanto mi si chiede; se
mi si chiedono i limiti, vado a prendere il decreto.
Rispetto al secondo quesito: situazione di oggettiva
pericolosità per la salute dei cittadini per quanto riguarda
l'esposizione a campi magnetici a 50 hertz, dovrebbe essere ormai
nota a tutti la situazione assai cauta degli organismi
internazionali in merito alla pericolosità delle esposizioni
continuative a campi magnetici a 50 hertz, a livelli tali da non
indurre alcun effetto acuto. Gli effetti acuti si hanno per
livelli, come è stato detto, di esposizione molto più elevati,
oltre i 100 microtesla.
L'organismo di riferimento a livello mondiale per la
classificazione dei fattori di rischio per l'insorgenza dei tumori
è la IARC (International Agency for research of cancer) collegata
all'Organizzazione mondiale della sanità. I diversi agenti presi in
considerazione sono classificati in cinque gruppi riguardo al loro
effetto cancerogeno sull'uomo: sicuro cancerogeno, probabile
cancerogeno, possibile cancerogeno, non classificabile, probabile
non cancerogeno. La IARC non si è ancora pronunciata sulla
cancerogeneità dei campi elettrici e magnetici a 50 hertz, tuttavia
un altro istituto, il NIESH (National Institute of environmental
health science), americano, prendendo in considerazione l'insieme
dei risultati delle indagini epidemiologiche di laboratorio
condotte e usando i medesimi criteri classificatori della IARC, ha
valutato i campi a 50 hertz come possibili cancerogeni.
A titolo di riferimento in questa medesima categoria rientrano
sostanze non certo guardate con sospetto come il caffè, la
saccarina, i sottaceti. Sempre a titolo di riferimento, fra le
sostanze cancerogene si trovano tra le altre le bevande alcoliche,
l'amianto, il benzene, mentre fra le sostanze probabilmente
cancerogene si trovano fra le altre la formaldeide e diverse
sostanze organiche presenti nei gas di scarico dei veicoli a
motore, della famiglia degli idrocarburi policiclici aromatici.
Questo per dire in quale campo di azione stanno ragionando gli
organismi scientifici internazionali: si passa dal caffè
all'amianto e agli idrocarburi. Certo è che se il rischio c'è, è
piccolo. La legislazione italiana, la legge quadro già citata, la
legge n. 36/2001, adotta in proposito un atteggiamento prudenziale
prevedendo l'adozione, oltre ai valori limite - appunto quelli dei
100 microtesla -, di valori di cautela da utilizzare come elementi
di definizione di priorità per interventi di bonifica.
Questi valori di cautela non sono ancora stati definiti, essi
vanno in ogni modo intesi appunto come linee guida, non come valori
al di sopra dei quali il campo fa male e al di sotto non fa niente
perché un rapporto causa/effetto fra esposizione prolungata e
l'insorgenza di tumori non è stato ancora accertato.
Rispetto all'indagine effettuata nel Comune di Châtillon, senza
ripetere quanto già detto dalla Consigliera Squarzino, per quanto
concerne i livelli di campo magnetico a 50 hertz generati dai due
elettrodotti ad alta tensione transitanti sul territorio comunale,
i dati sono risultati in estrema sintesi i seguenti: 325 persone
residenti a distanza inferiore a 100 metri rispetto all'asse degli
elettrodotti; 221 persone residenti in abitazioni da livelli medi
annuali di campo magnetico a 50 hertz, da elettrodotti ad alta
tensione superiori a 0,1 microtesla, 92 elettrodotti ad alta
tensione superiori a 0,2 microtesla e 8 nuclei familiari
"interessati" da elettrodotti ad alta tensione superiori a 2
microtesla.
Cento metri - ricordo - è un generico parametro di prossimità
all'elettrodotto considerato abitualmente in questa indagine; 0,1
microtesla un valore al di sotto del quale non si può più parlare
di influenza specifica dell'elettrodotto rispetto ad altre sorgenti
domestiche; 0,5 microtesla un livello assunto come valore di
cautela nel progetto del decreto del Ministro Bordon che, come è
noto, è stato bloccato dal Ministro Veronesi, valori superiori ai 2
microtesla configurano una situazione di notevole prossimità
all'elettrodotto.
Per quanto riguarda invece la rumorosità ambientale, sono stati
effettuati rilievi in 24 punti di misura, in orario diurno
10,00-13,00 e notturno 22,00-24,00, nella stagione invernale e
primaverile.
È emerso che, in orario diurno, nell'8 percento dei rilievi
effettuati (e non nel territorio perché questo dato è erroneo nella
premessa dell'interpellanza, Consigliera, e lei ha ripreso questo
argomento: le percentuali, qui si riferisce alla ricerca dell'ARPA,
sono riferite al numero dei rilievi effettuati e cambia
notevolmente la situazione e non rispetto a tutto il territorio del
Comune di Châtillon) si sono rilevati livelli superiori a 70
decibel e, in orario notturno, nel 61 percento dei rilievi
effettuati, si sono rilevati livelli superiori a 60 decibel; i 70 e
i 60 sono i limiti massimi diurni e notturni. I punti di misura
hanno considerato tra le altre le situazioni abitative più
direttamente interessate da traffico di transito sia sulla A5 sia
sulla statale 26 e sulle principali arterie di viabilità
locale.
Questi sono i dati di riferimento rispetto alle domande poste;
mi pare di poter ribadire che non ci sono assolutamente situazioni
di oggettiva pericolosità per la salute dei cittadini fermo
restando che l'argomento non è riferibile solo al Comune di
Châtillon, ma è un argomento di grande attualità sul quale ipotizzo
come Responsabile pro tempore della salute dei cittadini valdostani
che ci siano interventi legislativi a livello nazionale a
breve.
Président
La parole à la Conseillère Squarzino
Secondina.
Squarzino (PVA-cU)
Assessore, lei ha fatto una relazione
tecnica e non ho sentito valutazioni politiche rispetto ai dati
rilevati, né ho sentito da parte sua un'attenzione reale al
problema. La sua attenzione è stata espressa con le parole:
"speriamo che in tempi brevi a livello nazionale definiscano
questi livelli di cautela"
. Io credo che la Regione abbia delle
responsabilità e delle possibilità di agire anche in questo campo.
È vero, lei ha detto, che non si superano i limiti di 100
microtesla, che sono i limiti massimi di esposizione pericolosi per
cui non è così grave la cosa.
Ma, se permette, ha un po' banalizzato le cause
dell'inquinamento, nel senso che ha messo sullo stesso piano
accanto agli elettrodotti e all'amianto, altre sostanze inquinanti
come i sottaceti e il caffè. Chiediamo pertanto all'Assessore in
una mozione che, per rispetto della salute, siano banditi i
sottaceti dalla Valle d'Aosta; questa potrebbe essere una proposta
interessante per cui lei, che lavora per la salute e per la
prevenzione della salute dei cittadini, sarebbe ricordato, nella
storia della Valle d'Aosta, come "l'Assessore dei
sottaceti…".
Ma lei ha ricordato che ci sono dei valori di cautela, degli
obiettivi di qualità, obiettivi di qualità e valori di cautela che
rispettano il principio di precauzione che la stessa Comunità
europea ha indicato per cui, se su di un prodotto non si hanno le
certezze assolute che non fa male, bisogna andare con i piedi di
piombo ed evitare di utilizzarlo.
Ormai diciamo che anche la stessa comunità scientifica ha
individuato dei valori di cautela e degli obiettivi di qualità che
possono tutelare la popolazione dall'insorgere di possibili effetti
legati all'esposizione prolungata a bassi livelli di campo
elettromagnetico: il valore che è stato indicato è lo 0,5
microtesla, addirittura 0,2 per gli edifici da costruire.
"È
vero…"
- dice l'Assessore -
"… questi limiti cautelativi
previsti dall'articolo 4 della legge n. 36/2001, dovevano essere
fissati dal Governo e, finché il Governo non li fissa, noi stiamo
zitti e buoni"
. Assessore, lei sa però che alcune regioni hanno
già operato in tal senso e non parlo solo del Veneto che già nel
1999 aveva individuato i limiti, dicendo che la distanza di
rispetto degli elettrodotti doveva essere tale che il campo
magnetico per le abitazioni non fosse superiore addirittura a 0,2
microtesla! Questa legge era stata impugnata di fronte alla Corte
costituzionale, ma successivamente è stata considerata legittima
dal punto di vista costituzionale.
Lei può obiettare che questa legge è stata emanata prima del
decreto; ma adesso anche la regione Campania ha fatto una legge
analoga recentissimamente, in data 24 novembre 2001. Già il titolo
della legge è chiaro: "Prevenzione dei danni derivanti dai campi
elettromagnetici generati da elettrodotti" e la legge dice che gli
strumenti urbanistici devono assicurare che si realizzi
"il
rispetto del valore limite di induzione magnetica misurata al
ricettore di 0,2 microtesla in prossimità di asili, scuole, aree
verdi attrezzate, ospedali e aree urbane, nonché uffici adibiti a
permanenza di persone non inferiori alle quattro ore
giornaliere"
.
Assessore, altre regioni hanno normato la materia, altre regioni
sono intervenute con degli atti normativi ben chiari e sono regioni
a statuto ordinario, neanche a statuto speciale. Allora, perché
anche noi non facciamo altrettanto? La salute dei cittadini non è
un valore per cui sia opportuno accettare il rischio anche di
ricorrere eventualmente alla Corte costituzionale? Noi avevamo
chiesto inascoltati che questi valori di cautela fossero inseriti
nella nostra legge regionale. Anche se ci si riferiva non agli
elettrodotti, ma agli altri campi elettromagnetici, però la nostra
proposta non è stata accettata. Ora io ritorno sull'argomento,
perché altre regioni lo hanno fatto. Non solo, ma dopo la revisione
dell'articolo V, dopo la modifica dell'articolo 118 della
Costituzione, credo che ci sia da fare un pensiero ulteriore: forse
lei saprà che ci sono correnti di pensiero diverse e, quando ci
sono correnti di pensiero diverse, ciascuno segue la corrente di
pensiero che rispecchia le proprie scelte politiche.
In seguito alla modifica dell'articolo 118 la Regione ha
competenza primaria in materia sanitaria; i limiti di esposizione
ai campi elettromagnetici sono materia sanitaria; dunque è
ipotizzabile che le regioni possano e debbano porre i limiti di
esposizione perché questo rientra nella materia sanitaria. Questo
dicono i documenti giuridici che abbiamo consultato. Se per lei non
è così, può darsi che lei segua un'altra corrente di pensiero,
Assessore…
(interruzione dell'Assessore Vicquéry, fuori
microfono)
… no, non ambientale, è sanitaria.
Le concentrazioni delle sostanze chimiche in atmosfera sono di
competenza ambientale, ma i limiti di esposizione ai campi
elettromagnetici sono materia sanitaria.
Credo che, di fronte al dato che altre regioni lo hanno fatto,
di fronte al fatto che la riforma della Costituzione dà maggiore
competenza alla Regione, sarebbe molto grave che la Regione Valle
d'Aosta non intervenisse su questa materia.
L'autonomia deve servire anche per tutelare la salute dei
cittadini; lei deve spiegare poi agli abitanti di Châtillon - ma
non solo a quelli perché lei giustamente ha ricordato che questo
problema ce l'hanno anche molti altri Comuni: Gressan, Pollein,
Jovençan, Hône - che la Regione non intende usare la sua autonomia
per tutelare la salute, che preferisce fare una legge sui sottaceti
- riprendendo un po' scherzosamente quello che lei ha detto -,
anziché tutelare la salute dei cittadini.
Questo è molto grave perché, quando viene fissato come Regione
questo limite precauzionale, è possibile far rientrare nella legge
sulla delocalizzazione delle abitazioni, che è in via di
perfezionamento per le zone soggette alle alluvioni, anche le
abitazioni che si trovano esposte al livello superiore al limite di
inquinamento individuato.
Qui avremmo lo strumento subito per poterlo fare e allora lei,
Assessore, sarebbe ricordato non come l'Assessore dei sottaceti, ma
come l'Assessore che tutela la salute dei cittadini. Tra l'altro,
come si potrà presentare alla giornata sulla prevenzione, che lei
giustamente ha organizzato, sapendo e dicendo che non ha fatto
proprio questa azione di prevenzione forte che lei poteva fare?
Per quanto riguarda l'inquinamento acustico, la Regione non è
presente nella società di gestione dell'autostrada? Ah, non lo sa?
Lo chieda allora alla sua Giunta e a Finaosta. Lei non dice sempre:
"chi inquina paga?"
In questo caso la società di gestione
dell'autostrada, che inquina dal punto di vista acustico, deve
pagare; lei e la Regione dovete chiedere questo, tramite i vostri
rappresentanti.
