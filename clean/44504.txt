Classificazione
BENI CULTURALI
Interventi vari



Oggetto del Consiglio n. 1488 del 11 maggio 2022 - Resoconto
OGGETTO N. 1488/XVI - Interpellanza: "Azioni per il
ripristino dell'ascensore presente all'interno del Castel Savoia di
Gressoney-Saint-Jean".
Bertin (Presidente) -
Alla presenza di 31 Consiglieri,
possiamo riprendere l'analisi dell'ordine del giorno del Consiglio
di oggi. Siamo al punto n. 22, per l'illustrazione si è prenotato
il consigliere Ganis, ne ha facoltà.
Ganis (LEGA VDA) -
. Quest'interpellanza riprende una
nostra iniziativa avente come oggetto la risoluzione delle
criticità che impediscono alle persone con disabilità la fruizione
di alcuni castelli e monumenti storici valdostani, discussa in
Consiglio regionale, nella quale si evidenziava un disservizio
dovuto al mancato funzionamento dell'ascensore posto all'interno
del Castel Savoia di Gressoney-Saint-Jean perché fermo da più di
due anni.
In risposta all'interpellanza l'Assessore evidenziava che la
mancata funzionalità era da attribuire principalmente ad aspetti
tecnici e gestionali, vale a dire alla necessità di avere il
personale formato per far funzionare l'ascensore, in caso di
mancanza di corrente elettrica o sbalzi di tensione,
all'ottenimento di tutte le certificazioni e controlli vari
affinché l'ascensore possa funzionare e alla sostituzione della
centralina di comando, bruciata a causa di uno sbalzo di
tensione.
Evidenziato i problemi facilmente risolvibili e visto che in
data 19 gennaio è stato adottato il provvedimento dirigenziale n.
223 del 19 gennaio 2022, che affida, per un importo complessivo di
euro 5.400, alla ditta appaltatrice i lavori di sostituzione della
centralina, la quale permetterebbe il ripristino e il funzionamento
dell'ascensore, si interpella l'Assessore competente per conoscere
quali siano le tempistiche degli interventi di ripristino e se vi
siano stime sulla ripartenza del summenzionato ascensore, affinché
possa essere utilizzato dai visitatori e da tutte le persone con
difficoltà motorie; in caso negativo, se sia intenzione
dell'Amministrazione regionale predisporre ogni azione necessaria
al fine di ripristinare il summenzionato ascensore.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
L'intervento di sostituzione
della centralina di messa in funzione dell'ascensore del Castel
Savoia e del relativo kit di sicurezza - come lei ha ricordato, è
stato affidato con provvedimento dirigenziale n. 223 del 19 gennaio
2022 - è stato realizzato.
In data 12 aprile scorso, alla presenza della ditta manutentrice
dell'organismo di certificazione, si sono svolte le verifiche di
sicurezza dell'impianto obbligatorio per legge a seguito delle
quali l'impianto è stato messo in funzione. L'ascensore è ora
utilizzabile regolarmente.
Presidente -
Per la replica, il consigliere Ganis.
Ganis (LEGA VDA) -
Grazie, Assessore, per la risposta.
Anche io, esattamente il 12 aprile, ero stato informato, in via
informale, che l'ascensore n. 3344, situato nel Castel Savoia,
aveva ripreso a funzionare.
A questo punto credo che la nostra iniziativa abbia smosso le
acque e che dopo oltre due anni di stop il servizio abbia ripreso a
funzionare, e questo ci appaga. Un servizio importante, come
abbiamo detto, per chi visita Castel Savoia, per tutta la comunità
e in particolar modo per chi ha delle difficoltà motorie. Un
piccolo contributo come gruppo sicuramente l'abbiamo dato portando
all'attenzione del Consiglio questo disservizio.
