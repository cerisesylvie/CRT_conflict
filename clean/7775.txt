Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2175 del 10 luglio 1986 - Resoconto
OGGETTO N. 2175/VIII - DISEGNO DI LEGGE CONCERNENTE:
"MODIFICAZIONI ALLA LEGGE REGIONALE 8 OTTOBRE 1973, N. 33,
CONCERNENTE LA COSTITUZIONE DI FONDI DI ROTAZIONE PER LA PROMOZIONE
DI INIZIATIVE ECONOMICHE IN VALLE D'AOSTA E SUCCESSIVE
MODIFICAZIONI".
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Il presente disegno di legge propone di
modificare alcune norme contenute nella legge regionale 8 ottobre
1973, n. 33, concernente la costituzione di fondi di rotazione per
la promozione di iniziative economiche in Valle d'Aosta, e
successive modificazioni. Si è verificato, infatti, che
l'estensione dei mutui agevolati nei casi di acquisto di strutture
alberghiere ha avuto una risposta quasi nulla
Come ben ricordate, una delle ultime modifiche apportate alla
legge n. 33 aveva introdotto la possibilità di beneficiare dei
mutui a tasso agevolato per l'acquisto di strutture alberghiere
anche per quei soggetti che avessero gestito da almeno 3 anni la
struttura alberghiera da acquistare. Ad un anno di distanza
dall'entrata in vigore di quella modifica non è stata avanzata
nessuna richiesta in tal senso e quindi si presenta oggi la
necessità di dover modificare quella legge, proprio perché essa ha
avuto un riscontro molto meno favorevole di quello che si era
creduto. Inoltre, attraverso un'indagine sommaria svolta dai nostri
uffici presso gli operatori turistici, è stato accertato che la
spesa prevista del mutuo concedibile, pari al 50% del limite
massimo fissato in 1 miliardo, è assolutamente insufficiente.
Con questo disegno di legge ci si propone, quindi, di togliere
il limite dei 3 anni di gestione per allargarlo a qualunque
requisito soggettivo diverso da quello generale e cioè che la sede
legale e fiscale della società o dell'individuo, che intende
acquistare la struttura alberghiera, sia in Vale d'Aosta. Così
tutti potranno beneficiare del mutuo, purché abbiano sede legale e
fiscale in Valle d'Aosta.
Questo disegno di legge propone anche di elevare la percentuale
dal 50% al 70% e l'aumento del tetto di spesa sino ad 1,5 miliardi.
Poiché c'è una tendenza sempre più marcata a realizzare nuove
strutture alberghiere o a ristrutturarne di vecchie senza inserirvi
il ristorante, escludendo quindi una di quelle strutture
tradizionali così richieste dal cliente affezionato della Valle
d'Aosta, si cerca di premiare ulteriormente l'operatore turistico
che vuole fare o ristrutturare l'albergo comprensivo del
ristorante, diminuendo del 25% il tasso di interesse.
Queste sono le modifiche più sostanziali del disegno di legge
che vengono proposte al Consiglio per l'approvazione.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Vorrei fare qualche breve
considerazione, osservando innanzitutto che la legge n. 33, con
quest'ultimo intervento, è già stata modificata 14 volte. Infatti
in Commissione è stato detto che sarebbe opportuno assumere qualche
iniziativa affinché venga stilato un testo definitivo, per evitare
che le difficoltà che già incontrano i Consiglieri per la sua
interpretazione, non diventino quasi insormontabili per i comuni
cittadini.
Nel merito del contenuto noi, in linea di massima, siamo
favorevoli alle modifiche che vengono apportate con il presente
disegno di legge. Vorremmo solo osservare che, di fatto, a questa
legge è stata tolta la sua prima ragion d'essere che consisteva nel
dare un aiuto ai gestori di strutture alberghiere che avessero
intenzione di acquistare l'edificio sede dell'albergo stesso.
Quindi in qualche modo noi vorremmo salvare questo aspetto iniziale
della legge, senza, ovviamente, escludere quanto è stato proposto
dall'Assessore.
Il nostro emendamento, propone di aggiungere, dopo il punto 4
dell'articolo 1, il seguente comma:
"Qualora l'acquisto di immobili adibiti ad azienda
alberghiera classificata ai sensi della legislazione regionale
vigente sia effettuato direttamente dal gestore le percentuali,
inerenti all'importo dei mutui sulle spese ammesse, sono aumentate
del 10% e il tasso annuo di interesse previsto precedentemente è
ridotto al 30%".
Noi riteniamo infatti che se chi vuole acquistare l'albergo è
già gerente della stessa struttura alberghiera, ciò costituisca un
requisito in più rispetto a chi intende comperare, ma non gestire
in prima persona, l'azienda alberghiera. Quest'ultimo, infatti, fa
solo un'operazione immobiliare, anche se si impegna a gestire
l'albergo. Poiché c'è una bella differenza tra queste due figure di
possibili acquirenti, noi, con questo emendamento, vorremmo
salvaguardare lo spirito iniziale della legge che noi ritenevamo
valido allora e riteniamo valido ancora oggi,
anche se
l'applicazione della legge ha avuto poca fortuna in questo
periodo.
Vorremmo quindi che fosse ben differenziata la figura di chi già
gestisce e si impegna a gestire l'albergo anche dopo l'acquisto,
rispetto a quella di chi acquista e garantisce di mantenere quella
struttura adibita ad albergo comprensivo, ovviamente, del
ristorante.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io debbo dire che il Consigliere Millet ed
il Partito Comunista ci mettono in una situazione piuttosto
difficile, perché non si può presentare all'ultimo momento un
emendamento così importante. Secondo me sarebbe stato preferibile
che voi lo aveste presentato in sede di Commissione, in modo da
permettere a tutti i Consiglieri, sia della minoranza che della
maggioranza, di approfondire...
(...INTERRUZIONE...)
...e dibattere la fondatezza dell'emendamento proposto.
Presentato invece all'ultimo momento, e pur avendo magari una sua
validità, rischia di essere interpretato come uno dei soliti
espedienti che, in definitiva, vogliono significare: "Noi offriamo
di più!"
La nostra difficoltà deriva dal fatto che, se noi accettiamo
questo emendamento, stabiliamo un precedente in base al quale, un
domani, ogni Consigliere potrebbe presentare all'ultimo momento dei
miglioramenti ad una qualsiasi legge, dando il via ad una rincorsa
alle percentuali migliorative che, in questo caso specifico, sono
già presenti nel testo del disegno di legge. Per questo motivo
riteniamo di non poter accettare l'emendamento proposto.
PRESIDENTE
: Passiamo ora all'esame dell'articolato.
Do lettura dell'articolo 1:
Articolo 1
1. La lettera d) del primo comma dell'articolo 7 della legge
regionale 8 ottobre 1973, n. 33, come sostituito con legge
regionale 8 agosto 1985, n. 68, è così sostituita:
"d) acquisto di immobili adibiti ad azienda alberghiera
classificata ai sensi della legislazione regionale vigente; ".
2. La lettera g) del primo comma dell'articolo 7 della legge
citata al primo comma è così sostituita:
"g) acquisto di terreni e fabbricati adibiti a complesso
ricettivo turistico all'aperto, come definito alla precedente
lettera e); l'acquisto deve riguardare non meno di un terzo della
superficie del complesso e includere il fabbricato principale
servizi.".
3. Il terzo comma dell'articolo 7 della legge citata al primo
comma è così sostituito: "I mutui, della durata massima di anni 20,
vengono concessi al tasso annuo di interesse pari al 40%
dell'ultimo tasso di riferimento del settore turismo pubblicato al
momento della stipula del contratto, arrotondato al mezzo punto, e
nelle seguenti proporzioni:
a1) per i casi di cui alle lettere a), b) e c) del precedente
comma:
-
fino ad un massimo del 70% della spesa ammessa, per i primi
500 milioni di spesa;
-
fino ad un massimo del 50% della spesa ammessa eccedente i
500 milioni, e con un limite di spesa totale ammissibile di 2
miliardi;
b1) per i casi di cui alla lettera d) del precedente
comma:
-
fino a un massimo del 70% della spesa risultante dall'atto
di acquisto dell'immobile, e con un limite di spesa totale
ammissibile di un miliardocinquecentomilioni;
c1) per i casi di cui alla lettera e) del precedente
comma:
-
fino ad un massimo del 70% della spesa ammessa, per i primi
250 milioni di spesa;
-
fino ad un massimo del 40% della spesa ammessa eccedente i
250 milioni, e con un limite di spesa totale ammissibile di un
miliardo;
d1) per i casi di cui alla lettera f) del precedente
comma:
-
fino a un massimo del 40% della spesa ammessa, e con un
limite di spesa totale ammissibile di un miliardo;
e1) per i casi di cui alla lettera g) del precedente
comma:
-
fino ad un massimo del 50% della spesa risultante dall'atto
di acquisto degli immobili e con un limite di spesa totale
ammissibile di un miliardo. ".
4. Dopo il terzo comma dell'articolo 7 della legge citata al
primo comma è inserito il seguente quarto comma: "Qualora le
iniziative di cui alle lettere a), b) e c) del primo comma siano
riferite ad aziende alberghiere all'interno delle quali sia
esistente o prevista una struttura per la ristorazione, il tasso
annuo di interesse dell'intera operazione è determinato, con le
modalità di cui al precedente comma, nel 30% del tasso di
riferimento; in tal caso il mutuatario assume l'obbligo di
mantenere in esercizio l'attività di ristorazione per l'intero
periodo di durata del mutuo, pena la revoca del corrispondente
beneficio".
La presente legge sarà pubblicata nel Bollettino ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE
: All'articolo 1 esiste
un emendamento
presentato dalle Commissioni I e III di cui do lettura nel testo
definitivo, in quanto era stato scritto in modo errato:
EMENDAMENTO N.
1
Art.
1: inserire il seguente nuovo comma:
2 bis) Dopo il primo comma dell'art. 7 della legge citata al
primo comma è inserito il seguente nuovo comma:
"Le operazioni di cui alle lettere d) e g) del primo comma
possono attuarsi anche attraverso il trasferimento totale delle
azioni o quote di una società avente come unici cespiti l'immobile
da acquisire e sue eventuali pertinenze, arredi e
attrezzature".
PRESIDENTE
: Se nessuno chiede la parola, metto in
votazione l'emendamento all'articolo 1 teste letto:
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Viberti)
Il Consiglio approva.
PRESIDENTE
: Do lettura dell'emendamento presentato dal
Consigliere Millet all'articolo 1:
EMENDAMENTO N.
2
Dopo il punto 4 dell'articolo 1 aggiungere il seguente punto
5:
- Aggiungere all'articolo 7 della legge citata il seguente
comma:
"Qualora l'acquisto di immobili adibiti ad azienda
alberghiera classificata ai sensi della legislazione regionale
vigente sia effettuato direttamente dal gestore le percentuali,
inerenti all'importo dei mutui sulle spese ammesse, sono aumentate
del 10% e il tasso annuo di interesse previsto precedentemente è
ridotto al 30%".
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Ho già espresso precedentemente le
motivazioni per le quali la maggioranza non accetta l'emendamento,
anche se riteniamo che sia fondamentalmente valido. Poiché c'è già
un impegno dell'Assessorato a rivedere entro fine dell'anno il
disegno di legge, in quell'occasione cercheremo di prendere in
considerazione le proposte fatte dal Partito Comunista. Chiediamo
quindi di ritirare l'emendamento.
PRESIDENTE
: Se nessuno chiede la parola, metto in
votazione l'emendamento presentato dal Consigliere Millet:
ESITO DELLA VOTAZIONE
Presenti: 28
Votanti: 10
Favorevoli: 10
Astenuti: 18 (Beneforti, Bondaz, Borbey, Chabod, De Grandis,
Faval, Lanièce, Lanivi, Maquignaz, Marcoz, Martin, Perrin,
Pollicini, Ricco, Rollandin, Stévenin, Tamone e Voyat)
Il Consiglio non approva.
PRESIDENTE
: Do lettura dell'articolo 1 nel testo
emendato:
Articolo 1
1. La lettera d) del primo comma dell'articolo 7 della legge
regionale 8 ottobre 1973, n. 33, come sostituito con legge
regionale 8 agosto 1985, n. 68, è così sostituita:
"d) acquisto di immobili adibiti ad azienda alberghiera
classificata ai sensi della legislazione regionale vigente; ".
2. La lettera g) del primo comma dell'articolo 7 della legge
citata al primo comma è così sostituita:
"g) acquisto di terreni e fabbricati adibiti a complesso
ricettivo turistico all'aperto, come definito alla precedente
lettera e); l'acquisto deve riguardare non meno di un terzo della
superficie del complesso e includere il fabbricato principale
servizi. ".
3. Dopo il primo comma dell'art. 7 della legge citata al primo
comma è inserito il seguente nuovo comma:
"Le operazioni di cui alle lettere d) e g) del primo comma
possono attuarsi anche attraverso il trasferimento totale delle
azioni o quote di una società avente come unici cespiti l'immobile
da acquisire e sue eventuali pertinenze, arredi e
attrezzature".
4. Il terzo comma dell'articolo 7 della legge citata al primo
comma è così sostituito: "I mutui, della durata massima di anni 20,
vengono concessi al tasso annuo di interesse pari al 40%
dell'ultimo tasso di riferimento del settore turismo pubblicato al
momento della stipula del contratto, arrotondato al mezzo punto, e
nelle seguenti proporzioni:
a1) per i casi di cui alle lettre a), b) e
c) del
precedente comma:
- fino ad un massimo del 70% della spesa ammessa, per i primi
500 milioni di spesa;
-
fino ad un massimo del 50% della spesa ammessa eccedente i
500 milioni, e con un limite di spesa totale ammissibile di 2
miliardi;
b1) per i casi di cui alla lettera d) del precedente
comma:
-
fino a un massimo del 70% della spesa risultante dall'atto
di acquisto dell'immobile, e con un limite di spesa totale
ammissibile di un miliardocinquecentomilioni;
cl) per i casi di cui alla lettera e) del precedente
comma:
-
fino ad un massimo del 70% della spesa ammessa, per i primi
250 milioni di spesa;
-
fino ad un massimo del 40% della spesa ammessa eccedente i
250 milioni, e con un limite di spesa totale ammissibile di un
miliardo;
dl) per i casi di cui alla lettera f) del precedente
comma:
-
fino a un massimo del 40% della spesa ammessa, e con un
limite di spesa totale ammissibile di un miliardo;
e1) per i casi di cui alla lettera g) del precedente
comma:
-
fino ad un massimo del 50% della spesa risultante dall'atto
di acquisto degli immobili e con un limite di spesa totale
ammissibile di un miliardo. ".
5. Dopo il terzo comma dell'articolo 7 della legge citata al
primo comma è inserito il seguente quarto comma:
"Qualora le iniziative di cui alle lettere a), b) e c) del
primo comma siano riferite ad aziende alberghiere all'interno delle
quali sia esistente o prevista una struttura per la ristorazione,
il tasso annuo di interesse dell'intera operazione è determinato,
con le modalità di cui al precedente comma, nel 30% del tasso di
riferimento; in tal caso il mutuatario assume l'obbligo di
mantenere in esercizio l'attività di ristorazione per l'intero
periodo di durata del mutuo, pena la revoca del corrispondente
beneficio".
La presente legge sarà pubblicata nel Bollettino ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE
: Se nessuno chiede la parola, metto in
votazione l'articolo 1 nel testo emendato testé letto:
ESITO DELLA VOTAZIONE
Presenti: 28
Votanti: 27
Favorevoli: 27
Astenuti: 1 (Viberti)
Il Consiglio approva.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 25
Favorevoli: 24
Contrari: 1
Astenuti: 1 (Viberti)
Il Consiglio approva.
