Classificazione
SPORT E TEMPO LIBERO



Oggetto del Consiglio n. 1914 del 19 ottobre 2022 - Resoconto
OGGETTO N. 1914/XVI - Interrogazione: "Criticità relative
allo spostamento del maneggio comunale nell'area di Vallée d'Aoste
Structure".
Bertin (Presidente) -
Punto n. 18. Risponde l'assessore
Marzi.
Marzi (SA) -
Il Comune di Aosta era proprietario del
maneggio ed è proprietario dell'area e quindi, in piena autonomia,
con nota in data 16 maggio 2022, il Comune di Aosta ha comunicato
la volontà di concorrere alla realizzazione del maneggio in Regione
Tzamberlet, attraverso l'ottenimento delle risorse stanziate dal
PNRR missione 5, "sport e inclusione sociale", previo specifico
atto d'interesse da parte della FISE, cioè la Federazione Italiana
Sport Equestri. Di fatto, quindi, il Comune di Aosta ha esplicitato
la volontà di non più delocalizzare il maneggio, mantenendone la
sede originaria.
In data 30 maggio 2022 la Regione ha risposto al Comune
ritenendo ottimale l'opzione del Comune ipotizzata di accesso al
PNRR. Nella medesima nota però, in ordine alla possibilità
eventualmente successiva di finanziare il maneggio con risorse
dell'Amministrazione regionale - ovviamente se richiesto dal Comune
stesso, nel caso in cui la FISE non dovesse sostenere il Comune di
Aosta nella procedura PNRR - la Regione ha precisato
all'Amministrazione comunale quanto segue:
- la necessità naturalmente di dover procedere, preliminarmente,
alla richiesta di riconoscimento del maneggio a quel punto di
interesse regionale, ai sensi della legge 16/2007;
- l'interesse regionale è valutato tra l'altro dalla Commissione
prevista dalla legge stessa, costituita dalle strutture regionali
competenti a cui partecipa il CONI regionale con funzioni
consultive. Fermo restando la valutazione positiva della
Commissione, la Giunta delibera il riconoscimento d'interesse
regionale. A tal punto è possibile, da parte del Comune, presentare
richiesta di finanziamento ai sensi della medesima legge con la
copertura sino al 50% della somma necessaria, fatto salvo il
reperimento delle risorse e quindi di conseguenza delle somme
necessarie.
La delocalizzazione del maneggio comunale nel quartiere Dora
derivava dalla previsione di realizzare la scuola prefabbricata in
Regione Tzamberlet che necessitava di disporre anche delle aree del
maneggio.
A seguito dei contenuti del DEFR 22-24 in ordine alla
programmazione sull'edilizia scolastica, si sono effettuate le
valutazioni circa il possibile superamento della realizzazione del
complesso scolastico in Regione Tzamberlet.
Le analisi di prospettiva riguardo i fabbisogni, alla luce del
mutato quadro delle strutture scolastiche di pertinenza regionale,
hanno orientato la programmazione nella riorganizzazione delle sedi
attuali piuttosto che verso nuove edificazioni.
Pertanto, sulla base di tali valutazioni, con deliberazione 170
dello scorso 21 febbraio 2022, la Giunta ha ritenuto la costruenda
scuola non più rispondente nell'interesse pubblico attuale, dando
mandato di procedere con il Comune di Aosta al recesso dell'accordo
di programma sottoscritto in data 28 gennaio 2011.
Tale recesso è stato deliberato in data primo agosto 2022.
Decidendo di abbandonare l'ipotesi di costruzione della scuola,
si è quindi reso possibile mantenere il maneggio all'interno
dell'area sportiva Tzamberlet, come auspicato dall'Amministrazione
comunale di Aosta.
L'area su cui sarebbe prevista la delocalizzazione è sita però
nei pressi del quartiere Dora, su terreni adiacenti all'area ex
Cascina Favre, e risulta specificata all'interno di un secondo
accordo di programma, diverso da quello da cui si è receduto, che
concerne gli interventi per la ristrutturazione urbanistica e la
riconversione produttiva dell'area industriale Cogne. Tale accordo
è stato naturalmente anch'esso sottoscritto in data 30 settembre
2011, come quello da cui si è già receduto rispetto alla
scuola.
Pertanto, in conseguenza della scelta del Comune di Aosta di
mantenere la collocazione del maneggio nella zona Tzamberlet, si
renderà necessario stralciare la previsione della sua collocazione
nei pressi del quartiere Dora, anche all'interno del progetto
secondo accordo di programma.
Manfrin (LEGA VDA) -
Grazie, Assessore, per la sua
risposta, è una conferma che lei ritiene di fornire, che però
lascia un po' spiazzati, nel senso che, come lei ricorderà, questa
scelta di spostare il maneggio era appunto - e come giustamente ci
ha ricordato in Consiglio - funzionale alla questione della
costruzione della scuola polmone.
Lei dice che in funzione della scelta della non realizzazione
della scuola polmone nella zona di Tzamberlet è stata poi scelta
una nuova collocazione, quindi la collocazione è in via Vittime Col
du Mont.
C'è un problema fondamentale però, che la scelta di non adibire
quello spazio alla costruzione di una scuola polmone risale al
2018, come lei sa bene. Questo significa che la scelta votata dalla
Giunta Spelgatti di non costruire una scuola polmone in quella zona
è stata presa molto tempo prima che poi si decidesse di non
spostare.
Questo lo conferma banalmente una cosa, cioè lo conferma il
fatto che, a seguito dell'iniziativa che ho riportato all'interno
dell'interrogazione - cioè l'interpellanza protocollo 281 del 28
gennaio 2021, allora assessore Minelli, quando c'era ancora un
Assessore all'ambiente e trasporti - un'iniziativa ispettiva
appunto a quell'Assessore  che rivelò che in realtà si era in
pieno lavoro per trasferire quelle strutture e che il blocco e il
mancato trasferimento del maneggio dalla zona di Tzamberlet alla
nuova zona individuata non era ancora venuto, a causa della
lentezza rispetto alla bonifica di quell'area.
Quindi se a gennaio 2021 si dice che quel trasferimento non c'è
ancora stato perché non c'è ancora stata la bonifica di quell'area,
dire che poi questa scelta di ritornare indietro fatta nel 2022 si
fa perché si è scelto di non fare più quella scuola... direi di
no.
Fatto sta che credo che il principio sia uno, cioè che tutta
l'attività ippica che si era concentrata in quell'area è stata
purtroppo cancellata, il maneggio non si è fatto né da una parte né
dall'altra, le persone che facevano quel tipo di attività non hanno
più potuto usufruire di quegli spazi e tutta o gran parte
dell'attività si è spostata sulla parte piemontese e abbiamo perso
anche degli atleti.
Credo che questa sia purtroppo una brutta notizia per lo sport
valdostano.
Adesso lei ci aggiorna rispetto alle indicazioni e alla
collocazione di questa struttura fra quelle finanziate con
l'eventuale PNRR piuttosto che con il riconoscimento dell'impianto
di interesse regionale, quindi con una compartecipazione da parte
della Regione, speriamo che questo possa essere utile, speriamo che
quindi detto no al PNRR l'Amministrazione comunale trovi la
possibilità di poter ripristinare il maneggio ma rimane purtroppo
una brutta pagina: da una struttura che avrebbe potuto continuare a
esistere siamo arrivati a una struttura che doveva rimanere lì e
che quindi oggi non è disponibile.
