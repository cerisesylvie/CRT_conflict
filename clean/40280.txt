Classificazione
ALPINISMO
SPORT E TEMPO LIBERO
Sport invernali



Oggetto del Consiglio n. 3127 del 10 gennaio 2018 - Resoconto
OGGETTO N. 3127/XIV - Interpellanza: "Chiusura dei tracciati
di sci alpinismo nel comune di Champorcher da parte della società
Monterosa Ski".
Farcoz (Président) -
Point n° 29 à l'ordre du jour. Pour
l'illustration la parole au collègue Restano.
Restano (AC-SA-PNV) -
Grazie all'Assessore, che rientra
prontamente. Come penso si sappia, è a conoscenza di tutti, la
Monterosa Ski nel 2017 ha avviato degli appositi tracciati per la
pratica dello sci alpinismo nei Comuni di Ayas e di Gressoney. Tra
le altre cose, ha introdotto anche una novità che è lo skipass per
gli sci alpinisti, uno skipass apposito alla cifra di 10 euro.
Sempre nel corso del 2017, ai primi del mese di febbraio (il 2
febbraio) a Champorcher, al salone polivalente, il presidente della
società, accompagnato da un dirigente della società stessa, ha
tenuto una riunione con la popolazione, con i commercianti, con i
rappresentanti delle associazioni, delle associazioni sportive,
dove si assumeva degli impegni ben precisi in merito ai percorsi di
sci alpinismo da sviluppare nella vallata di Champorcher. Tali
impegni sembra che ad oggi non siano stati mantenuti.
Con l'interpellanza, si chiede al Governo regionale se è a
conoscenza di tale scelte, di queste vicende, se il fatto di non
mantenere fede agli impegni assunti sia stato a seguito delle
indicazioni fornite dalla Giunta regionale all'amministrazione
della società o se pure vi è l'intenzione di fornire delle
indicazioni diverse rispetto a quello che fino ad oggi si è
fatto.
Président -
Pour la réponse, la parole à l'assesseur
Marguerettaz.
Marguerettaz (UV) -
. Sicuramente il collega Restano
conosce molto bene questo mondo e quindi pone al Governo regionale
delle domande molto specifiche, a cui rispondo ovviamente dopo aver
ascoltato Monterosa sull'indirizzo e sull'azione. Quindi rispondo
in modo rovesciato, nel senso che non abbiamo dato alcun tipo di
indicazione specifica, l'indicazione generale va nella direzione di
valorizzare le specificità e le potenzialità di un territorio e di
un "
domaine skiable
".
Il collega Restano nella presentazione dell'interpellanza ha
citato un'operazione che, a nostro giudizio, è molto interessante,
quella che la Monterosa ha proposto sulla stazione centrale (quella
che va nelle vallate di Gressoney e di Ayas), un percorso lanciato
da poco che sembra aver attirato l'attenzione degli appassionati
dello sci alpinismo, ma anche dei
media,
ed è stato
particolarmente diffuso. Dalla società tuttavia ci dicono che non
vi è solo questa l'iniziativa, ma che anche a Champorcher è stato
definito un percorso Ski Alp, che da Chardoney raggiunge Cimetta
Rossa - il punto più alto del comprensorio - passando nei pressi
del rifugio Dondena; rispetto a questo, la comunicazione della
società è la seguente: da quattro anni sta sperimentando la
proposta di tracciati per la risalita con attrezzature per lo sci
alpinismo all'interno dell'area sciabile, in modo da permettere
agli amanti di questa attività, in crescente espansione, di trovare
spazi gestiti a propria disposizione. Dalla stagione 2017/18 sono
stati previsti in tutto quattro tracciati.
Per quanto riguarda Champorcher, Monterosa ha previsto un
tracciato per la risalita con attrezzature per lo sci alpinismo
che, dal fondo della sciovia Madeleine, nei pressi del torrente
Ayas, risale la strada reale, percorre la strada poderale, fino al
rifugio Dondena, e poi sale a Cimetta Rossa; tale percorso non è
solo un'ipotesi, ma è presente nello Skirama di Monterosa Ski,
pubblicato e in distribuzione dal 26 ottobre 2017.
Purtroppo quando mi hanno dato la risposta (il 4 gennaio), non
c'erano le condizioni d'innevamento per effettuare la battitura,
quindi questa è stata la motivazione perché lei mi dice: "non è
stato fatto nulla" e, di fatto, ci confermano che non c'erano le
condizioni ma, avendolo messo sullo Skirama, è un progetto che
intendono seguire. Inoltre non ci sono neanche le condizioni per
aprire la pista di discesa da Cimetta Rossa a Laris. Questo
accadeva fino alla settimana scorsa.
Con le nevicate che abbiamo avuto, sicuramente tutta questa
attività potrà finalmente decollare e quindi, da questo punto di
vista, mi sembra di poter rassicurare l'interlocutore del collega
Restano: Monterosa ha assicurato - adesso bisogna gestire questa
nevicata particolarmente abbondante, quindi ci vorrà un po' di
tempo - che questo prodotto sarà al più presto fruibile.
Presidente -
Per la replica, la parola al collega
Restano.
Restano (AC-SA-PNV) -
Va puntualizzato che lo scorso anno
non si è utilizzato il percorso -era già inserito nello Skirama -,
da qui le riunioni chiarificatrici. Gli impegni assunti prevedevano
una campagna pubblicitaria specifica, così come è stato fatto per
l'altra vallata. Ciò non è avvenuto. La particolarità del
tracciato, vale a dire la partenza da Chardonney fino a Laris,
prevede un percorso attraverso la pista di rientro e quindi con la
conseguenza di andare contromano. Non è stato fatto nulla in tal
senso e questo si doveva prevedere in autunno: la segnaletica, la
pubblicizzazione del percorso. Anche in questo caso si dovevano
prevedere un apposito skipass per salire quantomeno fino a Laris o
degli orari differenziati.
Qualche soluzione in merito. La neve - è vero - io sono andato
sul posto, non era copiosa, molte volte chi pratica lo sci
alpinismo è uso dire "abbiamo sciato sui sassi". Per quanto
riguarda il rientro, si poteva praticare, si poteva andare fino al
rifugio Dondena, utilizzando il
quad
si sarebbe potuto
portare anche acqua al rifugio. Il rifugio è fermo, perché è
chiuso. Malgrado gli accordi fatti nel mese di febbraio, nulla è
stato portato avanti.
È stato pubblicizzato il rifugio Miserin. Se andiamo a vedere
sul sito, anche questo è chiuso. Abbiamo delle notizie
contraddittorie tra loro e, mi permetta la battuta, anche fuori
della Valle d'Aosta: è colorato di blu. Dovrebbero un attimino
coordinarsi con gli indirizzi della Regione. Questo per far capire
che sembra un'organizzazione un po' lasciata alle buone iniziative.
C'è tanta gente nella vallata che ha delle buone iniziative, tanti
commercianti e purtroppo - è notizia di questi giorni - chiuderà un
altro esercizio, quindi il rifugio Dondena, il rifugio Miserin, con
il ristorante albergo, che chiuderà a settembre. Sembra che si sia
un pochino abbandonata la vallata. Ora lei ha ammesso che lo sci
alpinismo è una pratica importante e in continua crescita; nella
vallata di Champorcher è sempre stato un fiore all'occhiello, con
gare nazionali e gare internazionali, se noi non lo curiamo viene
da pensare che si favorisca l'altra vallata. L'iniziativa per la
Val d'Ayas e per la Valle di Gressoney è stupenda, basta curare
anche gli altri.
