Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 1942 del 20 ottobre 2022 - Resoconto
OGGETTO N. 1942/XVI - Interpellanza: "Attività di controllo
del corso dei torrenti presenti sul territorio regionale al fine di
prevenirne le esondazioni".
Marguerettaz (Presidente) -
Passiamo al punto n. 47. La
parola al collega Ganis.
Ganis (LEGA VDA) -
Quest'iniziativa riprende in parte
altre già presentate in questo Consiglio regionale dal nostro
gruppo di opposizione. Negli ultimi anni il nostro Paese è stato
oggetto di numerosi eventi calamitosi che stanno creando sempre più
danni e devastazioni. A pagarne le conseguenze sono i nostri
cittadini, le case, le nostre infrastrutture, i beni pubblici e
privati e spesso anche le attività agricole e commerciali.
Le cause principali di queste situazioni sono dovute a
molteplici fattori, tra i quali la deforestazione, la presenza di
abitazioni costruite in prossimità degli argini, le piogge
abbondanti e torrenziali, ma la causa principale rimane senza alcun
dubbio la mancata pulizia di argini, fiumi e torrenti. Non bisogna
dimenticare che ogni genere di materiale gettato in maniera
irregolare tende a finire nelle falde acquifere impedendo il
normale scorrimento delle acque. Inoltre, la mancata pulizia di
fiumi e torrenti provoca un innalzamento degli alvei dovuta alla
deposizione cronica di sedimenti e di trasporto, provocando così,
in caso di piogge intense e con grandi quantità d'acqua,
esondazioni e allagamenti. Per questo motivo è importante e
necessaria una costante pulizia e monitoraggio di fiumi e
torrenti.
Altro fattore importante è il mantenimento del bosco nei pressi
dei fiumi. Nei luoghi montani, come nella nostra regione,
l'ostruzione dell'alveo da parte della vegetazione che in alcuni
torrenti cresce a dismisura e l'accumulo di sedimenti possono
precedere pericoli di divagazioni di flussi torrentizi, come ho già
evidenziato. Rimane quindi di assoluta importanza e come priorità
osservare e monitorare i torrenti evitando che all'interno
dell'alveo ci possano essere materiali detritici o sedimenti di
trasporto che possono causare impedimenti al normale deflusso delle
acque, in vista anche di eventi atmosferici estremi. Tra l'altro,
rileggendo la risposta dell'assessore Marzi, in merito
all'interpellanza presentata il 7 ottobre avente come oggetto:
"Interventi volti alla soluzione delle problematiche concernenti il
deflusso delle acque del torrente Beaucueil in comune di Issogne",
l'Assessore mi evidenziava il concetto di rischio mettendolo in
discussione, perché, a suo giudizio, c'era un margine di casualità
che distingue il rischio e la certezza, me lo sono riletto. Ora, mi
permetta una considerazione forse un po' grottesca ma
personalmente, se vedo un tronco che ostruisce il regolare deflusso
delle acque o se intravedo un accumulo di sedimento che crea un
rialzo dell'albero, mi limito a definirlo un rischio. A questo
punto una domanda mi viene spontanea: perché il lavoro di
manutenzione dei torrenti non è stato fatto, tant'è che molti
torrenti sono ancora colmi di vegetazione o di altri
impedimenti?
In base a queste considerazioni, il sottoscritto interpella
l'Assessore competente per conoscere "se la manutenzione dei
torrenti sia opportunamente eseguita. In caso negativo, quali
provvedimenti intenda assumere per controllare il corso dei
torrenti e se risultano essere pervenute presso il vostro
Assessorato o al Corpo forestale valdostano segnalazioni di
relative problematiche a torrenti che vertono in situazioni di
criticità".
Presidente -
Per la risposta, la parola al collega
Marzi.
Marzi (SA) -
Inizio la risposta all'iniziativa elencando
i dati relativi all'ultimo triennio dei lavori eseguiti dalle
competenti strutture dell'Assessorato delle finanze, innovazione,
territorio e opere pubbliche. Interventi programmati:
- anno 2020: diciotto torrenti interessati dagli interventi per
complessivi euro 390 mila circa a cui aggiungere cinque lotti di
manutenzione per aree territoriali che hanno riguardato interventi
su ulteriori ventisette torrenti per complessivi 538 mila euro;
- anno 2021: dieci torrenti interessanti dagli interventi per
complessivi euro 336.530;
- anno 2022: dodici torrenti interessati dagli interventi per
complessivi euro 1.088.960, tutti in fase di affidamento in queste
settimane, a cui aggiungere tre torrenti con interventi
significativi di adeguamento della loro funzionalità idraulica (il
Baudier d'Oyace, il Flassin a confine tra Saint-Oyen e
Saint-Rhémy-en-Bosses e il Bagnère al confine tra Saint-Christophe
e Quart) per complessivi euro 2.315.000 e tre torrenti ove, in
virtù di alcuni risparmi che dovrebbero risultare dalle
aggiudicazioni in corso, potrebbero essere affidati interventi
manutentivi per stimati euro 108 mila.
Interventi svolti in somma urgenza dalla struttura Assetto
idrogeologico dei bacini montani, quella maggiormente competente al
riguardo:
- anno 2020: trentotto torrenti coinvolti di cui trentaquattro a
seguito degli eventi alluvionali di ottobre 2020 per euro
1.926.315;
- anno 2021: sette torrenti coinvolti per euro 254.163;
- anno 2022: tredici torrenti coinvolti, di cui quattro
interventi ancora da concludere, per euro 1.263.631.
Gli importi complessivi destinati sono quindi euro 2.853.759 per
il 2020, euro 590.693 per il 2021 ed euro 4.775.591 per il
2022.
In sede di risposta alla precedente interpellanza da lei
richiamata sul tema del maggio 2021 presentata sempre dal suo
gruppo, ebbi modo di rappresentare, rispetto alle premesse della
medesima, che cosa si intende per manutenzione degli alvei e
soprattutto quali sono le effettive esigenze idrauliche, frutto di
analisi tecniche però, che rendono necessari questi tipi di
intervento. Apprezzando l'assoluta attenzione al tema che anche
quest'iniziativa rende manifesta, è opportuno sottolineare come
anche le premesse di quest'interpellanza però non colgano appieno
le risultanze delle valutazioni delle attività tecniche svolte
dagli uffici. Devo pertanto richiamare quanto espresso allora,
puntualizzando che nei corsi d'acqua valdostani non vi sono
condizioni di accumulo di materiali in alveo tali da costituire un
elemento di aggravamento del deflusso in caso di piena o di
impedimento del deflusso delle acque.
Quanto espresso non attiene a una mia valutazione politica, in
quanto il mio compito è di soffermarmi assolutamente sui fatti, ai
quali va pertanto ricondotta, negandola però, la seguente
affermazione citata nelle premesse di quest'iniziativa: "nel nostro
territorio molti torrenti laterali non presentano da anni segni di
intervento di manutenzione finalizzati a rimuovere detriti, arbusti
e vegetazione spontanea presente negli alvei". L'ho citata con i
numeri espressi naturalmente in premessa. Gli interventi necessari
sono sempre stati svolti e, dove non lo sono stati, è perché non vi
è stata ravvisata la necessità a seguito di verifiche. La crescita
di un arbusto o di una serie di arbusti oppure il deposito di
materiale, non rappresentano infatti gravi e insormontabili
problemi al deflusso delle acque. Per questo motivo propongo che
gli aspetti di materiale alveo e le sue possibili interferenze in
caso di piena possano essere oggetto, d'accordo con il Presidente
della III Commissione, di approfondimento tecnico in sede di
Commissione consiliare competente naturalmente se tutto ciò può
essere ritenuto utile.
Richiamando quindi quanto già affermato nella precedente
succitata iniziativa, per manutenzione degli alvei tecnici si
intende l'insieme delle azioni continue volte a ridurre i rischi di
degrado della terra e delle opere presenti sia nei territori di
monte che di valle. Nel caso di corsi d'acqua, si tratta di
mantenere l'assetto delle opere e degli alvei attraverso interventi
di rimozione di materiali trasportati dalle piene, potature e
taglio di alberature di ostacolo al deflusso delle piene ricorrenti
dall'alveo e dalle sponde, rinaturazione e protezione delle sponde
dissestate, se non lo sono, non si interviene, in fase di erosione,
ripristino della sezione dell'alveo del deflusso con rimozione di
depositi alluvionali o di altri materiali, manutenzione degli
argini e delle opere accessorie, ripristino degli spondali a
diversa tipologia, ripristino e consolidamento di briglie e soglie
e le opere naturalmente di contenimento dei fenomeni di instabilità
dei versanti.
Gli uffici hanno operato e stanno operando con le finalità prima
esposte su tutto il reticolo idraulico regionale, individuando le
situazioni di pericolo, progettando e realizzando gli interventi
necessari, compresi l'asportazione dall'alveo laddove il materiale
inerte e le piante riducono in maniera consistente le sezioni di
deflusso delle acque stesse. Le segnalazioni da parte dei Comuni
arrivano solitamente per il tramite dei tecnici referenti di zona
che verificano le priorità da assegnare a quanto richiesto. 
Rispetto al terzo quesito, le procedure di gestione e controllo del
territorio derivanti dalla legge n. 5/2001 prevedono che la
situazione di manifesta criticità e pericolo sia segnalata alla
Protezione civile dal Sindaco territorialmente competente, che
attiva le verifiche da parte della competente struttura Assetto
idrogeologico dei bacini montani.
Secondo quanto riportato, tra gli altri, dagli uffici del
collega Sapinet, il Corpo forestale provvede, attraverso le proprie
stazioni, alla redazione di rapporti semestrali sulla conservazione
delle opere idrauliche. In particolare l'esame formulato riguarda,
oltre allo stato di efficienza di manufatti idraulici, le
condizioni idrauliche legate alla presenza di vegetazione in alveo
e naturalmente di materiale alluvionale. Anche le Amministrazioni
comunali annualmente effettuano richieste relative alla
predisposizione del piano degli interventi ai sensi delle leggi
regionali n. 44/1989 e n. 67/1992 del Dipartimento risorse naturali
e Corpo forestale, richieste che spesso vengono fatte in
collaborazione e su segnalazione dei Consorzi di miglioramento
fondiario il cui prezioso compito di custodi del territorio è
assolutamente noto.
Ci tengo in chiusura a esplicitare un concetto che, secondo me,
è assolutamente fondamentale che riguarda tantissima parte degli
ambiti della vita di tutti quanti noi. Fondamentalmente, nel
momento in cui si utilizzano in maniera libera due termini, il
termine di pericolo e il termine di rischio, in realtà è importante
capire fondamentalmente due aspetti logici fondamentali. Questo lo
dico perché il concetto di rischio è un concetto che può riguardare
tanti ambiti della vita privata. Ad esempio, il sottoscritto si
occupava di rischio in un ambito che nulla ha a che fare con gli
alvei, di natura finanziaria, ma il concetto fondamentale è questo:
un pericolo esiste o non esiste? Nel momento in cui un pericolo
esiste, per tutte le strutture del caso che possono esistere, nel
caso specifico quelle che gestiscono gli alvei dei torrenti della
Regione autonoma Valle d'Aosta, l'unica azione che si può porre in
essere è quella di mitigazione del rischio. Nel momento in cui c'è
un pericolo, l'unica azione che spetta a un soggetto che si occupa
della gestione del rischio è quella di mitigarlo. Il rischio può
essere solo mitigato, non può essere assolutamente evitato. Nel
momento in cui si dovesse arrivare in senso logico e anche da un
punto di vista pragmatico a far coincidere la possibilità di
eliminare completamente un rischio, evidentemente questo non
esisterebbe e, di conseguenza, si starebbe tornando al concetto di
pericolo esistente o meno.
Al concetto di rischio è collegato un aspetto profondamente
umano della vita che è quello di alea, la capacità di intervenire
sulla percentuale che esiste tra rischio, alea e, di conseguenza,
esistenza o meno del pericolo, è fondamentalmente il compito di
tutti quanti noi. Un esempio classico in tal senso, da un punto di
vista logico e anche da un punto di vista etimologico, è quello del
concetto di premio assicurativo. Nella vita di tutti quanti noi
continuamente e concretamente esiste un concetto a cui tutti quanti
noi facciamo riferimento nel nostro quotidiano: il concetto appunto
di assicurazione. L'assicurazione interviene nel mitigare dei
rischi o nel sostituire, attraverso un concetto di mutualità, il
concetto di rischio stesso. Vi siete mai chiesti perché quando si
paga l'assicurazione della macchina, l'RCA obbligatoria in Italia
dal 1969, si paga un premio assicurativo? Si paga un premio
assicurativo - mi sto divertendo perché mancano ancora 24 secondi e
li uso tutti perché poi tanto so che la replica di fatto non
tratterà questi temi - è legato al fatto che fondamentalmente il
termine "premio" deriva dal latino
praemium
: paghi prima per
una cosa che forse succederà dopo. Il fatto che si paghi prima per
una cosa che forse succederà dopo è fondamentalmente legato al
fatto che il rischio nella vita umana e anche in tutte le accezioni
del caso non può mai essere azzerato, altrimenti non
esisterebbe.
Presidente -
Per la replica, ha chiesto la parola il
collega Ganis.
Ganis (LEGA VDA) -
Parlando di fiumi e non di
assicurazioni vorrei ringraziarla per avermi reso edotto del numero
di lavori eseguiti, però le porterò a breve tutta la documentazione
quella fotografica, così avrà modo di rendersi conto della
situazione in cui versano molti torrenti.
Mi dispiace in parte contraddirla, ma la pulizia dei torrenti
non è eseguita alla perfezione, ci sono torrenti situati nella
parte dell'Envers che da anni non presentano segni d'intervento e
di manutenzione, infatti la vegetazione cresce tranquillamente.
Poco importa quindi se gli interventi sono di manutenzione
ordinaria o straordinaria, l''importante è che questi ultimi
vengano eseguiti a regola d'arte. Poi che nessuna segnalazione sia
pervenuta presso il vostro Assessorato o al Corpo forestale
valdostano lo immaginavo già, ma credo che questa giustificazione,
a mio avviso, venga utilizzata in modo ridondante. Vorrei far
presente che le segnalazioni da parte dei Consiglieri regionali
vanno prese in considerazione appunto perché si basano su
segnalazioni oggettive o su segnalazioni da parte di cittadini che
non fanno altro che evidenziarci queste criticità.
Torno a ribadire che la presenza di alberi, tronchi o di
vegetazione, in caso di precipitazioni possono ostruire la sezione
del torrente e ostacolare il passaggio dell'acqua, aumentando così
il rischio di esondazione. Questo è un dato di fatto e non un dato
politico. Bisognerebbe, secondo me, tenere conto di due aspetti
fondamentali: uno è quello di dragare i fiumi e torrenti dove ci
sono accumuli di sedimento al fine di ottenere un beneficio
idraulico, l'altro è quello di tenere pulito l'alveo dalla
vegetazione o dai tronchi al fine di rendere più fluido il flusso
torrentizio. Entrambi sono interventi mirati a mantenere puliti i
corsi d'acqua.
Vorrei inoltre far presente che c'è un disegno di legge: il n.
216, presentato in Senato e che sta seguendo il suo iter
finalizzato a semplificare le procedure di manutenzione
straordinaria di fiumi e torrenti. Vorrei inoltre evidenziare un
altro aspetto: spesso le autorizzazioni, i permessi e i pareri
seguono un iter lento e farraginoso, ma non solo, ci sono delle
leggi che rischiano di pesare in modo eccessivo sulla sicurezza
idraulica.
Resta evidente, a mio avviso, che bisognerebbe lavorare su scale
di priorità, mettendo in evidenza il preminente interesse
idraulico.
Termino ricordando l'alluvione di 20 anni fa che ha colpito la
nostra regione, molte furono le vite spezzate e i danni furono
ingenti. Ancora oggi molte ferite non sono del tutto
rimarginate.
