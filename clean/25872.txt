Classificazione
INDUSTRIA



Oggetto del Consiglio n. 318 del 15 gennaio 2009 - Resoconto
OGGETTO N. 318/XIII - Ritiro di mozione: "Interventi per
sopperire alla crisi in atto presso la Cogne Acciai Speciali di
Aosta".
Mozione
Preso atto che anche la Cogne Acciai Speciali di Aosta è
stata toccata dall'onda lunga della crisi e ha dovuto ricorrere
alla Cassa integrazione;
Constatata l'importanza strategica di tale realtà produttiva
che resta tuttora la più importante nel panorama valdostano per
numero di occupati;
Appurato che i provvedimenti per assorbire la crisi toccano
anche i dipendenti a tempo determinato a cui non è stato o non
verrà rinnovato il contratto a termine;
Acclarato che già si prospetta una riduzione di quasi il 10%
del personale attraverso il ricorso degli incentivi alla mobilità e
al prepensionamento;
Visto lo sforzo positivo che i vertici aziendali intendono
compiere continuando nella politica di piani di investimento a
lungo termine e sostegno all'attuale progetto di sviluppo;
Rilevato che vada fatto tutto il possibile per intrecciare le
misure di assorbimento della crisi come gli ammortizzatori sociali
con quelli di rilancio e sviluppo coordinando le scelte generali
del Consiglio e del Governo regionale con quelle aziendali;
Il Consiglio regionale
Impegna
la commissione competente ad individuare di concerto con il
Governo regionale tutti gli strumenti per coinvolgere in tempi
brevi l'Azienda C.A.S. di Aosta e le OO.SS. al fine di costruire un
tavolo di confronto che condivida un piano concertato che affronti
con congruenza e tempestività la crisi del settore nei prossimi
mesi.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Questa mozione si colloca nell'alveo della
discussione che abbiamo avuto ieri rispetto alla delicatezza della
crisi economica che stiamo attraversando e che tocca anche la
nostra Regione.
Non è una situazione dell'ultima ora, sappiamo che l'azienda CAS
di Aosta aveva già cercato, fin dall'autunno scorso, di intervenire
in qualche modo per alleviare il peso della crisi che si stava
manifestando nel settore della siderurgia attraverso una serie di
interventi interni, che poi non sono più stati sufficienti e adesso
si deve ricorrere alla cassa integrazione.
Perché per noi era importante porre all'attenzione la situazione
di questa fabbrica? Non perché non ci siano altre aziende che sono
in difficoltà in Valle d'Aosta, ma perché probabilmente, anche se
molti oggi non ricordano più i nomi di Charles van der Straten
Pontoz o di personalità come Pio Perrone, questa fabbrica sta
facendo la storia della Valle d'Aosta da almeno cento anni. Quindi
una storia così significativa ha avuto una influenza senza dubbio
notevole sulla nostra Regione, basti ricordare che gli abitanti di
Aosta sono cresciuti anche parallelamente allo sviluppo
dell'attività industriale e che la nostra città, i nostri paesi
hanno beneficiato dell'attività industriale.
Vorrei qui ricordare le parole di un grande sindacalista, forse
il più grande sindacalista che abbia lavorato nella fabbrica Cogne,
Sergio Graziola, che nonostante gli anni difficili, quelli dal
dopoguerra fino agli anni '70, anni in cui in fabbrica alle volte
c'era un morto sul lavoro al mese, e sappiamo quante siano state le
malattie gravi come la silicosi, lui, che proprio contro queste
cose combatteva, ebbe a dire che la Cogne per la Valle d'Aosta
rappresenta il benessere dei lavoratori.
Ecco che ci vuole un'attenzione particolare che deve essere
segnalata sul momento attuale di questa azienda, perché oltre alla
cassa integrazione, che sembra per adesso interessare i primi tre
mesi dell'anno e che è abbastanza distribuita, quindi non colpisce
unilateralmente alcuni lavoratori ma cerca di toccare più occupati,
quello che ci preoccupa è il mancato rinnovo dei contratti a
termine. Parliamo di cifre che si aggirano fra le settanta e le
novanta unità. Guardate: settanta, novanta unità di contratti non
riconfermati significano esattamente il numero di intere fabbriche
che chiudono in Bassa Valle, quindi si tratta di cifre
importanti.
Altro dato importante è la riduzione, che potrebbe arrivare
quasi al dieci per cento, del personale attraverso il ricorso degli
incentivi alla mobilità e al prepensionamento; tutto questo
potrebbe comportare una riduzione alla fine di questo processo del
numero degli addetti presso questa azienda. Non tenere conto che
questo processo ridimensiona il numero degli addetti sarebbe
grave.
Non sottovaluto che in questi giorni è in atto una positiva
trattativa fra i sindacati e l'azienda, che in qualche modo cerca
di attenuare questo fenomeno della non riconferma dei contratti a
termine, ma per molti si parla di slittare al 2010, vuol dire stare
un anno senza lavoro! E non è ad oggi chiaro e determinato che
l'eventuale riduzione di posti attraverso prepensionamento siano
tutte ricomposte dalla riassunzione di questi contratti a tempo
determinato.
Voglio altresì non dimenticare lo sforzo dell'azienda. In un
momento così delicato bisogna riconoscere che l'azienda sta
investendo per riqualificare dei settori produttivi, e questo è il
segnale importante che non può essere dimenticato in un dibattito
di questo tipo.
Allora cosa vogliamo dire con questa mozione? Vogliamo dire che
abbiamo coscienza del ruolo fondamentale di questa azienda per la
Valle d'Aosta, riconosciamo che c'è in atto una situazione positiva
rispetto a qualche anno fa di costruzione di dialogo fra parti
sociali e azienda, riconosciamo che l'azienda ha un impegno
importante di investimenti che ci garantisce della sua volontà di
intraprendere quella strada; quello che chiediamo è che ci sia un
tavolo in questi mesi difficili che faccia in modo che le misure
che vengono prese dal Governo regionale siano in sinergia totale
con l'azienda e le parti sociali, in modo che quel percorso già
positivo che si sta avviando, in cui il segnale positivo che viene
sia da parte dell'azienda sia da parte dei sindacati, abbia un
ulteriore segnale e sia maggiormente rafforzato. Sono convinto che
delle iniziative da parte del Governo regionale nei confronti
dell'azienda e delle parti sociali su questo tema siano già state
messe in atto, semplicemente si vuol ribadire che questo consiglio
ne ha piena consapevolezza e vuole che questo tavolo sia un tavolo
che rimane in piedi in questa delicata fase, fino al superamento di
questa situazione.
Président
- La parole au Président de la Région,
Rollandin.
Rollandin (UV)
- Grazie, Presidente. Credo che
l'illustrazione della mozione abbia chiarito quali sono gli
intenti: fare il possibile per superare un momento difficile,
tenendo conto del ruolo che svolge l'azienda, come è stato anche
sottolineato. Poi possiamo analizzare i numeri e con l'Assessore
Pastoret abbiamo durante questo periodo seguito con attenzione le
varie fasi che si sono succedute; non dimentichiamo che fino a
qualche giorno prima della crisi c'erano nei piani della CAS
programmi di interventi e di assunzioni importanti, purtroppo il
precipitare della situazione ha creato delle difficoltà che portano
oggi a rallentare un certo tipo di programmi e a prevedere un
momento di difficoltà, che è stato dall'azienda portato
all'attenzione delle forze sindacali.
Non dimentichiamo che l'azienda ha fatto in questi ultimi anni
degli investimenti importanti, l'ultima pressa inaugurata poco
tempo fa credo che sia un investimento di tutto rilievo in un
panorama in cui la ridefinizione del complesso Cogne ha dato un po'
l'idea di come vuole posizionarsi, non solo nel mercato nazionale
ma sul mercato internazionale.
Il fatto stesso che il presidente dell'azienda sia responsabile
nazionale del settore e sia in collegamento con il gruppo
internazionale degli acciai la dice lunga sulla posizione di
apertura che c'è oggi in questa azienda, nell'ambito della
programmazione.
Con le forze sindacali c'è un dialogo aperto importante, sono
state fatte delle riunioni per vedere come attivare, e per quali
periodi, la cassa integrazione eccetera, quindi l'idea di costruire
un tavolo di confronto, un tavolo concertato che condivida, che
affronti con congruenza e tempestività la crisi, al di là della
composizione diretta, cioè il fatto di riunire le tre parti, è già
quello che è successo fino a ieri e che si sta profilando nei
prossimi giorni fra azienda e forze sindacali.
Per quanto riguarda la Regione sono sempre stati tenuti
aggiornati sia l'Assessorato competente che la Giunta, per quanto
riguarda i provvedimenti che sono stati presi e che si intende
prendere.
Voglio ricordare che la situazione nel breve periodo è quella
che il collega conosce, la contrazione dell'attività prevista per
il primo trimestre 2009 ha portato l'azienda a prevedere il ricorso
alla cassa integrazione ordinaria per un periodo di tredici
settimane, per una quota fra il cinquanta e il settanta per cento
della forza lavoro (più di 600 su 1.160) che interesserà in
particolare i reparti di lavorazione a freddo, maggiormente toccati
dalla crisi internazionale. Inoltre lunedì 12 è stata raggiunta
un'intesa preliminare con le organizzazioni sindacali, per
l'apertura della procedura di immobilità volontaria dei lavoratori
che dovrebbe interessare circa settanta lavoratori. L'accordo
prevede incentivi mirati per tre anni con delle integrazioni
economiche a sostegno della provvidenza INPS e il versamento delle
contribuzioni previdenziali per i lavoratori vicini ai requisiti
pensionistici, problema questo, importante, sollecitato da tempo
dalle forze sindacali per risolvere anche quelle situazioni
particolari di lavoratori esposti all'amianto. L'intesa sarà
presentata ai lavoratori in questi giorni ed è fissato un incontro
con l'azienda per la sua sottoscrizione.
L'azienda prevede inoltre di non riconfermare per il momento una
parte dei contratti a termine - la preoccupazione manifestata dal
collega - scaduti a fine 2008 e in scadenza nei primi mesi del
2009, si tratta di circa cinquanta contratti, dei quali, sulla base
dei programmi dell'azienda, venti dovrebbero essere riattivati
entro fine anno o inizio 2010 e dieci entro i primi mesi del 2009.
La CAS inoltre conteggerà i periodi lavorativi a tempo determinato
già effettuati ai fini del calcolo dei diciotto mesi di contratto a
termine o interinali, dopo i quali scatta l'assunzione a tempo
indeterminato per l'ottanta per cento dei lavoratori precari, come
previsto nell'accordo del 2006.
Nel corso del 2008 la CAS ha prorogato cinquantanove contratti e
trasformato a tempo indeterminato sessantanove contratti a tempo
determinato.
Quindi credo che, tenuto conto di queste situazioni esistenti,
non ci sia l'esigenza di un'ulteriore formalizzazione di un tavolo.
Credo che sia corretto dare eventualmente una informativa o fare un
incontro con la Commissione competente per aggiornare la situazione
sulle iniziative e sulla sua eventuale evoluzione. Chiederemmo di
fare una riflessione, perché fare questo tavolo riteniamo che non
aggiunga nulla al sistema già oggi esistente nell'ambito dei
rapporti, ne parliamo soprattutto con le forze sindacali e con la
Regione per quanto riguarda le premesse al mantenimento dei precari
e della ripresa del tavolo, perché l'impegno da parte dell'azienda
è di rivedere i piani nel momento in cui il mercato si sblocca. Il
collega ricordava ieri proprio il discorso del mercato dell'auto
che è collegato all'arrivo di provvedimenti a livello nazionale,
per cui riparte la rottamazione eccetera.
Ad oggi dobbiamo dire che durante questo periodo l'effetto
positivo è che c'è stata la possibilità di ridurre i magazzini,
utilizzando tutto quello che era stoccato finora perché questo è
uno degli effetti della crisi.
Ci permettiamo di fare una proposta di ritiro della mozione, ma
con l'impegno di questo aggiornamento che possiamo fare in
Commissione, in modo da dare conto di quello che sta succedendo.
Non mi sembra sia il caso di fare un'ulteriore formalizzazione,
perché si tratterebbe solo di questo, in quanto i contatti ci sono
già; se non ci fossero, varrebbe il discorso di richiamare la
Regione affinché si faccia parte di un dialogo che manca, ma il
dialogo c'è. Potremo fare un aggiornamento in Commissione al
momento in cui ci saranno novità, ma al di là di quello che ci è
stato detto essere stato fatto ad oggi, non credo sia possibile
avere di più in questa fase. Abbiamo sentito anche le altre parti
per vedere se era il caso, c'è disponibilità anche da parte loro a
dare tutte le informazioni e a mettersi a disposizione della
Commissione per fare un quadro esaustivo, ma non ci sembra in
questo momento opportuno fare questo tavolo.
Quindi chiederemmo di fare questa considerazione ai colleghi che
hanno presentato la mozione per le ragioni che ho appena spiegato,
tenendo conto degli ottimi rapporti che ci sono in questo momento
fra azienda e forze sindacali, che ci fanno sperare che questo
continui e dia delle soluzioni per poter risolvere i problemi
pratici a cui accennava il collega.
Président
- La parole au Conseiller Louvin.
Louvin (VdAV-R)
- Abbiamo dietro le spalle un lungo
dibattito di ieri sulle problematiche della crisi e qui stiamo
sicuramente toccando uno dei nervi scoperti per quanto riguarda la
nostra Regione di questa situazione. Ho chiesto la parola per fare
alcune considerazioni, prima che si pronunci sull'esito della
mozione la parte proponente, per dire come la questione della
C.A.S. sia stata al centro dell'attenzione della politica regionale
in modo pari a quella che è stata l'attenzione, nell'ultimo
decennio, attorno al tema del Casinò. Infatti c'è stato un tempo
fra gli anni '70 e '80 in cui la questione era di quotidiano
dominio, mentre siamo entrati , da qualche anno, in un cono d'ombra
da cui sarebbe forse bene far uscire la questione sia
dell'occupazione sia delle prospettive dello stabilimento, che
hanno delle ripercussioni anche per quanto riguarda decisioni
urbanistiche e organizzative oltre che strettamente industriali, di
grande importanza rispetto alla città di Aosta e occupazionalmente
per quanto riguarda la Regione.
Quando valutiamo le esportazioni verso l'esterno ma soprattutto
verso l'estero della Valle d'Aosta, lo spostamento dell'ago della
bilancia che comporta un aumento o una diminuzione dell'operato
della CAS fa salire dell'ordine non di decine, ma di centinaia di
punti percentuali, perché è l'unico soggetto economico potentemente
esportatore per quanto riguarda la nostra Regione.
Condividiamo la preoccupazione dei colleghi del PD nel riportare
in campo il Consiglio regionale e la sua Commissione rispetto a
queste problematiche. Non prendiamo posizione e ci allineeremo alle
loro valutazioni per quanto riguarda le modalità attraverso le
quali questo deve avvenire, abbiamo condiviso lo spirito
dell'iniziativa e comprendiamo anche le ragionevoli osservazioni
che sono state fatte dal Presidente Rollandin. Si tratta di
individuare le modalità migliori, e non di forzare in un senso o
nell'altro, perché ci sia una ripresa di consapevolezza affinché
l'azienda da un lato e i lavoratori, verso i quali in questo caso
mi pare vada la preoccupazione, sentano che questo Consiglio non è
indifferente.
C'è stata sicuramente nel corso di questi anni una minore
attenzione e minore partecipazione emotiva della politica regionale
rispetto alle problematiche del lavoro interne alla CAS. Credo che
su questo si debba segnare una inversione di tendenza, credo che
non debba mancare da parte del Consiglio e delle Commissioni
competenti l'attenzione e la partecipazione necessaria. Questo per
dire che noi ci riconosciamo nello spirito di questa iniziativa e
ci auguriamo che venga investita la Commissione, al più presto, di
un ruolo di forte attenzione e osservazione su quanto sta avvenendo
per quanto riguarda le problematiche del lavoro.
Il dato delle 13 settimane di cassa integrazione che investono
2/3 dello stabilimento non è un dato esaltante, ma è un dato che
sorprende in modo particolare alla luce delle previsioni che erano
straordinariamente ottimistiche non più di 12-15 mesi fa. Ricordo
la discussione e gli elementi forniti in un'altra assemblea, quella
comunale di Aosta un anno fa circa le rosee e magnifiche previsioni
che riguardavano lo sviluppo dell'attività industriale, per cui la
frenata è stata quanto mai brusca e sconvolgente.
Quindi l'attenzione che è richiamata dalla mozione è
un'attenzione che anche noi sosteniamo vivamente.
Président
- La parole au Conseiller Donzel.
Donzel (PD)
- Intanto mi fa piacere che entrambi gli
interventi che ci sono stati abbiano compreso l'importanza di
portare in Consiglio un dibattito di questo tipo. Noi del PD ci
siamo occupati della sede di Sarre dell'ENI che aveva 10
dipendenti, non potevamo non occuparci di una questione che
riguarda qualcosa come complessivamente settecento - ottocento
famiglie fra i vari provvedimenti, non so se si ha idea della
questione di cui si voleva parlare.
Naturalmente non si voleva neanche mettere in discussione il
fatto che ci fossero delle relazioni in atto dell'Assessorato
rispetto ad una situazione che coinvolge settecento - ottocento
famiglie in un campo produttivo; abbiamo fatto ieri una discussione
dell'importanza che deve riacquisire nel nostro territorio
l'economia reale e se non parliamo dell'economia reale quella vera
in questo Consiglio, allora dove?
L'uso della parola tavolo, forse qui vengono fuori ricordi
sindacali, era un modo per dire che alle volte è più facile se tre
persone si incontrano attorno a un tavolo, piuttosto che se si
incontrano una volta in due e poi con l'altra parte, ma se queste
modalità sono modalità che funzionano e visto che funzionano,
nessuno ha voglia di stravolgerle.
Chiederemmo l'impegno, però, di riferire in Commissione nel mese
di febbraio e di marzo, allo scadere di questi primi provvedimenti,
per capire se questi hanno un'inversione di tendenza o hanno un
recupero.
E davvero chiederei un impegno sulla questione di questi
lavoratori a tempo determinato, perché è vero che l'azienda, e di
fronte a impegni così importanti nessuno mette in discussione
quello che dice un'azienda di questo tipo, ha detto che si va verso
processi di riassunzione, però non per tutti, pertanto sarebbe
importante valutare in rapporto al fenomeno dei prepensionamenti il
recupero di tutti quelli che hanno avuto un'esperienza
lavorativa.
E questo nei tempi, non in modo urgente, perché già l'azienda
parla del 2010, ma molte di queste persone che hanno acquisito una
professionalità e sappiamo, visto che proprio il Presidente
Rollandin lo ha ricordato in quest'aula, che qui di valdostani che
si tirano su le maniche per mettersi a lavorare non è che ne
abbiamo a tutti gli angoli delle strade, ne ha parlato per il
settore agricolo, lo possiamo ricordare anche per il settore
industriale, ecco, se qualcuno ha avuto la volontà di tirarsi su le
maniche e di mettersi a lavorare davanti a una pressa, che questo
qualcuno che ha avuto il coraggio di fare quella esperienza, non si
ritrovi magari senza la speranza neanche nel 2010 di rientrare in
un processo produttivo.
Fermo questo impegno, non è che vogliamo per forza votare su una
mozione, quindi la ritiriamo, ma vorrei che fosse chiaro qual era
lo spirito di questo intervento.
Président
- La parole au Président de la Région,
Rollandin.
Rollandin (UV)
- Solo perché rimanga a verbale e perché
sia corretto che l'impegno che prendiamo è che a marzo, quindi
avendo dei dati, si faccia questa riunione con la Commissione per
avere l'opportunità di valutare nell'insieme il quadro della
situazione e l'evoluzione della stessa.
Président
- La motion est retirée.
Il Consiglio prende atto.
