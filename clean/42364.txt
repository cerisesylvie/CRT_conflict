Classificazione
CASA DA GIOCO



Oggetto del Consiglio n. 1200 del 22 giugno 2020 - Resoconto
OGGETTO N. 1200/XV - Approvazione del bilancio al 31 dicembre
2019 della Gestione Straordinaria in liquidazione per l'esercizio
della Casa da gioco di Saint-Vincent, a norma dell'articolo 8 della
legge regionale 21 dicembre 1993, n. 88.
Rini (Presidente) -
Punto n. 4 dell'ordine del giorno. La
parola per la relazione al presidente Testolin.
Testolin (UV) -
La Casino de la Vallée a Gestione
straordinaria è stata istituita nel 1993 con la legge n. 88, la
legge n. 36 del 2001 ha istituito la Casino de la Vallée S.p.A. e
ha autorizzato la messa in liquidazione della Gestione
straordinaria, la liquidazione è poi iniziata dal 1° gennaio
2003.
La legge regionale n. 88/1993 attribuisce alla Gestione
straordinaria la personalità giuridica di diritto privato così la
Gestione straordinaria può essere inquadrata come una società di
diritto regionale. L'articolo 3 della legge regionale n. 88 prevede
che la Gestione straordinaria sia amministrata da un comitato di
gestione, mentre il comma 4 dell'articolo 8 prevede l'approvazione
del bilancio annuale di esercizio da parte del Consiglio regionale.
Di fatto il ruolo del Consiglio regionale in approvazione del
bilancio è assimilabile al ruolo svolto dall'assemblea degli
azionisti nella società di diritto privato. La funzione e l'oggetto
principale di una liquidazione è il pagamento dei debiti, l'incasso
dei crediti e la sistemazione contabile ed è stato assolto già
all'inizio della procedura di liquidazione.
Ad oggi di fatto la procedura di liquidazione si protrae
unicamente e obbligatoriamente per gestire i contenziosi
nell'ottica di difesa delle pretese finanziarie di terzi, un
contenzioso che nel tempo si è via via ridotto ancorché si rileva
l'abnorme durata della procedura di liquidazione conseguente al
comportamento tenuto dal Gruppo Lefebvre in sede contenziosa, che
si oppone in ogni grado di giudizio alle numerose sentenze loro
avverse, per le quali, godendo del fatto che le società del Gruppo
hanno sede in paradisi fiscali, non provvede al pagamento delle
spese di giudizio cui sono state condannate. Il bilancio è pertanto
formato da poche poste, non sono presenti né immobili, né personale
dipendente, quanto al contenzioso, la relazione del liquidatore
evidenzia come, sebbene le cause con la società del Gruppo Lefebvre
si siano nel tempo quantitativamente ridotte, restano ferme tutte
le perplessità già evidenziate quanto alla possibilità di recupero
delle spese di lite cui è stata condannata la controparte.
Il bilancio della Gestione straordinaria al 31 dicembre 2019 non
rileva particolari posizioni degne di nota ed evidenzia nel conto
economico un risultato di esercizio pari a zero. Nello specifico
dello stato patrimoniale con una liquidità di 231.244 euro, debiti
complessivi per 85.061 euro e crediti per 106.476 euro compresi i
crediti lordi per le spese giudiziali al netto del fondo di
svalutazione di euro 2.386.800.
Presidente -
Apriamo la discussione generale. Ci sono
richieste di intervento? Ha chiesto la parola il collega
Aggravi.
Aggravi (LEGA VDA) -
Soltanto per chiedere, a nome del
Gruppo Lega VdA, il voto segreto.
Presidente -
Non ci sono altre richieste di intervento?
Possiamo procedere alla votazione, colleghi. La votazione è aperta
con modalità di voto segreto come da richiesta del collega Aggravi
a nome del gruppo Lega. Chiedo ai colleghi di rimanere in aula
durante l'operazione di votazione per cortesia. Chiudo la
votazione.
Presenti: 35
Votanti: 24
Favorevoli: 20
Contrari: 4
Astenuti: 11
Il Consiglio approva.
