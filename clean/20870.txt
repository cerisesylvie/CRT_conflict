Classificazione
BILANCIO E CONTABILITA' REGIONALE



Oggetto del Consiglio n. 900 del 21 ottobre 2004 - Resoconto
OGGETTO N. 900/XII - Piano regionale economico-finanziario
(PREFIN) per l'anno 2005 e per il triennio 2005-2007. (Discussione
generale)
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Questa Assemblea, per la prima volta, si
trova a dover prendere in esame il piano regionale
economico-finanziario, di cui alla legge 20 luglio 2004. Ricordo
che questa legge era stata licenziata con una volontà emersa dal
dibattito consiliare e, di fatto, richiesta un po' da tutti i
gruppi e movimenti politici. Era stata espressa la necessità di
avere un momento di confronto all'interno dell'aula, prima di poter
discutere su un bilancio che necessita di una serie di quadrature
finanziarie, e che difficilmente si presta a delle modifiche in
corso.
É vero, in teoria è il Consiglio regionale che licenzia il
bilancio, ma voi sapete che c'è un lavoro di tantissimi giorni
precedenti che portano a definire una situazione di pareggio. Tutte
le osservazioni fatte necessitano di una rielaborazione totale,
quindi queste modifiche possono essere accolte nel momento in cui
si fanno degli assestamenti e delle variazioni di bilancio, perché
l'operazione è talmente complessa che ha questi problemi di tipo
tecnico, non di tipo politico.
Tale piano vuole anticipare un dibattito politico, in modo che i
consiglieri possano dare un contributo per definire le linee
programmatiche, che poi troveranno un'espressione nei numeri del
bilancio: questo è l'intendimento nobile. Oltre a detta questione
di tipo politico, ne abbiamo una di condivisione con la nostra
comunità: il piano regionale economico-finanziario serve anche a
condividere le linee programmatiche, serve per elaborare
all'interno dell'attività di ogni singolo anno un estratto del
programma di legislatura.
Finora ho espresso gli intendimenti e le linee generali; oggi ci
troviamo a ragionare e a prendere in esame un piano che discende da
una legge del 20 aprile 2004, licenziato a fine agosto, e quindi è
un documento che ha in sé tutti i limiti e le ristrettezze di
ragionamento dovuti a un confronto di 1 mese e 1/2, fra l'altro nel
periodo estivo, con tutte le sospensioni che voi conoscete. Credo
che possa tuttavia essere l'occasione per fare alcune riflessioni,
che servono a mettere a punto un'attività affinché nel 2005 possa
portarci ad approvare un piano regionale economico-finanziario
rispondente alle aspettative di ognuno; non è solo una questione di
tempo, è una questione anche culturale.
Non vi nego una certa difficoltà a rapportarmi con le strutture
e con i responsabili dell'Amministrazione regionale nel costruire
un piano regionale economico-finanziario; forse per troppo tempo
siamo stati abituati - e lì ognuno di noi è compartecipe a questo
tipo di situazione - a ragionare per "compartimenti stagni" e
quindi all'interno di tale documento traspare questo tipo di
cultura. Abbiamo l'obbligo di uscire da tali schemi e cercare di
creare questi giusti legami, in modo che le linee definite nel
piano abbiano un "fil rouge" all'interno di questo documento, con
una sequenza logica e intelligente ad una serie di attività che
l'Amministrazione regionale esegue.
Non vorrei perdermi in valutazioni di tipo accademico, ma solo
per rappresentare, da un lato, degli obiettivi ambiziosi che non
ritengo siano stati raggiunti con questo documento... ma è il primo
mattone di questa costruzione che ritengo importante. Vorrei
tornare quindi al documento per spiegarne la costruzione, penso che
possa essere una giusta base di partenza.
La prima parte del documento è rivolta alla definizione del
quadro socioeconomico della Regione, in cui abbiamo cercato di far
emergere una serie di dati che poi danno un contorno a questa
nostra comunità. Abbiamo voluto indicare, all'interno, un bilancio
demografico, abbiamo voluto dare indicazioni di ordine economico,
parlare di occupazione e di disoccupazione, parlare di "PIL" e
della qualità della vita, dato che interessa alla comunità.
Alla fine, lasciamo perdere i numeri e le statistiche... ma in
Valle d'Aosta come viviamo, quali sono i punti di eccellenza e
quali quelli che possiamo migliorare? Ho già rilevato in
commissione alcuni spunti corretti che per l'anno prossimo possono
essere integrati, un'analisi nell'ambito culturale, nell'ambito
scolastico; credo che alcuni consiglieri riprenderanno questo
discorso e penso che questo possa essere un altro dato da
sviluppare all'interno della definizione generale della nostra
regione.
Definito qual è il quadro socioeconomico della Regione e,
cercando di dare una visibilità rispetto alla situazione delle
autonomie locali, si passa ad un'analisi delle risorse a
disposizione - in Valle d'Aosta cosa accade, quali sono i tratti
più caratterizzanti - cosa abbiamo a disposizione oggi, cosa avremo
a disposizione domani, perché come qualsiasi famiglia dobbiamo
definire la nostra capacità di spesa in virtù del reddito che
possediamo oggi, ma anche del reddito presunto che avremo domani.
In tale contesto non possiamo che cercare di definire con prudenza,
ma con precisione, questo nostro quadro. Dobbiamo anche essere
onesti nell'evidenziare quali sono le possibilità che abbiamo di
intervenire su queste nostre entrate, da cosa sono condizionate, e
qual è il nostro grado di azione. In questi giorni abbiamo già
avuto ieri "un aperçu" nelle Comunicazioni del Presidente: si parla
di "patto di stabilità", si parla di "investimenti" e di "spese
correnti limitate" con una possibilità di crescere solo se cresce
la fiscalità locale. In detto piano abbiamo voluto dare questo tipo
di indicazione.
Ad un certo punto vi trovate anche una forbice dentro la quale
la Regione può muoversi per aumentare il gettito, vi trovare la
definizione: "tributi provinciali", così definiti non perché qui
esiste la provincia, ma perché si definiscono così e perché in
Valle d'Aosta vengono acquisiti dall'Amministrazione regionale.
Una volta definite le risorse a disposizione, abbiamo voluto
indicare il patto di stabilità che è stato riferito alla normativa
vigente, stravolta inopportunamente da questa legge finanziaria, e
che le regioni, le province e i comuni hanno chiesto di modificare.
Nell'evidenziare nel "PREFIN" il patto di stabilità, vogliamo
tranquillizzare anche i consiglieri che hanno espresso dei dubbi
circa la volontà dell'Amministrazione regionale di contribuire al
risanamento della finanza pubblica: il patto di stabilità,
indipendentemente dall'aspetto regolamentare, ma come filosofia, è
un qualcosa di cui si deve tenere conto. Ci disturba che questo
patto venga imposto dall'alto, ma non ci disturba dal punto di
vista della sostanza: vogliamo contribuire, vogliamo introdurre dei
meccanismi come abbiamo fatto in passato, quindi abbiamo dato
un'evidenziazione delle criticità e delle possibili soluzioni che
regolano questo aspetto e che condiziona la nostra finanza locale.
Successivamente, abbiamo rappresentato la situazione del riparto
del bilancio 2004 all'interno dei vari assessorati; questo ha una
serie di aspetti che possono avere una maggiore o una minore
evidenza, ma è il quadro della situazione.
Andiamo alla parte finale, che dovrebbe essere la parte più
importante, in cui vengono evidenziati i macro-obiettivi della
legislatura: è la parte che ancora di più risente di questa
rigidità culturale, che ci porta a definire i nostri obiettivi,
tutti - credo - condivisi e condivisibili, perché vengono espressi
in modo chiaro, obiettivi che ogni dipartimento ha nei primi posti
e con la priorità chiamiamola "uno". All'interno di tale
rappresentazione mancano una serie di collegamenti e di
approfondimenti, vuoi per il tempo, vuoi per l'approccio, ed è qui
probabilmente che io mi aspetto i maggiori contributi da parte di
quest'aula, affinché si possa mettere in atto un processo che possa
portarci, anche su posizioni diverse, ma a definire una situazione
e a dare chiarezza nell'attività dell'Amministrazione
regionale.
Non mi dilungo, perché il dibattito può essere interessante e
può essere utile trovarvi, all'interno, un momento di sintesi.
Credo che questa legge regionale che ha introdotto il "PREFIN" sia
una grande opportunità e la dobbiamo cogliere: questo è il primo
mattone. La costruzione la dovremo perfezionare nel corso del
prossimo anno, ma se l'approccio è corretto e non è rivolto ad un
sezionamento parola per parola e andiamo, invece, a definire i
percorsi, i metodi, gli approcci, come Consiglio possiamo fare un
buon lavoro.
Con questo non voglio limitare la discussione alla filosofia,
quindi sono bene accolte le proposte puntuali a cui - assessorato
per assessorato - i colleghi saranno nella condizione di
confrontarsi e di dibattere. Mi riservo un intervento successivo
per poter accogliere e confrontarmi con le vostre proposte.
Président - Le débat est ouvert.
La parole au Conseiller Nicco.
Nicco (GV-DS-PSE) - Questo "PREFIN", strumento nuovo che si
inserisce in una metodologia di lavoro che è quella della
pianificazione strategica delineata dalla legge n. 13/2004, non può
non trovarci concordi.
Molto si è discusso in questi anni, sul piano generale,
sull'opportunità o meno di imboccare la via della pianificazione e
su come farlo. Questa metodologia era sembrata, per un certo
periodo, quasi abbandonata, appannata, per lasciare spazio ad altre
linee di azione, a quella che era definita la "libera espressività
del mercato", alle sue dinamiche rivelatesi poi non sempre
adeguate, anzi foriere non di uno sviluppo ordinato e armonico, ma
piuttosto caotico quando non fine a sé stesso. É evidente che i
disastri economici e sociali provocati da un certo tipo di
pianificazione e le macerie lasciate in troppi paesi europei - e
non solo -, non potevano non suscitare una qualche anche forte
reazione, ma l'eccesso opposto a cui abbiamo assistito, i guasti
sociali che quelle politiche hanno creato, fa oggi riportare il
pendolo su una posizione diversa nell'approccio dei governi alle
politiche economiche e finanziarie; dunque, ben venga questa
pianificazione strategica!
Fatta questa breve premessa, non mi addentro in questa sede in
analisi e valutazioni di ordine generale, che farà poi il
Capogruppo. Vorrei invece molto più pragmaticamente esprimere
alcune considerazioni su due questioni inerenti questo specifico
documento, con qualche osservazione che vorrebbe essere,
accogliendo l'invito dell'Assessore, di critica costruttiva e
propositiva.
La prima è relativa all'impostazione di questo documento, il
"PREFIN". É quasi inevitabile che, essendo il primo del suo genere
ed essendo stato redatto in tempi forse troppo ristretti, questo
piano sconti la necessità di messe a punto, di correzioni.
Giustamente è stato detto che è il primo mattone di una costruzione
che andrà sviluppandosi nel tempo, e credo sia bene partire con il
piede giusto.
A me pare vi sia soprattutto un rischio, che occorre ben
individuare fin dall'inizio e da cui rifuggire, in futuro, con
determinazione: quello della genericità. Se si vuole che lo
strumento sia effettivamente utile per la determinazione del
bilancio e non si risolva in una discussione meramente accademica,
questo documento deve essere il più possibile specifico, definito e
concreto. Certo, stiamo parlando, ai termini del comma 3
dell'articolo 2 della legge n. 13, di macro-obiettivi, di criteri,
di parametri - e non di poste di bilancio - che tuttavia devono
essere compiutamente e rigorosamente delineati. Credo che a nulla
servano indicazioni omnicomprensive, definizioni tautologiche su
cui non è possibile esprimersi, perché di tutta evidenza su di esse
non si può che concordare. Devo dire onestamente che, qua e là, in
detto "PREFIN" questo limite emerge. Allora, per non limitarci a
discorsi generici - come diceva giustamente l'Assessore -, non
andiamo a sezionarlo, però per cercare di fornire un contributo
concreto bisogna pur entrare in una serie di esempi concreti.
Quando leggo
"concessione di incentivi economici"
o
"semplificazione dell'attività amministrativa"
, se poi
queste indicazioni non sono seguite da più puntuali misure, rimango
in una genericità tale che quella indicazione, nella fattispecie di
un dato assessorato, è ascrivibile a qualsiasi settore. Parimenti,
quando leggo
"sviluppo di linee di azione integrate, finalizzate
alla tutela, al recupero e alla valorizzazione dell'ambiente in
un'ottica di sviluppo sostenibile, attraverso l'integrazione e la
condivisione degli obiettivi di sostenibilità nelle diverse
strategie di pianificazione e di gestione delle risorse naturali
regionali, per soddisfare le esigenze di sviluppo sociale ed
economico della comunità valdostana nel rispetto
dell'ambiente"
... se poi non si propone, di seguito, la
traduzione di tutto ciò in linee operative su cui confrontarsi, si
è fatto un esercizio... magari anche di stile... ma non molto di
più! A me sembra, invece - e faccio un esempio concreto - più
convincente l'impostazione della parte sulle risorse naturali. Qui
si enuncia, sì, un obiettivo di carattere generale, che è
"salvaguardare il patrimonio ambientale e paesaggistico", e
"utilizzare in maniera sostenibile le risorse ambientali", ma si
indicano, di seguito, una serie di riferimenti concreti che
tracciano una prospettiva di intervento definita. Sono la
valorizzazione del percorso naturalistico lungo il Ru Courthod,
sono la valorizzazione del comprensorio del Marais e, parimenti,
della riserva naturale del Mont Mars.
Possiamo concordare o meno su queste indicazioni, ma intanto
sappiamo di cosa stiamo discutendo. Potrei allora aggiungere alcune
proposte all'attenzione dell'Assessore. Ad esempio: a seguito
dell'ampliamento del parco del Mont Avic sulla valle di Champorcher
l'attivazione delle iniziative volte alla sua piena valorizzazione
con la realizzazione delle necessarie infrastrutture
;
la
valutazione della proposta di altre aree naturali protette, quale
quella avanzata recentemente dal Comune di Bionaz, sulla scorta di
indicazioni nel decennio passato; la predisposizione, per
coordinare tutto questo settore, di quel piano regionale delle aree
naturali protette già indicato nel programma di maggioranza.
Infine, per dare gambe a tutto ciò, come condizione necessaria: il
potenziamento della struttura regionale competente, che oggi mi
sembra, invece, ridotta all'osso! Sono alcune esemplificazioni,
altre se ne potrebbero fare, su un documento che, se nell'insieme è
una base utile per la redazione del bilancio annuale e pluriennale
e contiene gli indirizzi per la predisposizione del disegno di
legge finanziario, mi pare tuttavia costituito anche da qualche
parte redatta dalle strutture competenti in modo affrettato, quasi
"per dovere", sembra trasparire fra le righe.
Ora, la pianificazione ha un senso se è metodo condiviso sul
piano politico e su quello tecnico, delle strutture; l'Assessore
ricordava giustamente la difficoltà incontrata nel relazionarsi con
le strutture, abituate ad un certo "modus operandi" che andrà
modificato nel corso di questa costruzione, altrimenti lo strumento
stesso rischia di diventare, per noi e per le strutture, un
esercizio anche improduttivo, con scarse soddisfazioni, sia delle
strutture, che del Consiglio. Altra condizione che mi sembra
essenziale perché il dibattito sia utile, è che alle osservazioni
fatte in questa sede siano date delle risposte, che possono essere
positive, negative, interlocutorie, ma ci devono essere delle
risposte! Lo voglio rimarcare in questa sede, perché in occasione
di precedenti dibattiti sul bilancio e sulla legge finanziaria non
sempre così è stato! Oltre alla replica dell'Assessore alle
finanze, che non è tuttologo e non può rispondere su tutti i punti,
credo che tutti i membri del Governo dovrebbero fornire le risposte
di loro competenza in una corretta dialettica consiliare.
La seconda questione - che non è di metodo, ma di merito -
riguarda un tema su cui altre volte ci siamo soffermati in questo
Consiglio, tema di capitale importanza nel momento in cui si
discute del "futuro economico della nostra Regione", tema
trasversale ai diversi settori. Prendo spunto da un passo del
"PREFIN", nella parte introduttiva, in cui leggo che in Valle
d'Aosta sarebbe "molto sentito e marcato lo spirito di iniziativa
imprenditoriale"... Mi sembra una definizione alquanto ottimistica
della questione! Che così non sia stato nel passato, remoto e meno
remoto, è, purtroppo, un dato di fatto acquisito dalla
storiografia; non stiamo qui a rivangare le vicende della
metallurgia valdostana tra '700 e '800 o i contrasti all'inizio del
'900 fra Louis Napoléon Bich e François Farinet: mentre litigavano
fra di loro, le società esterne mettevano le mani sull'energia
idroelettrica valdostana.
In tempi anche più recenti, un nostro collega, che è stato pure
Assessore alle finanze, sottolineava, in un interessante saggio dal
titolo "L'autonomia al bivio", la "ridotta quantità di imprese nate
in Valle, possedute e gestite da residenti, sviluppatesi
economicamente e tecnologicamente ed operanti con successo sui
mercati esterni", e proseguiva:
"la cultura di impresa pare oggi
essere il vero punto di debolezza dell'apparato produttivo ed
economico della Valle d'Aosta"
. A me non pare che siano oggi
superati quel "défaut d'industrie et marque d'indolence" segnalati
peraltro da secoli rispetto alla situazione della Valle d'Aosta;
d'altronde, proprio in questa stessa pagina, leggo che
nell'indicatore "Affari e lavoro" siamo passati dal 33° al 62°.
Al di là delle statistiche, sempre interpretabili, a me sembra
che la mancanza di spirito imprenditoriale sia una sensazione che
si ricava abbastanza facilmente percorrendo la Valle, da vari
episodi che capitano a tutti i consiglieri, episodi apparentemente
distanti, ma fra i quali vedo un filo conduttore... voglio farli,
alcuni di questi esempi.
Un noto rifugio sul Monte Rosa ha chiuso i battenti a metà
settembre, nonostante il tempo splendido invitasse ancora a salire
sui 4.000, mentre gli impianti della Bettaforca, funzionali sempre
all'ascensione, addirittura hanno interrotto il servizio domenica 5
settembre... poi parliamo di allungare la stagione turistica... Più
in generale, nelle stazioni turistiche non mancano gli esempi da
cui traspare che il rapporto con la clientela non è sempre
improntato a quello spirito di accoglienza che invoglia il turista
a tornare e anche a farsi veicolo propagandistico. Nelle polemiche
di stampa frequenti vi è forse qualche esagerazione, ma non solo;
l'ottica di "spremere il limone" il più possibile, nel minor tempo,
mi sembra che faccia capolino qua e là!
Un altro esempio: l'IVAT, alla richiesta del Comune di Issogne
di aprire un punto vendita in una struttura realizzata dal comune
nei pressi del castello, ha risposto che non era possibile per
mancanza di produzione artigianale. Direi poi che la sera basta
percorrere le vie centrali di Aosta... sembra vi sia il coprifuoco!
É emblematico il caso di Piazza Chanoux, il cuore di questa nostra
capitale del "Pays d'Aoste", in cui alle 8 di sera è difficile
trovare un locale aperto! E ancora: è sintomatica la pressione a
cui - come consiglieri - siamo sottoposti da troppi giovani alla
ricerca di un impiego nel settore pubblico: dal "mito del casinò",
ai cantieri della forestazione, ad altri simili... oggi sembra che
diventi di moda il Forte di Bard, molto gettonato... tutti vogliono
fare i telefonisti, gli uscieri, i magazzinieri, gli addetti
all'ascensore del Forte di Bard!
Il
"marcato spirito di iniziativa imprenditoriale"
mi
sembra sia un'altra cosa; direi, piuttosto - purtroppo! -
"
abbastanza diffuso e radicato spirito assistenziale"
. Poi
non è tutto così... abbiamo più volte richiamato, in quest'aula,
l'impegno corale della comunità valdostana in occasione del
dopo-alluvione e, per rimanere - abbiamo parlato del Forte di Bard
- alle vicende di questi giorni, anche il marché au Fort de Bard ha
confermato l'esistenza di un tessuto importante nel settore
agroalimentare... Ma il problema certo esiste ed è degno della
massima attenzione. Ora, non è che nulla si faccia o si sia fatto
in questo settore, per suscitare questo spirito imprenditoriale,
per sviluppare professionalità nuove e migliorare quelle esistenti.
Anzi, se ne discuteva ieri sera, in occasione del punto 28
all'ordine del giorno, e proprio nel "PREFIN" si ricordano gli
interventi per l'attuazione del piano triennale di politiche del
lavoro, si ricorda il "POR" - programma operativo regionale -
nell'ambito delle iniziative del fondo sociale europeo, e in
bilancio troveremo ingenti risorse su questi punti. Proprio qui,
credo non possa non sorgere un interrogativo. Onestamente... tutta
l'attività ormai pluriennale dell'Amministrazione in questo settore
ha prodotto risultati importanti, adeguati alle necessità,
corrispondenti alle risorse impiegate? É stata dimostrata
l'efficacia di questa complessa struttura che abbiamo
istituito?
Navigando sui siti del "POR" e dei vari "assi e misure" troviamo
un'offerta formativa che è veramente omnicomprensiva; leggevo, per
quanto riguarda l'asse "D", che riguarda lo sviluppo delle capacità
imprenditoriali, che si spazia da temi che sono: "Etroubles avant
toi sont passé", "Il Fortino", "Fromagerie de la Haute Vallée
d'Ayas: sapori e saperi", "Ritratti valdostani: Leo Gasperl", "La
terra è giovane", "Il Vecchio e il Nuovo", "Scambi e gemellaggi". E
così in molti altri "assi". Non conosco nello specifico queste
iniziative, la mia non è un'analisi puntuale - che sarebbe anche
interessante fare -, è piuttosto un'impressione di ordine
generale... questa miriade di corsi avrà una sua ragion d'essere?
Non è che questa, che definirei "corsomania", sia funzionale, a
volte, più che a creare professionalità, a giustificare l'esistenza
delle strutture a ciò deputate? A mantenere le varie società,
agenzie, formatori dei formatori? Ovvero, il percorso che seguiamo
in questo settore è: abbiamo una determinata quantità di risorse a
disposizione e quindi organizziamo dei corsi per utilizzarle,
oppure esiste l'esigenza di un determinato corso e allora reperiamo
le risorse necessarie? Non è esattamente la stessa cosa, le logiche
sono antitetiche e personalmente preferisco la seconda!
Nel "PREFIN" trovo indicato un punto specifico che ben si
inserisce in questi ragionamenti ed è l'istituzione di un'azienda
forestale. Mi fa piacere vederla indicata qui. Credo che sarà un
banco di prova, una cartina di tornasole sulla volontà o meno di
imprimere una svolta. Un'azienda forestale che dovrà anche
continuare a svolgere la funzione sociale svolta in questi anni,
nel senso di far fronte a quelle situazioni di difficoltà e disagio
che tutti conosciamo, ma altro è - come purtroppo oggi capita -
imbrigliare impropriamente delle energie umane e professionali,
prima ancora che queste siano state messe alla prova, o sottrarre
queste energie alla normale attività al mercato del lavoro
nell'edilizia o nelle imprese di costruzione, perché quando questo
succede noi non ammortizziamo, dovutamente, specifiche situazioni,
ma "narcotizziamo" a priori i cervelli e questo non possiamo
proprio permettercelo! É un passaggio importante questo
dell'azienda forestale, un'azienda che - come recita il programma
di maggioranza - noi auspichiamo "possegga caratteristiche di
efficacia e di efficienza di un organismo privato". Aggiungo:
un'azienda che abbia la volontà di confrontarsi con il mercato, e
non dico di concorrere alla pari - date le premesse -, ma che sul
piano dei costi proponga dei raffronti possibili con quanto avviene
nel settore privato.
In conclusione, penso che oggi, ancora più di ieri, nel rapido
mutare del quadro economico generale, nella vera e propria
rivoluzione in atto delle condizioni di base della localizzazione
delle attività produttive, questo, ovvero la creazione di un
diffuso e generalizzato spirito imprenditoriale, sia la sfida
decisiva su cui si gioca il futuro della nostra regione e che
occorra focalizzarla meglio nella nostra iniziativa, certo non
darla già per acquisita!
Si dà atto che, dalle ore 10,03 alle ore 10,30, presiede il
Vicepresidente Lanièce.
Presidente - La parola alla Consigliera Squarzino Secondina.
Squarzino (Arc-VA) - Credo che tutti noi oggi partiremo con una
premessa positiva; effettivamente, lo dobbiamo dire, siamo contenti
che oggi si inauguri un nuovo metodo di lavoro che consente la
discussione politica sulle grandi scelte che dovrebbero ispirare la
predisposizione del bilancio.
Come ricordava l'Assessore è una prima attuazione: il "Prefin" è
stato predisposto in tempi brevi, quindi presenta alcuni limiti. Il
nostro atteggiamento è quello di individuare i limiti come
eventuali proposte positive da inserire nel "Prefin" nel prossimo
anno; anche fin da adesso è forse possibile fare alcune cose,
accogliendo l'invito fatto dall'Assessore, proprio come riflessione
per costruire.
Se confrontiamo questa realizzazione con la legge che abbiamo
votato, vediamo che ci sono alcuni limiti, alcune cose mancanti. La
legge parla della necessità di individuare il quadro complessivo
socioeconomico, e questo c'è - poi vediamo di dire qualcosa in
merito, nel senso che ci sono dei dati probabilmente non completi,
da completare, che forse andrebbero approfonditi -; parla, ancora,
di macro-obiettivi, e questi ci sono, probabilmente con una serie
di limiti che noi individuiamo, sono indicazioni di lavoro per i
vari settori dell'Amministrazione che traducono il programma di
maggioranza, ma si tratta per lo più di un'elencazione di punti che
ogni settore dell'Amministrazione intende portare avanti,
continuando un lavoro esistente. Per certi aspetti è positivo, però
in questo modo viene ad essere accentuato il non collegamento fra i
vari settori dell'Amministrazione - che lo stesso Assessore ha
messo in luce -, per cui non si evidenzia un progetto unitario di
sviluppo della Valle d'Aosta. D'altra parte, lo stesso programma di
maggioranza non ha questa caratteristica di individuare un progetto
chiaro con scelte precise, però la legge del "PREFIN" parla anche
di criteri e parametri per la formazione del bilancio di
previsione, e questa parte non c'è, non ci sono tali criteri,
mentre ci sono quelli per predisporre la legge finanziaria; quindi,
già a livello di impostazione del documento, abbiamo visto che c'è
una carenza che andrebbe colmata il prossimo anno.
Che proposte facciamo? Cosa avremmo voluto trovare in questo
"PREFIN"? Rispetto ai dati - e l'Assessore ricordava prima come in
commissione avessi posto tale problema -, per descrivere la realtà
socioeconomica della Valle d'Aosta questi dovrebbero essere tarati
anche sulla dimensione regionale. Noi abbiamo moltissimi settori
dell'Amministrazione regionale che raccolgono dati, abbiamo i vari
osservatori: quello del mercato del lavoro, del turismo, della
casa, epidemiologico, vari tipi di osservatori. Cosa fanno questi
osservatori? Non sarebbe il caso che anche questi osservatori
presentassero tali dati, che sono più fini e più descrittivi della
nostra specifica realtà? Nel "PREFIN" infatti andiamo a descrivere
la Valle d'Aosta sulla base di dati che l'Unioncamera ha elaborato:
utilizzare dati raccolti da organismi esterni alla Valle d'Aosta...
forse occorre uno sforzo per renderli più tarati sulla realtà
regionale. Dovrebbero essere arricchiti con l'aggiunta di altri
elementi: parlo dell'istruzione, parlo della cultura, ma anche dei
dati attinti ai vari osservatori regionali.
Perché è importante fare riferimento ai dati degli osservatori
regionali o ad altri dati? Bisognerebbe fare riferimento esplicito
ai dati che sicuramente i vari assessorati hanno preso in
considerazione nello stendere il loro piano annuale, e che
potrebbero, in nome della trasparenza e della volontà di dare conto
delle ragioni delle proprie scelte, essere esplicitati: questo
consentirebbe anche di evidenziare come dietro a delle medie
regionali vi siano dei settori di luce e ombra, che probabilmente
emergerebbero meglio.
Porto due esempi: sempre nei dati, si utilizza la ricerca sulla
qualità della vita pubblicata dal "Il Sole 24Ore", da cui emerge
che c'è una qualità della vita buona; ma, se entriamo nei vari dati
presentati, ci rendiamo conto che ci sono due elementi che inducono
a riflettere. Il primo, è il fatto che ci sia un alto indice di
separazione nella nostra regione, e questo forse ci dà un altro
punto di vista per affrontare il problema della casa... se le
famiglie si dividono, aumenta il numero di case necessarie; il
secondo, riguarda la percezione che la popolazione ha rispetto a un
miglioramento della situazione: è molto bassa. C'è quindi una
qualità di vita buona, ma la percezione di un miglioramento ci
colloca al 55° posto: questo significa che - se andiamo a vedere
meglio alcuni elementi - c'è un disagio, ci sono delle difficoltà e
probabilmente questo disagio emerge dai recentissimi dati
dell'ISTAT, dall'indagine sulla povertà relativa, la quale ci
suggerisce che, anche quest'anno - come lo scorso anno -, abbiamo
circa un 5 percento di famiglie povere all'interno della nostra
regione; non solo, ma ci fa notare come la soglia del minimo vitale
prevista dalla nostra legge regionale, per indicare la povertà su
cui intervenire, sia decisamente inferiore alla povertà relativa
che emerge dall'indagine ISTAT, come pure - se avessimo cercato
altri dati - avremmo probabilmente documentato in modo più preciso
come sia esteso in Valle d'Aosta il problema della casa.
In sede di "PREFIN" non sono riportati dei dati facilmente
accessibili e che conosciamo. Sappiamo che ci sono moltissime
domande di contributi previsti dal fondo nazionale e dal fondo
regionale per la casa, che aumentano in questi anni, e non tutte
sono state ammesse; ad esempio, in questi ultimi anni, dal 2000 al
2003, passiamo da 293 domande a 529 domande presentate. C'è
effettivamente un aumento di questo disagio... Per quanto riguarda
la legge n. 431, contributi previsti dal fondo nazionale, che noi
integriamo, si passa da 377 domande a 529, come pure si passa per
il fondo regionale da 97 domande a 167 domande nel 2003... ciò
significa che c'è un aumento forte di richiesta e la stessa
emergenza abitativa evidenzia che le domande presentate nel 2002
sono 60, nel 2003 sono il doppio, e nel 2004 questo "trend"
continua: questo per dire come esista il disagio della casa.
Se si fossero raccolti questi dati e si fossero esplicitati,
presentati anche in modo sintetico, si sarebbero indicati in modo
più preciso gli interventi da attuare nel 2005; invece, le
indicazioni su detti temi sono molto vaghe e generiche: al punto
5.2 sulla casa, si parla di
"coordinamento degli interventi
esistenti"
, né non si fa cenno all'emergenza abitativa, né ci
si dà un traguardo da raggiungere e per tale ragione abbiamo
presentato degli emendamenti.
I dati presentati non vengono collegati con le proposte,
andrebbe meglio capito tale rapporto; è come se ci fossero due
parti staccate e non si capisce bene quali azioni sono coerenti con
i dati. Porto qui solo due esempi: il primo, è un esempio positivo,
nei dati si parla di un
"invecchiamento della popolazione"
e
nei macro-obiettivi si indica chiaramente l'esigenza di potenziare
le strutture per gli anziani ed i disabili. Per fare, invece, un
esempio negativo, si parla dei
"tumori"
nella parte dei dati
e, nella parte sanitaria, non si vede un progetto preciso a tale
riguardo. Nella parte dei macro-obiettivi si parla di
"insuccesso scolastico"
, ma nella parte dei dati non vengono
individuati elementi che lo descrivano. Sempre rispetto ai dati,
ricordo la "torta" che troviamo a pagina 25, in cui vengono
ripartite le risorse del bilancio 2004; non viene indicato come
saranno ripartite nel 2005.
Ci sono nel "PREFIN" alcuni elementi che danno dei suggerimenti;
per esempio, là dove si parla del
"patto di stabilità
attuale"
, si dice che per quanto riguarda la materia sanitaria
e sociale si può prevedere un aumento e noi concordiamo sul fatto
che si aumenti la parte del settore socio-sanitario; è molto alta
già quella del sanitario, però quella del sociale va potenziata per
il discorso che facciamo delle nuove povertà e delle nuove
esigenze, che devono trovare una risposta nelle risorse assegnate.
Non si dice, però, da quali settori vengono sottratte le altre
risorse, quindi c'è un'indicazione di aumento, condivisibile, per
questo settore, ma non c'è l'indicazione dei settori che vengono
diminuiti.
Noi facciamo alcune proposte per individuare i settori in cui
intervenire: ad esempio, precisare meglio i criteri di contenimento
della spesa, i rapporti fra spese correnti e spese di investimento,
ma su questi torneremo nel momento in cui analizzeremo i vari
emendamenti. Suggeriamo anche di introdurre, prima dei
macro-obiettivi per ogni assessorato, alcuni obiettivi trasversali
a tutti. É vero che non c'è una cultura del lavorare insieme e
dell'integrazione, ma la cultura del lavorare insieme non nasce
così, non basta affermarla, bisogna creare strumenti perché questo
avvenga! Il nostro suggerimento è il seguente: perché non
individuare alcuni obiettivi trasversali, che riguardano un po'
tutti gli assessorati, ma in modo tale che tutti concorrano attorno
allo stesso progetto condiviso ed esplicitato, per cui diventa uno
spazio in cui si costruisce questa rete di rapporti fra i vari
assessorati... a questo proposito facciamo quattro esempi.
C'è un tema su cui stiamo discutendo in questo momento, già
evidenziato dal collega Nicco, e che saremo obbligati ad affrontare
perché la "riforma Moratti" ci costringe a farlo: il problema del
rapporto fra istruzione e formazione. Affrontarlo come obiettivo
trasversale comune: questo significa che è un obiettivo che non
riguarda un assessorato o due assessorati, ma tutta la Giunta,
perché si tratta di decidere quale modello di sviluppo vogliamo
dare a questa Valle, quali sono i bisogni di questa Valle e come
possiamo avviare la costruzione di un sistema integrato di
istruzione e formazione che valorizzi le esperienze in Valle e le
componga in un quadro organico e coerente con i bisogni della
Valle. D'altra parte, consentirebbe anche - è un altro obiettivo
sempre su questo primo punto - di contrastare il fenomeno non solo
dell'abbandono scolastico, ma della bassa scolarizzazione; se è
vero che le risorse umane sono la risorsa più importante di ogni
sviluppo, si tratta di affrontare tale problematica da parte di
tutta la Giunta; questo potrebbe essere uno dei temi
trasversali.
Un altro tema trasversale: perché non predisporre un piano di
turismo culturale, modulato secondo le diverse stagioni dell'anno e
target di utenti? Forse qualcuno potrebbe suggerire un turismo
religioso; comunque un turismo culturale non è solo un problema
dell'Assessorato al turismo, è dell'Assessorato all'ambiente, è
dell'Assessorato all'istruzione, è della formazione, è un problema
di coordinamento degli enti locali. Un altro obiettivo trasversale
è: rendiamo esplicito quello che molte volte sento nelle
intenzioni; quando parlo con i vari assessorati, mi si dice:
"certo, si può fare"... perché allora non renderlo esplicito?
L'accentuazione della dimensione solidale della Valle d'Aosta:
tutti gli assessorati sono concordi nel dire che si possono
esaminare dei progetti con Paesi in via di sviluppo del Terzo
mondo, che si può avviare una cooperazione decentrata per cui
risorse della Valle possono essere messe a disposizione dei Paesi
del Terzo mondo e viceversa; allora perché non fissiamo un tetto
che serva per questo scopo? Non solo il problema di dare due soldi
al Comitato per la cooperazione con i Paesi in via di sviluppo, ma
il problema è di individuare una mentalità nuova, per cui tutta la
Regione è interessata in questo tipo di progetto. In passato alcuni
assessorati avevano già operato in tal senso, quindi è possibile
lavorare così, se si vuole, mettiamolo come obiettivo comune.
Quarto obiettivo comune: si parla di
"semplificazioni
amministrative"
, nel piano informatico è scritto con molta
chiarezza; allora prendiamo, come obiettivo trasversale, un
obiettivo che sia quantitativo, visto che è difficile renderlo
qualitativo, quello di organizzare i processi all'interno dei vari
settori dell'Amministrazione regionale per giungere alla
semplificazione e informatizzazione di almeno il 10 percento delle
procedure adottate. Tutti i giorni tocchiamo con mano come questo
impedisca alla Regione di fare il suo lavoro e come questo aumenti
in modo farraginoso il numero del personale; qui, sicuramente,
l'Assessore dirà che si avvia giustamente uno studio per il carico
dei lavori, ma forse non è sufficiente, e porto un esempio.
Il signor Mario Rossi - oppure chiamiamolo René Rosset - sa che
c'è una legge per un contributo particolare e, per prima cosa,
utilizza la struttura dell'URP: "rispetto a questo contributo cosa
posso fare"? L'URP risponde: "si rivolga alla tale persona" e
fornisce il nominativo di quella persona. Il sig. René Rosset
telefona alla tale persona, la quale lo invita ad andare da lei a
prendere l'elenco dei documenti e lo schema della domanda. Allora
René Rosset dice: "è proprio necessario che lasci il lavoro per
andare in un ufficio a chiedere l'elenco dei documenti e il modulo
della domanda? Non può mandarmelo via fax o via e-mail?";
l'impiegato gli risponde: "No, perché bisogna che le spieghi bene
tutta la procedura che va seguita, dunque lei venga e quando
ritorna vedrà che non tutto sarà capito". A quel punto il sig. René
Rosset si è fermato desolato e mi ha raccontato il tutto. La
sottoscritta si è chiesta: "ma a questo punto cosa serve l'URP..."
no, il sig. René Rosset ha fatto ancora una cosa, ha detto: "forse
dovevo accedere direttamente a Internet", allora "clicca"
sull'assessorato, apre a "documenti", e come risposta legge: si
veda la deliberazione "tal dei tali".
Voi capite che il cittadino si sente impotente; pertanto la
domanda a questo punto non è solo quella di fare il carico del
lavoro, perché questo impiegato zelante - che non so chi sia, non
mi interessa -, sicuramente nel suo carico di lavoro ha tantissimo
lavoro perché deve ricevere molti utenti per spiegare all'uno o
all'altro, però tutto potrebbe essere risolto in modo più chiaro se
si semplificassero e informatizzassero le procedure. In 3 anni il
piano triennale di informatica aveva previsto 100 miliardi di
vecchie lire per "hardware", "software" e tutto quanto: ma questi
investimenti come li traduciamo? In questo modo noi libereremmo
delle risorse, perché credo sia più produttiva la testa di un
impiegato per pensare e non solo per rispondere in modo
continuativo alle domande insistenti degli utenti! Questo lo porto
come esempio.
Mi sono soffermata in modo particolare sul punto degli obiettivi
trasversali, perché mi sembra utile che la Giunta, anche per
realizzare questo spirito collegiale che ritengo importante, debba
farlo; poi, la Giunta, può decidere che questi obiettivi non hanno
senso, ma allora le chiederei di sostituirli con altri obiettivi
trasversali, in quanto potrebbero aiutare a costruire questa
cultura del lavorare insieme, che manca!
Rispetto ai macro-obiettivi - come già dicevo -, i vari
assessorati presentano un elenco di interventi che sono già
programmati, il 95 percento delle spese fisse sono già impegnate,
quindi sanno già come spenderle, però non c'è stato uno sforzo -
forse non c'era il tempo, quindi chiediamo che venga fatto per il
prossimo anno - per declinare in modo puntuale gli obiettivi a cui
i vari assessorati fanno riferimento presentando gli obiettivi di
un piano.
Noi abbiamo un piano sociosanitario a cui si fa riferimento,
abbiamo il piano delle politiche del lavoro, abbiamo il programma
operativo regionale, abbiamo il progetto di piano regionale delle
acque, abbiamo il piano regionale di gestione dei rifiuti. Ora,
questi piani contengono moltissime proposte, moltissime
indicazioni; forse nel "PREFIN" dovrebbero essere indicati i
settori, i punti di quei piani di programmazione che in quell'anno
si vogliono realizzare in modo particolare, altrimenti, ancora una
volta, lasciamo alla discrezione dell'assessorato decisioni che
hanno un carattere di importanza da coinvolgere il Consiglio. Qui
ricordo - perché ne avevamo molto discusso quando si era approvato
il piano sociosanitario regionale - che anche con il collega Fiou,
ed altri, avevamo detto che il Consiglio non deve solo approvare un
piano sociosanitario in cui ci sono moltissimi obiettivi, ma che
almeno una volta all'anno, in sede di predisposizione di bilancio,
l'Assessore venga ad indicare i punti prioritari che vuole portare
avanti in quell'anno. Volevamo che fossero tradotti in legge, poi
avevamo accettato un elenco in Consiglio, poi si era passati ad
almeno un elenco in commissione; ora il "PREFIN" è l'occasione
buona per poterlo fare, perché sicuramente l'Assessore ha in mente
alcune cose: perché non renderle pubbliche?
Abbiamo indicato alcuni punti in cui precisiamo degli obiettivi
che riteniamo importanti e lo facciamo a mò di esempio, chiaramente
sono punti che riteniamo valga la pena di affrontare. Su questi
punti torneremo nel momento in cui illustreremo gli emendamenti che
stiamo per presentare.
Presidente - La parola al Consigliere Cesal.
Cesal (UV) - Il "PREFIN" è un documento nuovo con cui andiamo a
confrontarci per la prima volta. É un documento che presenta dei
lati positivi: intanto, fa una fotografia della situazione attuale
della nostra regione, una fotografia che riguarda soprattutto la
situazione socioeconomica, la popolazione, la sua composizione,
sesso, età, invecchiamento, fenomeno in costante crescita, la
qualità della vita (argomento che monopolizza il dibattito in
questo settore), l'occupazione (settore, questo, che è estremamente
positivo in Valle d'Aosta, anche se presenta delle caratteristiche
particolari). É positivo perché gli indici di disoccupazione sono
decisamente migliori rispetto agli indici generali del nostro paese
e addirittura agli indici medi della Comunità europea.
Dalla fotografia che ci viene presentata, si rileva che la
crescita occupazionale avviene essenzialmente nel settore terziario
e nel settore dei servizi, una regione che diventa sempre più
terziarizzata e qui, forse, la riflessione andrebbe approfondita,
perché non tutto è positivo: la monocultura - come diceva prima
qualcuno - è da evitare.
Cala il settore agricolo - e questa non è una novità -, c'è una
certa crisi nel settore edile, è di questi giorni la polemica sui
giornali da parte del Presidente dell'Associazione degli
imprenditori; io posso condividere alcune osservazioni, non le
condivido appieno tutte, proprio perché ritengo che purtroppo non
possiamo augurarci ogni 3-4 anni un'alluvione per risolvere i
problemi in questo settore o incentivare lo sviluppo di questo
settore o, quanto meno, mantenerlo a certi livelli. Così come non
possiamo arrivare a liberalizzare i piani regolatori, in quanto il
nostro territorio è una risorsa importante che deve essere
mantenuta e conservata e che non può essere sottoposta a saccheggi
o cose di questo genere.
Per continuare nell'analisi, abbiamo avuto un incremento
rilevante nel settore dell'import-export, credo che comunque i
numeri siano sempre limitati perché il problema è legato
essenzialmente alla produzione e distribuzione di energia. Il
turismo, che dopo un'estate travagliata, anche se migliore rispetto
alle previsioni di inizio estate, ha saputo mantenersi a dei
livelli accettabili, veniva però da due stagioni buone: la stagione
estiva passata e la stagione invernale.
Per tornare al discorso dell'occupazione, abbiamo avuto una
crescita del fenomeno del lavoro a tempo determinato, una certa
precarizzazione del lavoro, fenomeno negativo, anche se occorre
dire che è sempre meglio lavorare precariamente, piuttosto che non
lavorare. Il nostro PIL è superiore alla media nazionale, con
l'eccezione forse del 2002, ma scontavamo le conseguenze della
chiusura del traforo del Monte Bianco.
La situazione degli enti locali: la legge n. 54 ha definito i
contorni normativi di questo comparto, basandosi su principi
consolidati, tradizionali della nostra Regione: quello
dell'autonomia e della sussidiarietà, soprattutto si vuole
continuare a mantenere una fetta consistente di risorse alla
finanza locale; siamo l'unica regione d'Italia che destina delle
risorse certe ogni anno agli enti locali, senza alcun vincolo
particolare di destinazione. Provenendo da un ente locale, non
posso che dichiarare la mia soddisfazione per il mantenimento di
questo principio, che ritengo fondamentale per sviluppare anche la
capacità programmatoria di questi organismi.
Questa è la fotografia dell'esistente, da cui bisogna partire
per progettare il futuro: il "PREFIN", almeno nelle sue intenzioni,
ha questo obiettivo. Come dicevo all'inizio, è uno strumento nuovo
e giovane, e qui forse sta la sua debolezza. Lo ha detto già
l'Assessore, tutto deve essere rodato, occorre tarare gli
strumenti, modificare la mentalità di apparati burocratici che, per
loro natura, sono sempre conservatori. Occorre incentivare le
capacità programmatorie dei vari livelli amministrativi, noi
compresi. É un compito non facile, soprattutto tenendo conto del
fatto che il tempo è stato molto limitato. Non ho alcun timore a
dire che si tratta di un documento ancora in una fase embrionale
che non può esplicare tutta la sua forza programmatica, rimane
ancora in una dimensione di indeterminatezza generica. I
macro-obiettivi non possono che essere condivisibili, si tratta
della riproposizione del programma di maggioranza che abbiamo
condiviso e votato e che mi vede determinato nel realizzarlo.
Il programma di maggioranza ha una valenza di legislatura, il
"PREFIN" ha una valenza annuale e pluriennale; avrebbe dovuto
indicare obiettivi più concreti di breve e medio periodo, le
priorità, le risorse, i tempi e le modalità per raggiungerli. Si
tratta però - qui sta la parte positiva - di un documento che
esprime la volontà dell'Esecutivo di confrontarsi con tutte le
realtà politiche e sociali presenti in Valle, per mettere in piedi
un progetto di sviluppo della nostra regione basato
sull'innovazione.
Manca però una cosa in questo progetto. Noi tutti amministratori
abbiamo la tendenza a cercare di soddisfare i bisogni primari della
popolazione, cioè "parliamo allo stomaco" della gente; dovremmo,
per una volta, avere la capacità di riuscire a "parlare al cuore",
cioè suscitare delle emozioni particolari e degli interessi verso
argomenti particolari, perché ci limitiamo sempre ad affrontare i
problemi contingenti, a cercare di risolverli, senza mai avere una
capacità di prospettiva più lunga rispetto al nostro punto di
vista. A questo riguardo vorrei fare alcuni esempi ed alcune
proposte. Nel passato, un esempio di questo genere, è stata
l'acquisizione alla Regione della proprietà delle acque: è stata
una iniziativa positiva, ha dato risultati concreti e ha già fatto
rientrare parte degli investimenti effettuati nelle casse della
Regione. Si è trattato di qualcosa di molto importante, poco
contingente, ma di un progetto di lungo periodo che è stato
realizzato. Per indicare un altro settore, la creazione
dell'Università, anche qui, plaudo alla lungimiranza degli
amministratori che hanno portato avanti questo progetto, perché è
importante, avrà delle ricadute positive non solo nell'immediato,
ma da qui nel lungo periodo. Questi sono i due esempi rispetto ai
quali non vedo progetti in tal senso in questo particolare
documento che oggi ci viene presentato.
Vorrei anch'io dire qual è il mio punto di vista e indicare
quello che mi piacerebbe vedere realizzato. Qualcuno potrebbe dire
che esco un po' fuori dal tema, ma credo che tutte le azioni della
pubblica amministrazione abbiano una ricaduta nel campo
economico-finanziario, quindi non parliamo mai di qualcosa che non
ha alcuna rilevanza sotto il profilo economico e finanziario. Il
piano di programmazione economico-finanziaria, è vero, va in quella
direzione, ma deve investire la società nel suo complesso: mi
riferisco al riavvio di un progetto di riforma dello Statuto, non è
certamente di competenza esclusiva dell'Esecutivo; mi rivolgo al
Presidente, che so essere molto sensibile a queste tematiche, ma
credo che qui dobbiamo avere la capacità tutti di superare gli
schieramenti, le nostre ideologie e i nostri preconcetti, per
affrontare in maniera seria questo tipo di progetto, questo tipo di
revisione statutaria che ritengo essenziale al futuro sviluppo
della nostra regione.
Un altro argomento dal mio punto di vista importante, proprio
perché ognuno di noi è espressione della realtà da cui proviene, è
relativo agli enti locali, e precisamente la revisione
dell'ordinamento degli enti locali. Dobbiamo cercare di sfruttare
appieno la nostra potestà primaria in tale settore. La nostra
organizzazione attuale risente dell'organizzazione statale, senza
tener conto della nostra piccola realtà; anche qui, vorrei fare un
esempio: siamo 120mila abitanti, 74 comuni, abbiamo un dispendio di
risorse che non ha alcuna capacità di produrre del reddito, dei
vantaggi; dobbiamo avere la forza di ragionare su questo argomento
e di proporre delle soluzioni, favorendo delle unioni, non dico di
tipo politico, ma di tipo amministrativo, con i sistemi oggi a
disposizione. Credo che i 73-74 addetti all'anagrafe dei vari
comuni, con una funzionale organizzazione del sistema, possano
essere ridotti a 10-12, forse esagerando, ma direi addirittura 2 o
3. Niente deve essere fatto con la forza, tutto però deve essere
incentivato in maniera che la gente prenda coscienza di questo
particolare tipo di problema, incentivando con un maggiore
trasferimento di risorse quei comuni che hanno il coraggio di
affrontare tali problematiche.
Abbiamo recentemente fatto visita, con il Presidente del
Consiglio, ai nostri colleghi del Grand Conseil du Valais, abbiamo
assistito alla discussione in cui si parlava di questo tipo di
problema; lì si parlava di "unione forzata di comunità" - di
"communautés bourgeoisiales", perché il sistema è diverso in
Svizzera -; da noi non è questa la volontà, ma dovremmo avere la
capacità, come rappresentanti politici, di affrontare questo
problema in maniera concreta, senza lasciarsi trasportare dai
sentimenti, dalle emozioni, ma solo dalla pragmaticità. Bisogna
superare la logica della comunità montana, che è troppo rigida,
dispersiva e, soprattutto, costosa.
Il "PREFIN" è un documento che deve tendere a sviluppare la
capacità programmatoria dei nostri amministratori, i quali devono
avere la possibilità di affrontare non solo i problemi contingenti,
ma anche quelli per poter guardare avanti, per costruire una Valle
d'Aosta migliore, soprattutto all'altezza dei tempi in cui
viviamo.
Président - La parole au Conseiller Comé.
Comé (SA) - Come gruppo consiliare, al momento dell'approvazione
del disegno di legge che proponeva il "PREFIN", abbiamo espresso un
parere favorevole, perché avevamo visto in questo strumento un
superamento della ormai consolidata prassi di confronto su un
bilancio di previsione che arrivava ai consiglieri già
confezionato, riducendo il confronto. Tale documento ha, nelle sue
origini, l'obiettivo di far precedere la discussione sulle scelte
strategiche, gli indirizzi e le priorità per uno sviluppo della
Valle d'Aosta.
Auspichiamo che il "PREFIN" parta con il piede giusto e questo
lo vedremo fra meno di un mese, perché questo strumento di
programmazione economico-finanziario dovrà poi concretizzarsi nel
bilancio. Non vorremmo invece vedere che questo strumento ricalchi
quelli già visti in campo nazionale, strumenti che sono più dei
testi di filosofia rispetto al documento che dovrebbe evidenziare
le reali esigenze della società. Ai buoni propositi si impone che
seguano efficaci iniziative nei fatti; gli strumenti propedeutici
al bilancio devono contenere analisi e valutazioni il più possibile
attendibili, in modo da consentire di formulare proposte e
suggerimenti che possano ragionevolmente sortire gli effetti di
conseguimento degli obiettivi che si intendono privilegiare e in
ordine ai quali ci riserviamo di intervenire a tempo debito, con
l'intento di collaborare alla migliore riuscita della futura
azione.
Facendo alcune considerazioni di ordine generale e entrando
nell'analisi del "PREFIN", questo è suddiviso in 5 punti. I primi 3
punti sono un quadro socioeconomico della regione, in gran parte
provenienti da indagini ISTAT o da altre fonti di elaborazioni
statistiche, già note all'opinione pubblica e che permettono di
leggere criticità che dovrebbero portare nella parte dei
macro-obiettivi le risposte adeguate. Soprattutto nel penultimo e
nell'ultimo punto vengono tracciate le linee della Giunta, che non
sono altro che un'estrapolazione del programma di Governo
presentato ad inizio di legislatura, e questo testo sarà sottoposto
alla nostra analisi, quando dagli importi di bilancio assegnati
vedremo quali sono realmente le priorità di questo Governo.
Alcuni consiglieri prima sottolineavano come nella parte
riguardante i macro-obiettivi vi fosse un esercizio di stile, non
si capiva bene quali erano le priorità che si volevano seguire. Al
momento del bilancio, che arriverà a conclusione di un percorso da
noi condiviso, valuteremo il programma di questa Giunta, anche
perché ci pare di cogliere che nella prima parte, quella
dell'analisi, ci siano situazioni patogene che non trovano nella
parte invece dei macro-obiettivi le adeguate risposte. Lo aveva
sottolineato anche l'Assessore, il quale ha detto: "questo è uno
strumento che è partito da pochi mesi, non abbiamo avuto molto
tempo per fare un'elaborazione", quindi anch'io voglio sottolineare
come sembra di cogliere, in questo piano regionale, una filosofia
di predisposizione del documento ancora tradizionale, in cui ogni
assessorato ha presentato l'elenco della spesa, senza che vi sia la
possibilità di guardare insieme per puntare sul "prodotto Valle
d'Aosta". Auspichiamo di vedere, dal prossimo anno, un salto di
qualità in questo documento.
Interessante, infine, appare una delle proposte: quella della
costituzione di un osservatorio legislativo per monitorare la
produzione e che a seguito delle nuove esigenze introdotte dai
nuovi processi di trasformazione, non trovano più risposte adeguate
al nostro "corpus legislativo", quindi bisognerà adeguarlo in tempi
rapidi, per rispettare le emergenze della situazione
socioeconomica.
Vorrei ora soffermarmi un attimo sulla pagina riguardante la
qualità della vita; altri consiglieri, prima di me, hanno
evidenziato come da questa indagine emerga che Aosta è retrocessa
di 6 posizioni rispetto al passato e come vengano messi in rilievo
alcuni punti critici: fra questi, quello riguardante la
criminalità, gli affari e il lavoro, dove c'è stato un arretramento
di posizione molto forte, che spinge a fare una riflessione
approfondita per dare delle risposte nella parte dei
macro-obiettivi. Pare di cogliere un po' una contraddizione in quel
basso numero di iscrizioni alla Camera di commercio, sebbene sia
molto sentito lo spirito di iniziativa imprenditoriale. Nella
pagina che riguarda la disoccupazione, vorrei solo evidenziare che,
rispetto a un tasso di disoccupazione sicuramente al di sotto della
media nazionale ed europea, abbiamo già delle regioni che ci hanno
superato - la Lombardia - ed altre - Piemonte e Liguria - che si
stanno avvicinando alla nostra situazione.
Vorrei fare una richiesta per quanto riguarda il contesto
economico: riguarda la previsione sui tassi di variazione in
percentuale del "PIL" ai prezzi '95; c'è una previsione per il 2006
del 3,6 percento. Vorrei chiedere all'Assessore sulla base di quali
elementi fonda la previsione di questo previsto "arricchimento" nel
2006 rispetto al 2005 e chiedere se il dato del 2004 mantiene
quella previsione.
Vorrei poi soffermarmi sui criteri di predisposizione della
legge finanziaria. Per quanto riguarda il personale, qui si dice
che la dotazione organica della struttura regionale non aumenta, è
confermato il numero del 2004; vorrei capire meglio quali sono gli
intendimenti, visto che nei macro-obiettivi si legge che si vuole
istituire l'azienda forestale, si parla di un trasferimento in capo
ad una società per quanto riguarda i beni del patrimonio
industriale. Sicuramente vi sarà il conferimento di funzioni
regionali agli enti locali, in attuazione della legge n. 54/1998 e
alla n. 1/2002, senza dimenticare le società con partecipazione
regionale che lavorano per la Regione e mantengono il numero di
dipendenti (ricordo "INVA" che lavora per la sanità); vorremmo
capire, rispetto a queste nuove aziende, quale sarà l'impegno del
personale regionale.
Infine, per quanto riguarda i criteri di contenimento della
spesa, è tutto apprezzabilissimo; vorremmo però quantificare in
percentuale i criteri di contenimento della spesa, perché mi
sembrano molto generiche - se non abbiamo una percentuale di
contenimento - le affermazioni fatte. Da parte nostra abbiamo
apprezzato questo documento, ma ci pare di cogliere che, rispetto
ad alcune criticità, non ci siano le risposte nella parte
operativa, nella parte dei macro-obiettivi.
Président - La parole au Conseiller Salzone.
Salzone (FA) - Avevamo già detto in fase di votazione della
legge sul "PREFIN" che questo era per noi il documento che doveva
servire per improntare un percorso allo sviluppo della Valle
d'Aosta, quindi uno strumento molto importante. Devo dire che già
dal dibattito di stamani sono venuti degli spunti importanti per i
diversi assessori; cercheremo anche noi di dare il nostro
contributo, perché ci sono temi che devono essere sviluppati.
Essendo questa la prima presentazione, non ha consentito di
approfondire temi di fondamentale importanza di cui daremo il
nostro contributo facendo un accenno.
Mi interessava rilevare che alcuni spunti - sotto il profilo
politico molto interessanti - sono venuti da parte dell'Assessore,
quando ha manifestato le forti difficoltà a raccordare gli
assessorati; questo è un problema che è "figlio di una cultura
vecchia e superata", necessita di un approfondimento serio e noi
riteniamo che questa sia una strada da percorrere, perché più volte
abbiamo evidenziato tale difficoltà.
Altrettanto importanti sono le affermazioni del collega Cesal,
che ci trovano d'accordo per quanto riguarda il discorso di un
miglioramento del comparto del CELVA; io stesso mi chiedevo quando
arrivano i pareri di questo organismo, non si capisce mai in quale
maniera viene sviluppato il parere e forse sarebbe opportuno capire
meglio come funziona. La parte che più ci interessa, e su cui forse
siamo meno d'accordo, è quando mette in risalto un ripensamento
delle comunità montane o dei comuni. Se non ho colto male
nell'intervento del Consigliere Cesal, credo che il discorso fatto
dal collega sia antistorico; abbiamo sempre sostenuto la necessità
della salvaguardia dei comuni anche piccoli, il mantenimento delle
strutture sul territorio, il potenziamento di tutti i bisogni, ma
soprattutto il mantenimento della persona sul territorio.
Ricordo che quando sono stato Presidente dell'IACP, prima, e
dell'ARER, dopo, una delle concezioni fondamentali che avevo era
quella della salvaguardia del cittadino sul territorio e andavamo
già allora a ristrutturare vecchi fabbricati per cercare di tenere
la gente lì, perché i sindaci stessi ci dicevano che i giovani, se
non trovavano la casa, le strutture, il lavoro, avevano l'esigenza
di spostarsi verso il capoluogo intasando il capoluogo stesso. Se
questa è la filosofia, certo richiede un dibattito più
approfondito, lo dico serenamente...
(interruzione del Consigliere Cesal, fuori microfono)
... per quello che dico che il "PREFIN" è uno strumento molto
importante, perché ci consente di sviscerare una serie di problemi
importanti senza avere il vincolo di dover votare un singolo
progetto oggi! Non siamo in fase di bilancio, ma questa è una fase
importante perché approfondendo i problemi vengono anche posizioni
a volte considerate forti, ma che finalmente aprono un dibattito
politico che ritengo che quest'aula debba avere.
Un altro dei meriti di questo documento è quello di consentire,
a noi consiglieri regionali, di dare il nostro parere sui singoli
grandi progetti che sono in atto. É evidente, analizzare tutto il
"PREFIN" richiederebbe tempo, poi molti degli argomenti sono già
stati sviscerati; ad esempio, ho fatto questa battuta prima con
alcuni amici: potrei intervenire dicendo di condividere pienamente
l'intervento del collega Nicco e sarei più che soddisfatto.
All'intervento del Consigliere Nicco aggiungeremmo alcuni
piccoli spunti, che forse possono essere di importanza strategica
rispetto al piano. Sappiamo bene che per rilanciare l'economia
della Valle in questa legislatura fondamentali sono 3 o 4 i
problemi. Sicuramente il problema del casinò, di cui tanto si è
parlato - e l'Assessore troverà strano che non se ne sia ancora
parlato stamani - se vuole glielo dirò, è evidente che sul casinò
sarò molto veloce, ma è ovvio che il rilancio del casinò dovrà
essere un elemento indispensabile della nostra economia. So che nel
"PREFIN" non è stato inserito nulla di questo perché, come mi ha
detto lei ieri, il piano di sviluppo è concessionato al casinò, per
cui non c'è traccia sul "PREFIN", ma io credo che qui ci sarebbe
stato molto bene il piano di sviluppo del Consiglio regionale o
della maggioranza, poi il casinò faccia pure la sua proposta, ma
riempito di questi contenuti avrebbe avuto un alto valore aggiunto
al programma stesso. Termino sul casinò chiedendo: vogliamo un
casinò pubblico, un casinò privato? Qui la maggioranza poteva
esprimersi. Noi, come "Fédération" abbiamo sempre detto di volere
un casinò pubblico con un piano di sviluppo armonico che consenta
di vivere e convivere con i comuni limitrofi, intendendo il cliente
che viene non solo in Valle o a Saint-Vincent per giocare, ma per
godere di tutte le strutture che possono essere di supporto
all'attività della casa da gioco.
Analizzando il piano economico e finanziario, sono molto
interessanti alcuni spunti legati ai diversi assessorati. Per
brevità di tempo citò quelli che mi stanno più a cuore, ma trovo un
buon lavoro quello fatto dall'Assessorato alla sanità, in cui si
evidenzia che c'è un grosso intervento predisposto a favore della
famiglia, dei ceti meno abbienti, si tocca il problema della
povertà. Mi sento di ricordare che 10mila famiglie nella nostra
regione vivono sotto la soglia della povertà stabilita dall'ISTAT e
questo è un problema che non deve passare in secondo luogo, ma non
è certo l'Assessore che non lo rende importante questo problema;
quindi molto bene la linea che va verso l'aumento del minimo
vitale, è un po' come quello che abbiamo fatto con il finanziamento
al contributo all'affitto per quanto riguarda i ceti meno
abbienti.
Forse vale la pena spendere una parola sull'ospedale, uno degli
argomenti che si toccherà in futuro. Già in questo momento abbiamo
avuto modo, come commissione, di muoverci e vedere il progetto
della terza fase; mi limiterò a dire un concetto come "Fédération"
su questo. Siamo favorevoli ad andare avanti con la terza fase di
ristrutturazione dell'ospedale, le esigenze sono sotto gli occhi di
tutti, ma perché il concetto di ospedale ormai è concepito su
dimensioni molto più ampie, su criteri di organizzazione che devono
avere spazi e volumi che consentono di dare una risposta di alta
qualità al settore. Non si può prescindere dal non concepire già
oggi un ospedale nuovo, perché quando parlo di "dimensioni" dico
che se l'Ospedale di Via Ginevra è stato nelle diverse fasi
ingrandito, sappiamo che adesso ha una prospettiva di crescita
ulteriore, però gli spazi sono quelli che sono ed è evidente che
non c'è più la possibilità di concepire fra 10-15 anni una
concezione di "ospedale" al centro della città. Diciamo
semplicemente che è importante già adesso pensare alla possibilità
di costruire un ospedale nuovo in una parte periferica della città,
che deve consentire di non avere più i problemi di traffico che
congestionano la città di Aosta. Io dico "pensarlo", perché, se
fossimo veramente convinti di fare un ospedale nuovo, dovremmo
pensarlo oggi, con la speranza di farlo fra 10 anni. Questi sono i
tempi che ormai sono conosciuti da tutti gli amministratori, per
cui questa credo sia una delle priorità a cui facciamo
riferimento.
L'altro problema importante è legato all'Assessorato alla
cultura, mi spiace che non ci sia l'Assessore, avevo voglia di
farle un complimento, visto che non c'è, non glielo faccio, ma...
lo posso anche dire: le ho fatto il complimento in commissione per
quanto riguarda l'apertura delle scuole, perché rispetto a tutte le
problematiche che ci sono state nel resto d'Italia, devo dire che
la Valle d'Aosta ha aperto le scuole senza problemi. C'è tutto il
capitolo, qui, legato al reparto dell'Assessorato alla cultura che
mi trova molto consenziente, primo fra tutti il discorso del
rilancio internazionale dell'Università della Valle d'Aosta. Ho
avuto più volte modo di dire che mi piacerebbe avere un vero piano
di sviluppo intorno all'eventualità dell'Università dove c'è ora la
"Caserma Testafochi", perché se così non fosse, sembrerebbe una
volontà espressa in termini molto generici e non vista a breve
scadenza. Pensare a un piano di sviluppo intorno all'Università
vuol dire, ad esempio, pensare all'edilizia universitaria, cosa
dalla quale non si può prescindere; certamente costruire una
università a livello internazionale vuole anche dire cercare di
avere studenti che vengono da fuori nel nostro comune capoluogo e
mettere in atto un progetto economico e turistico di grande
rilevanza per la nostra economia. Preferirei vedere qualcosa di più
concreto, cosa che qui non è stata esplicitata. Molti però sono gli
argomenti legati a questo settore, come il parco archeologico, il
Criptoportico, il Forte di Bard, tutti settori legati allo sviluppo
della Valle d'Aosta, sia in termini economici, che turistici e di
cultura.
L'ultimo problema di cui vorrei parlare è la questione legata
all'Assessorato al territorio, in particolare all'ultimo punto di
questo capitolo liquidato in 1 riga e 1/2. Questo non vuole essere
polemica, capisco che dicendo
"coordinamento degli interventi
strutturali e non strutturali nell'ambito dei settori dell'edilizia
residenziale privata e pubblica diretti a far fronte alle esigenze
abitative"
, l'Assessore mi dirà che qui c'è dentro tutto! Però,
se è vero che questo è uno strumento che deve servire
all'Esecutivo, forse qualche linea di indirizzo in più andava data!
É il settore di cui mi è più facile parlare, non fosse altro per
l'esperienza acquisita, settore che è sempre in evoluzione e che
bisogna seguire in modo particolare per capire come la realtà del
momento cambia. Crediamo che rispetto a questo tipo di problema sia
opportuno un riordino dell'intera legislazione regionale; detto
settore, regolamentato da ben 8 leggi regionali, crediamo debba
essere ricostituito in un unico testo in cui vengono migliorate e
aggiornate le leggi ormai superate.
Le dico anche che, persino la concezione della riforma
dell'ARER, che aveva una sua validità e per la quale negli anni mi
sono battuto, è ormai caduta, non per motivi di tipo gestionale, ma
perché è cambiata la concezione dei rapporti fra Stato e Regione,
ed essendo ormai quasi del tutto esauriti i finanziamenti statali,
l'ARER perde quella sua funzione di tipo imprenditoriale che le
avevamo dato allora. Come ho detto più volte, l'ARER è stato uno
strumento importante in questi anni, che ha consentito alla Regione
di non spendere mai una lira, anzi di incamerare qualcosa, perché
avevo fatto i calcoli che la Regione incamerava circa 1 miliardo di
lire all'anno grazie alle tasse che lo stesso ARER pagava, senza
mai chiedere finanziamenti regionali, ma perché aveva una sua
funzione di tipo imprenditoriale che le consentiva, dopo le riforme
sui canoni e dopo le funzioni che aveva rispetto ai comuni, di
avere bilanci tali da permettersi di avere questa fisionomia di
tipo imprenditoriale.
La filosofia è cambiata in tutta Italia, persino il concetto di
"proprietà tutto a carico dell'azienda regionale" è antistorico;
ormai sono i comuni i primi attori del loro territorio, sono i
comuni che devono diventare proprietari delle loro case e devono
avere uno strumento che consenta loro di avere una gestione
unitaria, nel senso che non è più importante avere diverse agenzie,
ne occorre una che consenta di avere unicità di gestione sul
territorio. Credo sarebbe importante trovare anche nuove forme di
finanziamento, che consentano di dare sviluppo a un settore che
negli anni avrà sicuramente qualche criticità, come è stato anche
in passato. Ricordo che il forte incremento di popolazione
extracomunitaria ci metterà nelle condizioni di dover dare delle
risposte che consentono di avere quella qualità della vita a tutti
che è stata più volte citata oggi stesso.
Sono stato tra quelli che aveva proposto un forte incremento del
contributo dell'affitto, ma, Assessore - lei lo sa meglio di me -,
questo non è che un palliativo che, ad esempio in Francia, ha dato
risultati molto negativi. Mi spiego meglio: c'è il rischio che la
concezione del contributo sull'affitto faccia, nel tempo, lievitare
i prezzi dell'affitto, nel senso che se è stato un palliativo e
comunque non essendoci altre soluzioni è bene per ora percorrere
questa strada, bisogna però mettersi nelle condizioni di dare
risposte strutturali.
Infine, cito sempre i comuni limitrofi alla città. Se anche
l'amico Cesal ha voglia di pensare a questo problema, lui che si
occupa sempre del consiglio dei comuni, credo sia venuto il momento
di avere una risposta diversa dai comuni limitrofi alla città
rispetto a tale questione. Se è vero che più volte citiamo il
problema della sussidiarietà, che in tutti questi anni è stato il
Comune di Aosta che ha provveduto a risolvere i problemi dei comuni
limitrofi alla città, c'è bisogno di una prova di sussidiarietà a
cui facevo riferimento prima, quindi c'è bisogno di uno sviluppo
armonico del problema casa, senza andare a modificare gli equilibri
dei comuni stessi, occorre che ci sia una disponibilità di
fabbricati, dico solo anche da ristrutturare, ma che consentano di
dare abitazioni decenti a famiglie che ormai sono intasate nel
Comune di Aosta o nel "Quartiere Cogne", con tutta una serie di
problemi, anche di carattere sociale, che sono tutti i giorni sul
tappeto. Forse varrebbe la pena dialogare con il Comune di Aosta,
perché qualche suggerimento si potrebbe dare. Mi piacerebbe pensare
anche ad una edilizia diversa da quella di tipo abitativo, faccio
l'esempio di quella di tipo universitario di cui dicevo prima, ma
c'è molto altro da aggiungere.
Termino con la speranza che si trovi un giusto equilibrio fra il
nostro movimento, che è in una posizione di minoranza in questo
momento rispetto all'Assessore, in merito a quei problemi che - se
li vorrete cogliere - possono consentire di mettere a frutto una
collaborazione da noi sempre espressa e che è finalizzata a
risolvere le questioni della nostra comunità.
Président - La parole au Conseiller Curtaz.
Curtaz (Arc-VA) - Intanto trovo che finora il dibattito è stato
molto interessante, anche per merito dei colleghi che mi hanno
preceduto. É stato approfondito su questioni generali, critico là
dove doveva essere critico, propositivo, per altri versi.
Mi sembra che - come prima impressione - l'iniziativa "PREFIN"
stia andando nel verso giusto; cosa che noi avevamo auspicato,
circa un anno fa, con la nota mozione, quando avevamo proposto di
parlare del bilancio prima della sua presentazione. Mi sembra che -
con la legge che è stata approvata, con questo primo tentativo, pur
con tutti i limiti, ma con lo scopo di suscitare un serio dibattito
sulla materia, sulle politiche generali nella nostra regione, sulla
finanza e sull'economia -, si stia raggiungendo, per merito di
tutti, gli obiettivi proposti.
Nonostante il dibattito abbia offerto molti spunti, non cadrò
nella tentazione di entrare su questi, anche se interessanti, anzi,
direi che i più interessanti sono arrivati proprio dai banchi della
maggioranza. Non cadrò in tale tentazione, intanto perché la
posizione del nostro gruppo è stata già ampiamente e ottimamente
illustrata dalla collega Squarzino e perché in ordine alla
presentazione degli emendamenti predisposti dal nostro gruppo sarà
poi il collega Riccarand ad illustrarli. Voglio quindi limitare
forzatamente il mio intervento ad una unica riflessione, che a me
sembra centrale per un amministratore regionale che espleti il suo
mandato in questa legislatura.
Parto da uno schema contenuto nel "PREFIN", che raffigura la
"torta" di ripartizione dei fondi, al centro della "torta" c'è un
cerchietto bianco con il numero 95. Cos'è questo numero? Lo
leggiamo in questo specchietto a fianco, di poche righe; dice:
"per ogni 100,00 euro disponibili nel bilancio regionale, 95,00
sono da considerarsi fissi"
, cioè già impegnati da leggi o
contratti assunti in precedenza. Quando ho letto questo dato, l'ho
sottolineato in rosa, con entusiasmo - entusiasmo solo di carattere
culturale -, perché erano anni che lo inseguivo. Probabilmente
qualcuno in passato già aveva il dato, ma non è mai stato portato
all'attenzione del Consiglio, tanto che, negli anni scorsi,
facevamo grosse discussioni, in particolare con il Presidente
Viérin - obiettivamente bravissimo sulla materia -, circa la
rigidità del bilancio regionale.
Esaminando di anno in anno il bilancio regionale, a me sembrava
che si andasse verso una maggiore rigidità, ovvero "siamo con le
mani in tasca", non possiamo più muoverci o quasi. Perché questa
impressione? Per due ragioni: la prima, la spesa corrente è in
continuo aumento; la seconda, perché negli anni abbiamo continuato
ad approvare delle leggi di spesa, valevoli non solo per
l'esercizio in corso, ma anche per gli esercizi successivi, che
finivano con il rendere fisse certe spese, con ciò restringendo la
possibilità della Giunta e del Consiglio di operare. É mancata
sempre più la discrezionalità amministrativa, la possibilità di
affrontare i problemi, di affrontare le emergenze, tanto che da
progetti giusti o sbagliati che fossero, ma di una certa
consistenza di qualche lustro fa, si è passati poi a progetti
importanti, di minore rilevanza però dal punto di vista economico;
ricordo che due o tre anni fa, il progetto che venne presentato
come di maggiore interesse per l'esercizio - non so se era il 2001,
il 2002 o il 2003 - era l'ampliamento della strada dell'Envers!
Questo mi dava la percezione concreta che ormai le possibilità di
discrezionalità nella scelta per la Giunta fossero assai
ridotte.
Cosa significa che il 95 percento delle spese del bilancio
regionale sono fisse? Non significa che sono "tutte" spese
correnti, significa che "in buona parte" sono spese correnti -
sarebbe interessante avere dati più precisi al riguardo - e che a
queste si assommano delle spese ineludibili, perché già previste da
leggi a suo tempo approvate. Credo che questo sia il punto centrale
quando si parla di un bilancio; fra l'altro, penso che lo stesso
problema lo abbiano i comuni; al riguardo accolgo con favore la
proposta fatta oggi dal Consigliere Cesal, di una riflessione anche
sui comuni, perché anche per loro si stanno evidenziando gli stessi
problemi. Forse nei comuni è più concentrato il problema della
spesa corrente rispetto a quella in conto capitale. I nostri comuni
- dal punto di vista del numero dei dipendenti, delle cose che si
fanno o si dovrebbero fare -, sono palesemente sovradimensionati
rispetto al numero di abitanti, rispetto ai comuni con cui ci
confrontiamo fuori Valle.
La conseguenza è che l'attività amministrativa sarà via via più
paralizzata; per fare un esempio, mi pare di aver indicato, qualche
anno fa, discutendo del bilancio, un pericolo di questo tipo: "se
andiamo avanti in questo senso..." - dicevo - "... aumentando le
spese fisse e facendo ogni anno 6 o 7 leggi nuove di spesa,
arriveremo al punto che il bilancio non si discuterà più in Giunta
o in Consiglio, ma sarà sufficiente avere un programma in un
computer e, digitando un tasto, avremo il bilancio", perché andare
dal 95 percento al 100 percento - se proseguiamo su questa china -
sarà una cosa facile.
Dobbiamo per forza invertire la tendenza, altrimenti la capacità
amministrativa verrà compressa; credo che non siano solo discorsi
di "macroeconomia", ma sono percezioni che anche la gente comincia
ad avere! Volendo rimanere su tale discorso, ci siamo ricordati di
un sondaggio fatto nel dicembre 2003 da "Il Sole 24Ore" sulla
qualità della vita: mentre la nostra regione nel 2003 è al 10°
posto rispetto alle altre province - questa indagine è su base
provinciale -, per quanto riguarda la percezione del miglioramento
della vita negli ultimi 2 o 3 anni siamo al 55° posto; i cittadini
intervistati in Valle d'Aosta nel 2003 hanno risposto che si stava
meglio, rispetto a 2 o 3 anni fa, solo nella misura del 17
percento... questo vuol dire che l'83 percento pensava che si
stesse peggio o uguale! Non è forse un dato reale, è un dato
percepito, però sappiamo che il dato percepito in economia a volte
vale quanto e più il dato reale, perché poi condiziona i
comportamenti e soprattutto le scelte, gli investimenti dei
cittadini.
Voglio porre all'attenzione della Giunta tale problematica.
Dobbiamo porci tutti quanti, a maggior ragione chi ha
responsabilità di governo, l'obiettivo essenziale di ridurre le
spese correnti, anche perché sappiamo che nei prossimi anni,
verosimilmente, non aumenteranno le entrate, e parliamo di entrate
molto significative in un regime di privilegio fiscale che abbiamo
ogni volta rappresentato in questa sede. Pur avendo un sistema di
riparto e quant'altro fiscalmente favorevole, abbiamo la necessità
ineludibile nei prossimi anni di ridurre le spese correnti: questo
è il primo obiettivo politico. Il secondo obiettivo politico è
quello di ridurre le altre spese fisse: non possiamo più fare leggi
di settore, che prevedono spese fisse, dobbiamo fare un discorso a
ritroso, dobbiamo cercare di ridurre le spese fisse affinché ci sia
ancora la possibilità di amministrare questa regione, altrimenti
l'attività amministrativa in senso ampio della stessa ne
risulterebbe non solo penalizzata, ma addirittura paralizzata. Se
questo "trend" non viene invertito, noi, nel giro di 5-10 anni
avremo un'Amministrazione regionale paralizzata!
Président - La parole au Conseiller Sandri.
Sandri (GV-DS-PSE) - Diventa difficile per me fare un intervento
apprezzabile su questo complesso tema, dopo che ha parlato il mio
collega Nicco; ho l'impressione di essere come Oriali, il mediano
di spinta, dopo che ha fatto vedere prova di sé Adriano, un grande
centravanti.
Cercherò ugualmente di compiere il mio lavoro, analizzando una
parte che abbiamo concordato - e forse merita più attenzione -: la
parte iniziale di questo "PREFIN". É un'occasione forse unica in
questa legislatura, è stata la prima per adesso e quindi l'unica di
fare un ragionamento di ampio respiro sul futuro della nostra
regione; mi sembra che tale occasione sia stata ampiamente colta,
sia nella redazione del documento da parte del Governo regionale,
sia da parte del Consiglio con questa ampia discussione. Però,
forse per qualche radice professionale, mi sembra interessante
approfondire la riflessione non tanto sulle terapie, sui
provvedimenti che si tendono ad evidenziare, quanto
sull'epidemiologia, sulla diagnostica, che è stata abbozzata in
modo corretto, ma, essendo evidentemente il primo tentativo, è
ancora in modo estremamente sintetico. Dico "sintomatologia", dico
"epidemiologia", perché se vogliamo far sì che l'organismo "Valle
d'Aosta" possa progredire, bisogna fare attività di prevenzione,
occorre anche captarne i primi sintomi di malattia e di disagio,
identificarli con precisione, analizzare un po' in continuazione
con un osservatorio epidemiologico tutti i vari processi, per
evidenziarne eventualmente delle storture.
Ovviamente qualcosa si sta facendo; ancora ieri, nel piano
industriale, abbiamo visto quale particolare attenzione vi sia
stata posta, e partendo da un'analisi più approfondita di qual è la
situazione sintomatologica, la temperatura, la pressione e
quant'altro dell'organismo "Valle d'Aosta", emergono dei dati di
"stanchezza": è una persona che ha fatto grandi passi avanti, ma
che oggi vive una pausa di stanchezza e di riflessione. Non si
possono non interpretare in questo senso il tasso di
disoccupazione, dato un po' brutale ed estremamente grossolano, ma
già per esempio la febbre - c'è o non c'è -, dà un segnale
sintetico del benessere di una persona. Il tasso di disoccupazione,
mentre in Italia scendeva dal 9,6 all'8,6 percento, in Valle
d'Aosta è aumentato dal 3,6 al 4,1: è un segnale di per sé non
gravissimo, però se pensiamo che 3-4 anni fa il nostro tasso di
disoccupazione era 1/3 di quello italiano, vediamo che oggi si
avvicina alla metà e la tendenza è esattamente opposta a quella che
avviene a livello nazionale. La stessa cosa vale per il "PIL"
reale, che non è in aumento del 9 percento come in Cina, non è in
aumento del 2-3 percento come in alcuni vivaci Paesi industriali
d'Europa e di oltre oceano; è un "PIL" reale che viaggia intorno
alla stazionarietà (un po' più, un po' meno: 0,6 - 0,7 - 0,2 - -1
percento) e significa che la crescita della ricchezza in Valle è
ferma. Sono dati di per sé non gravi, ma che portano a voler fare
ancora con più attenzione un'analisi di tipo qualitativo.
É evidente che non possiamo giudicare la situazione valdostana
solo a peso: il "PIL", le entrate, la disoccupazione, il prodotto,
le esportazioni, ma bisogna fare un discorso qualitativo, perché ci
sono degli indicatori e a me ha fatto molto piacere di trovarne una
prima sintesi a pagina 7 di questo documento, che ci danno una
fotografia più precisa, ma non solo, sono estremamente più utili
per andare a verificare le soluzioni. Sono indicatori della
povertà, dell'immigrazione, quindi del tasso di integrazione
sociale ed etnica; sono il tasso di abbandono scolastico, c'è una
relazione, ad esempio, con il fatto che siamo passati dal 20° al
33° posto nella questione della criminalità, là dove si dice nella
nota che c'è un incremento dei minori fuori legge denunciati dalla
microcriminalità.
Dobbiamo andare a vedere a fondo sull'ambiente, dove siamo
passati dal 99° posto - che non era un posto di eccellenza - al
103° in termini di emissioni di CO2, in termini di dipendenza dal
fossile; giustamente in questo piano si identifica l'importanza di
una differenziazione dell'approvvigionamento energetico. Credo sia
importante che questo sia visto anche rispetto alla dipendenza dal
fossile, dal petrolio e dal gas e, invece, rispetto alla
percentuale di energie, che siano rinnovabili.
A livello di sanità - e qui l'Assessore, la Giunta hanno più
volte dovuto prendere atto di questo - c'è per esempio il tasso di
scolarità: quanta gente si sta formando alle professioni sanitarie!
Ecco, questi potrebbero essere degli indici interessanti, così come
quante persone si stanno formando ad insegnare. Faccio un breve
inciso, che poi richiamerò più tardi: diventa buffo che abbiamo, a
livello di università, il "SIS" per preparare gli insegnanti con 20
posti e poi se ne prendono solo 4-5: questi sono sintomi - la non
piena occupazione di quella disponibilità - che devono essere
colti, per evitare di ritrovarci, fra qualche anno, a dover
importare degli insegnanti, così come in questi anni abbiamo
importato tante professioni sanitarie! Questi sono i sintomi.
Il benessere: indici di benessere culturale, benessere umano, ma
anche indici di solidarietà, che per esempio sulla pratica del
volontariato è molto alta; però, secondo me, un indice di
solidarietà è quello della raccolta differenziata, è un problema di
rispetto reciproco, quanto stiamo facendo; fra l'altro, da questo
punto di vista, potremmo anche dire che abbiamo intrapreso un
"trend" molto positivo.
Mi limito a queste considerazioni solo per dire che mi aspetto,
nei prossimi anni, che questa pagina 7 possa essere ampliata,
proprio per andare a cogliere tutta una serie di dati che possano
evidenziare l'insorgere di eventuali problemi, ma anche per
monitorare il recupero. Spero che questo 103° posto, per quanto
riguarda il servizio all'ambiente... io non dico di arrivare
all'eccellenza dei primi 3, ma di riuscire a recuperare qualche
spazio, non perché mi interessa la posizione, ma perché mi
interessa strenuamente che la popolazione valdostana possa avere
non solo una percezione, ma una concreta sensazione di
benessere.
Infine, mi preoccupa la discesa dal 33° al 62° posto negli
affari e lavoro; non so esattamente cosa voglia dire, ma rientra in
sintonia drammatica con quegli aspetti quantitativi da me prima
segnalati, cioè siamo in una fase di transizione in cui bisogna
recuperare una serie di competitività a livello economico e una
serie di specializzazioni che ci diano un ruolo importante.
Credo che su questi temi la maggioranza e il Governo abbiano
fatto già dei grossi passi avanti, penso ad esempio alla legge
sulle grandi opere, che pone all'attenzione del Consiglio regionale
la necessità di fare alcuni interventi importanti e straordinari
concernenti molte cose, ma innanzitutto le infrastrutture.
Brevemente passerò a fare alcune osservazioni nel merito della
parte terapeutica, solo per sottolinearne alcuni aspetti positivi e
per qualche spunto di riflessione. Un aspetto positivo credo sia
l'analisi fatta sulle possibilità di intervento sulle entrate;
ritengo sia importante riconoscere come, dal punto di vista della
tassazione, la Giunta regionale della Valle d'Aosta, la maggioranza
del Consiglio Valle, ma anche la stragrande maggioranza dei comuni
abbia voluto tenere un atteggiamento estremamente corretto e
moderato, proprio per evitare di caricare ulteriormente sui
cittadini le difficoltà che potessero venire a livello di bilancio
regionale, e che si ipotizzi proprio una razionalizzazione della
spesa; io non parlerei di "contenimento della spesa", perché è
chiaro che la funzione della Regione è anche quella di iniettare
nella società risorse importanti e quindi su questo non posso che
essere d'accordo!
Per quanto riguarda i macro-obiettivi della legislatura, non
possiamo non fare alcune riflessioni anche sull'organizzazione
stessa della Regione; lancio lì una riflessione sul ruolo di
"Finaosta", che in tutti questi anni è diventata un elemento
strategico, fondamentale, ha permesso operazioni straordinariamente
positive - penso a quella di "CVA" -, però è giunto forse il
momento di pensare ad una riorganizzazione di questo "arcipelago"
che ormai si è formato attorno a "Finaosta", per identificare i
ruoli, per evitare sovrapposizione di ruoli, che si formi un potere
troppo concentrato e, quindi, malfunzionante. Rendere le strutture
più snelle e più indicate... non sembra l'ottimale che "Finaosta"
si occupi di tutto: dalla presenza in Europa al casinò, dalla "CVA"
al "Centro sviluppo", all'Autoporto...; forse trovare dei filoni di
ragionamento e di organizzazione che si riconducano a "Finaosta"
non come "holding", ma al Governo regionale, potrebbe essere una
strada di riflessione che consenta scelte più efficaci.
Parlando di "sviluppo del piano industriale", ieri abbiamo
sentito che ci si pone il problema di un salto di qualità dal punto
di vista dell'industrializzazione e dell'economia; è chiaro ed è
evidente che così come abbiamo fatto quest'anno nella promozione
dell'industria agroalimentare in Valle, si dovrà punture sempre più
sulle industrie non cicliche. Alla grande tecnologia, che è
apparentemente così simpatica a produrre le ultime novità in campo
tecnologico, preferisco vendere i pomodori che mi rendono di più,
piuttosto che perdere con la grande tecnologia! Bisogna trovare dei
prodotti che siano il più possibile distaccati dalle normali
evoluzioni del mercato; il mercato è ciclico, ci sono onde di
deflazione con onde invece di slancio e di aumento dei fatturati e
delle produzioni, ma ci sono in economia - per fortuna! - anche
delle produzioni che non sono cicliche, sono risposte a dei bisogni
primari della popolazione, per esempio l'agroalimentare o il
farmaceutico. Credo che andando a spostarci, come abbiamo iniziato
a fare, su questi terreni, diventa forse positivo, soprattutto
perché poi questa diventa parte di un'articolazione che va
dall'agricoltura e arriva al commercio e al turismo, ha bisogno di
questo anello che è la piccola e media impresa legata alla
trasformazione dei prodotti agricoli e alimentari. Da questo punto
di vista stiamo facendo dei passi avanti e forse occorre,
differentemente dal passato, evitare di lasciarsi attrarre
dall'apparente fascino della tecnologia che finora non ha portato
grandi risultati.
É anche vero che il caso della "Feletti" sembrerebbe contrastare
contro queste teorie, però penso che quel caso sia stato proprio la
testimonianza di come noi possiamo permetterci in economia di
andare a giocare un ruolo in alcune "nicchie di mercato"; pensare
di voler fare il passo più lungo della gamba, non porta da alcuna
parte! Ricordo a tutti cosa volle dire per la "Cogne" lanciarci
nell'acciaio inossidabile e trascurare le produzioni di alto
livello, che invece oggi fanno la ricchezza della "Cogne Acciai
Speciali".
Infine, sempre dal punto di vista delle attività produttive e
del fare sistema, penso sia giunta l'ora di fare una revisione di
tutta una serie di settori in cui l'Amministrazione regionale e
"Finaosta" stanno giocando un ruolo importante; penso al settore
degli impianti a fune, dove diventa poco credibile che si vada
avanti con numerose società in cui la Regione ha la maggioranza
assoluta della proprietà e che hanno, ognuna, il proprio Ufficio
acquisti, la propria contabilità, il proprio Ufficio personale, e
che queste società non siano capaci di fare sistema!
Alcune altre osservazioni rapide e puntuali. L'Assessore sa che
quando si parla di "plurilinguismo valdostano", essenzialmente
franco-provenzale, non bisognerebbe mai dimenticare di aggiungere
la parola "Walser", e di ricordarsi che il tedesco, come abbiamo
potuto apprezzare nella festa della "Desarpa" che c'è stata ad
Aosta nel primo week-end di ottobre, è uno degli elementi
caratteristici dell'arco alpino, presente anche nella nostra
regione e che deve diventare presenza forte e di disponibilità e di
rispetto in tutto il sistema scolastico regionale, come
possibilità, per un ragazzo di Gressoney, di poter continuare a
studiare la propria lingua madre fino al compimento del suo
percorso scolastico. Non riprendo il discorso dell'abbandono
scolastico, che è stato già ampiamente evidenziato nel "PREFIN", né
quello sul problema del "SIS", a cui ho già accennato nella parte
precedente.
Volevo invece tornare su un problema già posto dai consiglieri
Salzone e Nicco: quello di questa azienda regionale sulla
forestazione. Credo sia un'ottima idea, che non solo fa parte del
programma di questa maggioranza, ma ha radici anche più lontane.
Può essere un esempio importante per dotare questa regione di
strumenti efficaci in tutta una serie di settori, che oggi vedono
ancora qualche situazione di parcellizzazione del nostro
intervento. Qui faccio un plauso a un collega della minoranza,
perché se oggi abbiamo un giudizio positivo sull'azienda regionale,
viene anche dall'esperienza dell'ARER, la quale ha dimostrato che
si può fare dell'amministrazione pubblica in modo efficiente ed
efficace. Non metto in dubbio che si debba migliorare quello
strumento, però in questi anni ne abbiamo avuto uno che ha dato la
risposta cercata dalla popolazione; che qualcosa di simile si
voglia fare nel campo forestale e, più in generale, nella
protezione del territorio, è positivo. Credo che tale discorso si
possa allargare ai beni culturali, anche perché le aziende
regionali - ARER, azienda forestale, beni culturali - vanno a
sanare situazioni di precariato cronico, che tutti sappiamo bene
essere radicato nella nostra regione in quei settori specifici.
Sulle strutture ospedaliere è positivo il fatto che si richiami
il problema dell'adeguamento delle infrastrutture; tra l'altro ci
sono una serie di commissioni che stanno valutando il problema e
terremo conto delle loro conclusioni. Così come ci sembra positivo
il richiamo in quella veste di solidarietà rispetto agli indicatori
di povertà che abbiamo captato; l'aver messo l'aumento del minimo
vitale è un dato che rende tutti contenti della strada che si è
intrapresa.
Due ultime osservazioni rapide per quanto riguarda il problema
sul territorio. La prima, è che si sta mettendo "nero su bianco" il
progetto del piano regionale delle acque; questo è un grande
obiettivo strategico, l'acqua è una grande risorsa che noi abbiamo,
che su questo pianeta sta diventando sempre più rara e di cui la
nostra regione si può vantare di averne una quantità notevole, però
forse c'è da fare un salto di qualità nella razionalizzazione del
suo uso e nella valorizzazione. Il fatto che questo sia posto con
tanta evidenza, ritengo non possa non essere sottolineato.
Altri due problemi veloci, uno sul turismo: così come
l'artigianato è un'attività economica diffusa sul territorio e
articolata in talmente tanti settori che la rendono al riparo dei
cicli economici e le consentono sviluppo su tutto il territorio
comunale, qualunque comune della Valle d'Aosta ha il suo
insediamento artigianale, piccolo o grande che sia, la stessa cosa
l'ha il turismo. Credo che l'altro grande settore in cui dobbiamo
investire molto nei prossimi anni, come lo evidenzia il "PREFIN", è
proprio il turismo; un turismo che deve essere articolato, così
come si sta vedendo, in tanti tipi di situazioni differenziate, ma
che consenta una ricaduta su tutto il territorio regionale e, anche
qui, proprio perché l'offerta viene diversificata, di essere il più
possibile indipendente dai cicli economici.
Per poter fare del turismo non si può non pensare a due
questioni fondamentali: la prima, è il problema delle
infrastrutture di recepimento. É chiaro che una ferrovia
Aosta-Torino potenziata come noi la immaginiamo, elettrificata, più
rapidamente connessa con Torino saltando Chivasso, potrebbe
consentire una fruizione del territorio valdostano molto più alta.
Pensate soltanto che la stazione di Pont-Saint-Martin potrebbe
essere, nel giro di poco tempo, collegata, da una parte, con il
sistema Forte di Bard, dall'altra parte, in 35-40 minuti, con il
centro di Torino; questo consentirebbe di far accedere del turismo
domenicale senza doversi sopportare le auto e l'intasamento del
traffico.
Non possiamo non ricordare, infine, che per quanto riguarda il
turismo, ma poi per quanto riguarda tanti altri aspetti
dell'Amministrazione regionale, diventa fondamentale l'Europa. Non
possiamo non prendere atto con dispiacere - facendo un po', tutti
noi, un "mea culpa" - del fatto che non siamo riusciti ad ottenere
un parlamentare europeo alle scorse elezioni, e come questo sia un
momento di difficoltà oggettiva per la nostra regione, e dobbiamo
cercare di superarlo. Dobbiamo mettere in cantiere iniziative
politiche che consentano di modificare la legge nazionale, per cui
tutte le regioni siano nelle condizioni di poter essere
rappresentate al Parlamento europeo: questo è l'anello
istituzionale fondamentale. Accanto a questo c'è la necessità di un
potenziamento della nostra presenza all'interno delle varie
istituzioni europee in termini organici, come Regione Valle
d'Aosta; bisogna andare a un superamento della situazione attuale e
a rivendicare una presenza anche fisica in quei contesti: questa è
una scelta già fatta da tante regioni d'Europa e credo che anche la
nostra possa ambire ad avere questa rappresentanza.
Président - La parole au Conseiller Tibaldi.
Tibaldi (CdL) - É curioso vedere come i convinti assertori -
perlomeno nel luglio scorso - della legge istitutiva del "PREFIN",
che hanno portato avanti con convinzione e consapevolezza la
necessità di istituire una prefinanziaria che oggi stiamo
esaminando, gli stessi assertori, o, meglio, alcuni di essi, siano
oggi altrettanto critici del contenuto di questo documento e si
stia verificando, paradossalmente, un'inversione di ruoli. Ci sono
consiglieri della minoranza che invece di giocare all'attacco si
sono aggrappati alle traverse e ai pali della porta e addirittura
chi, invece, dovrebbe svolgere le funzioni difensive del "PREFIN"
lo aggredisce e critica numerosi dei suoi aspetti.
Da questo punto di vista ci sentiamo coerenti con quanto abbiamo
detto e fatto a luglio; eravamo contrari all'istituzione di un
"PREFIN" e ribadirò il perché, siamo contrari oggi nel voto che
andremo ad esprimere al termine del dibattito, anche perché questo
dibattito anticipa la rituale seduta che si fa quando si analizza
il bilancio preventivo, e tanto valeva, Assessore Marguerettaz, a
questo punto utilizzare questo supporto didattico allegandolo ai
documenti di bilancio che esamineremo fra un mese; un supporto
didattico che può essere utile per gli aspetti analitici per
l'esame della situazione attuale, molto più inutile per quanto
riguarda, invece, l'aspetto propositivo, ovvero i
macro-obiettivi.
Cosa rileviamo oggi? Che c'è molta confusione in campo e anche
molta indeterminatezza nelle scelte strategiche della Regione,
perché in realtà di scelte strategiche non se ne vedono! Quando ci
proponete un documento di questa portata, dove indicate fra i
macro-obiettivi - faccio un esempio - dell'assessorato al
territorio il soddisfacimento del bisogno di opere pubbliche o di
pubblica utilità... ma è scontato, è ovvio! Avremmo preferito
vedere qualcosa di più concreto o specifico... o, quando per il
turismo, primo macro-obiettivo il rilancio del turismo e sua
qualificazione, riorganizzazione del sistema turistico... questi
sono "leitmotiv" che ormai sentiamo da diversi anni, mentre
dovrebbero essere i principi ispiratori di una costante azione
politica di chi presidia il turismo e l'ambiente, il territorio e
le opere pubbliche. Sono quindi macro-obiettivi contenuti -
immagino - in quel programma di legislatura che è stato approvato
all'inizio, quando avete consolidato un accordo di maggioranza,
quando avete stabilito dei ruoli politici all'interno di questo
Consiglio... riprenderli così, senza alcuna specificazione
ulteriore, ci sembra quanto mai banale! E questa banalità è
aumentata dal fatto che non ci sono dei vincoli di spesa o, meglio,
delle quote di risorse economiche che vengono destinate ai singoli
obiettivi.
Vi è quindi un'estrema indeterminatezza dell'azione politica,
che non poteva che tradursi in questo documento che è un supporto
didattico, utile per gli schemini che propone, per alcune
considerazioni a commento che aggiunge a quelle rituali e usuali
che ci vengono proposte dal Presidente della Regione quando si
discute del bilancio preventivo. D'altronde, lo stesso Assessore,
nell'illustrazione del documento ha detto: è un documento che ha
tutti i limiti e tutte le ristrettezze di ragionamento imposte
dalle circostanze. I limiti sono quelli imposti dalle leggi
innanzitutto, le quali impongono vincoli settoriali di
destinazione; se qualcuno va a guardare alcuni esempi, c'è un
diagramma "a torta" che specifica bene - questo approfondimento è
apprezzabile, ma solo per il diagramma che ci proponete e che
regolarmente non ci avete proposto in sede di bilancio - come
vengono suddivise le risorse regionali, dove vediamo che la sanità
ha una quota del 22 percento, il turismo e i trasporti il 6
percento, le attività produttive il 4 percento, e via dicendo, solo
il 5 percento delle risorse sono libere, rientrano in quella sfera
discrezionale che potrebbe far sì che strategicamente la componente
politica dell'Esecutivo faccia delle scelte importanti. Per cui
vedete che c'è una quantità di risorse veramente residuale,
marginale, rispetto alla molteplicità di risorse che in realtà sono
già state vincolate e "cristallizzate" da provvedimenti legislativi
e amministrativi del passato, che le hanno rese inutilizzabili per
fini più nobili o di emergenza.
Le stesse previsioni di sviluppo sono stazionarie, nonostante le
risorse disponibili, quindi il documento in sé non è che ci apporti
quelle cognizioni che potrebbero servire a qualche chiave di
lettura differente o a farci capire che c'è un'inversione di
tendenza in atto. Un'inversione di tendenza è stata invocata da
diversi colleghi, in particolare annoterei, oggi, quelli di
maggioranza, che forse cogliendo l'occasione di questo "sfogatoio"
offerto in occasione del dibattito sul bilancio, hanno osato dire
qualcosa di più e hanno osato condividere numerose tesi e proposte
che la stessa opposizione, e anche il nostro gruppo consiliare,
hanno avanzato in questa sede.
Faccio una considerazione anche sulle spese correnti, di cui più
volte e regolarmente si fa cenno alla necessità di controllarle e
di ridurle. A pagina 29 si dice che bisogna contenere la spesa
corrente e per contenerla si indicano alcuni sforzi che dovrebbero
essere fatti nel 2004, fra i quali: limitare gli studi e gli
incarichi di consulenza, le missioni in Italia e all'esterno, le
spese di rappresentanza e di pubbliche relazioni, le spese per
organizzazioni e partecipazioni a congegni. Speriamo che queste
affermazioni si traducano in realtà, perché da questo primo scorcio
di legislatura non ci sembra che ci sia stata una compressione di
spese di questo tipo! Anzi, purtroppo, quella tecnica alla quale
erano avvezzi i vostri predecessori viene replicata volentieri
anche da chi oggi occupa incarichi di governo, e vediamo che, sia
gli incarichi, che gli studi di consulenza proliferano, idem le
missioni, certe spese di rappresentanza non mancano e anche
convegni e organizzazioni sono all'ordine del giorno... quindi, di
parole in forma scritta e in forma orale se ne producono in
quantità industriale a livello regionale!
In quantità industriale ormai si sta producendo anche la
costituzione di osservatori; ancora ieri si faceva riferimento al
piano industriale che prevede la costituzione di un osservatorio
(che poi l'Assessore diceva è l'osservatorio della Chambre che
viene ampliato di competenze); qui c'è un altro osservatorio "ex
novo" che è l'osservatorio legislativo, un osservatorio finalizzato
a monitorare la produzione legislativa eteronoma al fine di
allineare eventualmente quella produzione legislativa regionale,
adeguare in tempi rapidi la nostra produzione legislativa. Allora,
abbiamo strutture, sovrastrutture, sottostrutture a livello
regionale, che sono preordinate a svolgere questi compiti;
spiegateci a cosa serve questo nuovo osservatorio, perché sembra
quasi che sia un macro-obiettivo che serve per riempire la pagina!
Mancavano i trafiletti, le 5 righe per completare la pagina 30,
avete messo l'osservatorio di turno... siamo a quota 13, quindi
vogliamo difendere la posizione della classifica regionale
italiana, anche noi abbiamo la nostra quota consistente di
osservatori di questo tipo!
Nell'ambito delle spese, Assessore, se vuole introdurre e dare
una nuova impronta di efficienza e di rigore a un'amministrazione
che è sempre stata spendacciona negli anni, lo può dimostrare non
tanto scrivendolo su questo foglio che oggi ci propone, ma
traducendo le parole in fatti, anche perché ci avete fatto una
piccola lezione sul "patto di stabilità" con tanto di commenti -
che, sotto certi aspetti, è anche condivisibile -, però è un punto
di vista che ignora completamente il sistema circostante.
Continuate a ragionare nell'ottica di una Valle d'Aosta slegata dal
"sistema Italia", di una Valle d'Aosta slegata dal contesto
europeo.
Dobbiamo capire che bisogna far sistema non solo a livello
interno in Valle d'Aosta, quindi tra i vari operatori pubblici e
privati che popolano la nostra regione, ma bisogna imparare a far
sistema anche con le altre realtà extraregionali, quindi le altre
regioni, lo Stato e la cornice europea che ci sta imponendo, ogni
giorno che passa, sempre più vincoli al normale funzionamento.
Forse è il prezzo anche di quel "federalismo" tanto auspicato,
tanto voluto, che comporta dei sacrifici e delle regole da
osservare tutti quanti comunemente, e che si fonda su quel patto
non solo di stabilità, ma di reciproca osservanza, che concerne "in
primis" le regole contabili e finanziarie. Allora, Assessore,
chiediamo che effettivamente lei abbia questa capacità, che non sia
solo dichiarata, ma che possa tradursi in qualcosa di più efficace
e tangibile a livello concreto.
Faccio un'ultima osservazione sul livello di benessere della
nostra regione. La nostra regione appare sempre come un'area
geografica e demografica che si caratterizza per il suo benessere,
un benessere il più delle volte virtuale, ma anche reale rispetto
ad altre realtà analoghe, un benessere che si misura dai livelli
sociali di assistenza, di solidarietà, oltre che dai livelli
economici di efficienza e di aziendalità del sistema stesso. Un
livello di benessere che si misura anche sulla base dei livelli di
scolarità; è paradossale che abbiamo dei tassi di abbandono
scolastico fra i più elevati d'Italia e dei tassi di
scolarizzazione che sono piuttosto bassi! Ci piacerebbe capire -
magari nella replica l'Assessore competente sarà in grado di darci
qualche ragguaglio in più - cosa si intende per "successo
scolastico" a pagina 41, dove nei macro-obiettivi si prevede che
ogni sforzo dovrà essere svolto al fine di migliorare il tasso di
abbandono scolastico, riuscendo ad assestare il raggiungimento
della qualifica diploma. Allora quali sono le idee che ha in testa
l'Assessore per conseguire questo successo scolastico? E
soprattutto se questo miglioramento dovrà essere perseguito, magari
attraverso un allentamento dei criteri di valutazione da parte del
corpo docente... non vorremmo che fosse questo! Non vorremmo che ci
fossero docenti più compiacenti nel promuovere più facilmente gli
alunni, per far sì che la Valle d'Aosta risalga quella china
piuttosto umiliante che ci vede nelle classifiche verso il fondo
per quanto riguarda la scolarità e l'abbandono scolastico!
Sono considerazioni brevi, io concludo qui; ci sarà il mio
collega che ne aggiungerà qualcun'altra, ma anticipo fin d'ora il
nostro voto contrario a questa previsione finanziaria per le
ragioni che abbiamo anticipato a luglio, e che oggi
confermiamo.
Président - La parole au Conseiller La Torre.
La Torre (FA) - Voglio subito ringraziare il Consigliere Viérin
Marco che è stato gentile a cedermi la parola.
Il "PREFIN" è un documento politico importante, su cui ritengo
bisogna cercare di svolgere anche qualche riflessione di tipo
politico, e non solo legata agli aspetti di tipo pratico e
amministrativo. Innanzitutto credo che correttamente vada fatto un
complimento alla Giunta, che ha cercato di introdurre questo nuovo
metodo di lavoro, così come viene bene spiegato nella pagina
iniziale, dove vengono indicate le motivazioni di questo piano
regionale economico e finanziario. Bisogna riconoscere che questa
strada è corretta, ma, come abbiamo detto prima, questo è un
documento politico molto importante per le cose che enuncia e per i
contenuti; da qui la riflessione.
Per portare a compimento un documento così importante, in buona
parte anche condivisibile su molte cose, occorre una maggioranza
solida, stabile, fortemente coesa: questo è l'elemento fondamentale
di tale documento, i contenuti sono una conseguenza. L'obiettivo
che si pone in questo documento è secondo me indiscutibile,
evidentemente tendiamo tutti a lavorare per questa regione, per far
sì che la qualità della vita, per far sì che le attività produttive
economiche... per far sì che i nostri cittadini possano vivere
sempre meglio in questa regione. Ebbene, questo obiettivo che ci
accomuna richiede poi di essere trasformato in una maggioranza
solida, stabile e coesa. In questo noi ci sentiamo partecipi
quindi, non tanto nella maggioranza, non siamo di maggioranza; ci
sentiamo come forze del buon senso di poter essere utili a tale
discorso, ma ci chiediamo anche se questa maggioranza avrà la
capacità di essere così coesa e solida da non aver bisogno del
nostro aiuto; un aiuto che noi, comunque, con il buon senso,
daremo, un aiuto che nell'interesse della nostra regione daremo
sulle cose su cui andremo a confrontarci.
Queste perplessità di tipo politico vengono anche dal rapporto
che questa regione ha, come ha introdotto il Consigliere Tibaldi,
rispetto al contesto dell'Italia, parliamoci chiaro. Quando si
affronta il discorso del "patto di stabilità" si rimane perplessi,
perché se è vero che da un certo punto di vista dobbiamo rispettare
delle regole, cioè un "patto di stabilità" nei confronti dello
Stato, emerge una domanda: ma lo Stato ha rispettato nei nostri
confronti quello che è un riconoscimento storico di questa regione,
cioè il principio della sua autonomia? Il principio della nostra
autonomia non viene ridotto, oggi, dalla portata di quello che è il
federalismo? Non è che forse riconoscendo agli altri degli altri
titoli, diritti, ruoli e competenze non si sottrae a noi quelli che
erano i riconoscimenti storici fondamentali dei presupposti della
nostra autonomia? É un rapporto difficile quello che la nostra
regione ha nei confronti di questo Stato e di questo Governo, è
difficile perché è un momento difficile.
Le entrate andranno a diminuire, lo si dice nel documento, una
previsione attorno al 5 percento, però ci si dà la possibilità di
aumentare l'IRAP, l'IRPEF, le tasse; ma, da una parte, Berlusconi
dice che vuole diminuire le tasse, e poi dice alla Regione Valle
d'Aosta: "noi vi diamo meno soldi, voi potete spendere meno soldi,
però aumentate le tasse"! É questo il compito che ci dobbiamo
assumere? Quello di aumentare le tasse? É quello di dire ai nostri
cittadini sui problemi reali che le nostre risposte passano
attraverso un rapporto con lo Stato in un "patto di stabilità" che
non riconosce completamente la nostra autonomia e a noi dice:
"aumentate le tasse ai vostri cittadini"? Questa è una riflessione
politica che spiega anche degli atteggiamenti, perché gli
atteggiamenti di una Regione e dei suoi rappresentanti sono anche
in funzione dei rapporti con lo stato e, secondo me, i rapporti con
questo Governo Berlusconi non sono buoni!
Il discorso è allora politico, è politico a livello regionale
perché per portare avanti un ragionamento di questo tipo occorre
una maggioranza solida, stabile e coesa, ma anche una
partecipazione e un contributo del buon senso da parte di chi
ritiene di darli e, come "Fédération", li vogliamo dare, ma esiste
anche un problema politico, di valutazione politica rispetto a
quello che è il "PREFIN" nel contesto di un paese Italia e di
alcuni atteggiamenti che questo pone nei nostri confronti.
É stato fatto anche un riferimento alla "Finaosta"; a titolo
personale vorrei dire che è vero, si corre un grossissimo rischio:
la "Finaosta", che dovrebbe essere il braccio organizzato economico
della nostra regione, ha assunto una sua identità talmente forte,
talmente marcata, che oggi potrebbe diventare, da quella che era
un'opportunità, un problema... e bisogna dirle queste cose! Se già
solo andiamo ad immaginare, e si vocifera e si dice - perché è
chiaro - che la "Finaosta" ha la sua autonomia - quindi non è detto
che debba dare i suoi dati - e si dice gestisca sui suoi conti
correnti liquidi 1.500 miliardi... ma sono soldi pubblici! E come
vengono gestiti questi soldi? E come saranno gestiti? Ma 1.500
miliardi sono un piano finanziario! Esistono questioni che
dovrebbero essere sviluppate e approfondite di più; ho voluto
limitarmi a queste valutazioni politiche e concludo ringraziando il
Consigliere Viérin che mi ha ceduto la parola.
Complimenti alla Giunta, però attenzione ci vuole una
maggioranza solida, stabile e coesa; per fare le cose e siamo
convinti, anche a sentire gli interventi provenienti da molti
consiglieri della maggioranza, che tutta questa coesione e questa
stabilità non traspare più di tanto oggi in Consiglio. Però,
Presidente, come ho detto, le forze del buon senso sono pronte a
ragionare e a dare il loro contributo.
Président - La parole au Conseiller Viérin Marco.
Viérin M. (SA) - Il gruppo della "Stella Alpina" ha votato a
favore dell'istituzione del "PREFIN", a suo tempo, proprio perché
ci credeva, forse a differenza di "Forza Italia" che ha una visione
diversa.
Dai dati di fatto, dalla discussione di oggi, dal documento che
ci è stato consegnato che ci ha permesso di avere notizie e dati
molto importanti, possiamo riconoscere che la Giunta non ha voluto
nascondere alcuni dati scomodi come ad esempio, dati che ci
permettono di poter rilevare le difficoltà che sta attraversando la
nostra Valle, difficoltà emerse anche dai vari interventi dei
colleghi. Basti vederne uno, quello che è illustrato da pagina 4 a
pagina 10, cioè il discorso della crescita della popolazione e
tutto quel che ne consegue, aumenti della popolazione avuti
nell'ordine dell'1 percento, sia nel 2002 che nel 2003, che inoltre
è soprattutto un aumento dovuto, altrimenti sarebbe stato un
decremento, da immigrazione extracomunitaria, e questo ci deve far
riflettere su alcuni lavori che la popolazione valdostana non vuole
più fare.
Si sta invecchiando con una media molto più alta rispetto alla
nazionale, c'è un tasso di natalità inferiore al tasso di
mortalità, il numero maggiore di anziani è fortemente presente nei
comuni più piccoli di alta montagna, i giovani vengono verso Aosta
e comuni limitrofi. Gli indicatori - come avevo detto - che vanno
da pagina 4 a pagina 10, ci danno una fotografia di tendenza che in
questi ultimi anni è preoccupante - su questo c'è anche
l'ammissione della Giunta in maniera corretta, perché
"amministrare" vuol dire anche ammettere alcune situazioni, cercare
di farvi fronte, poi le soluzioni possono essere diverse - tipo la
scolarità, la criminalità, la disoccupazione...
Oggi tutti ci siamo richiamati alla serietà per evitare che la
spia della riserva si accenda; io dico che la spia della riserva
non è ancora completamente accesa, ma per evitare che si accenda
tutti ci siamo richiamati a dover agire. Però ai nostri proclami
dobbiamo far seguire un'inversione di tendenza; credo che
l'inversione di tendenza sia quella che "Stella Alpina" ha già
detto da tempo, cioè avere la capacità di superare schieramenti per
ricercare la migliore soluzione per la Valle d'Aosta, senza
strumentalizzare niente. Noi crediamo, con alcuni disegni di legge,
di aver cercato di avere tale posizione, anche nelle votazioni, su
argomenti presentati da altri, di aver fatto questo ruolo, essere
molto duri nel caso di cose che non condividiamo, essere d'accordo
su cose che condividiamo e sulle quali ci si confronta. Credo che
continueremo questa strada politica in senso serio e
propositivo.
L'obiettivo finale è quindi creare le condizioni più reali di
occupazione, perché se c'è lavoro la ruota gira, se manca il lavoro
comincia ad incepparsi tutto: da quello che è il tempo libero, al
discorso delle risorse per far fronte agli investimenti, e così
via. Quindi bisogna avere il coraggio di lavorare per
un'occupazione duratura; in questi ultimi anni abbiamo fatto tanti
interventi volti a un'occupazione dell'oggi e del domani.
Noi condividiamo alcune questioni presentate nel "PREFIN",
soprattutto i macro-obiettivi, perché andiamo dalla valorizzazione
delle risorse dei territori rurali all'utilizzazione in maniera
sostenibile delle risorse ambientali, e ancora alla protezione
civile che va potenziata e rilocalizzata, al discorso della
gestione sostenibile delle stesse - parlo del patrimonio faunistico
e venatorio -, ma, anche se qui, vorremmo capire in maniera più
pratica cosa vuol dire, alla fornitura di servizi reali
all'impresa, e via dicendo... ce ne sarebbero parecchie!
Volevo fare alcune osservazioni su una delle cose previste, cioè
l'allargare con opportune politiche la disponibilità di accoglienza
degli asili nido della Valle d'Aosta. Forse la "Stella Alpina" dirà
oggi qualcosa in controtendenza, non lo so, ma lo abbiniamo al
discorso delle microcomunità per anziani; avevamo già detto in
passato che non possiamo creare strutture all'infinito che, alla
fine, ci portano a fare, nel tempo, il seguente ragionamento:
"questa persona è anziana, la mettiamo lì; questa persona è
giovane, la mettiamo di là...", cioè il distacco dei giovani e
degli anziani dal nucleo familiare. Per noi è fondamentale questo
ragionamento; crediamo che il rilancio della Valle d'Aosta passi
attraverso l'occupazione e il mantenimento della cultura della
famiglia. Dico alla Giunta di fare attenzione a questa proposta:
giusto gli asili nido, giuste le microcomunità, ma fino a un certo
punto, perché se l'obiettivo è quello poi di prendere e lasciare
persone della famiglia che siano giovani appena nati o siano
anziani, credo non sia lo spirito della cultura valdostana,
sicuramente non è lo spirito della "Stella Alpina"! É giusto avere
queste strutture per chi veramente ne ha bisogno. Se poi diventa
una "moda"... perché ho sentito anche alcuni ragionamenti di amici
che dicono: "c'è l'asilo nido, mi fa più comodo, prima andava mia
mamma a prenderlo, lo metto lì, vado a prenderlo, lo rilascio
lì"... poi, alla fine, lo vedi un'ora al giorno! L'anziano non lo
vedi più perché vai a trovarlo a Pasqua e a Natale e pensi di aver
risolto i tuoi problemi... io dico che su questo dobbiamo fare un
forte ragionamento.
Su altri problemi richiamiamo l'attenzione della Giunta;
crediamo che per dare un impulso vero - nessuno pensa di avere la
verità in tasca - il confronto è l'aspetto più serio per addivenire
a fare dei ragionamenti a favore della Valle d'Aosta; anche
lavorando si può sbagliare, ma è importante riconoscere errori che
devono essere modificati, perché la serietà sta anche nel fatto di
riconoscere errori del passato, che possiamo aver commesso,
metterci mano e modificare il "trend". Riteniamo che si debba
rilanciare qualcosa per Aosta, che rispetto ad altre città
dell'arco alpino non è riconosciuta ancora come un vero centro
turistico o storico: basti pensare che le località della Valle
hanno difficoltà a consigliare ai turisti di scendere ad Aosta in
estate o in inverno per andare a visitare la città, quindi la città
manca di questo cuore!
Inoltre, c'è la necessità di agevolare più incisivamente il
recupero dei centri storici sia per le necessità della famiglia sia
per evitare lo spopolamento dei paesi. É vero, oggi ci sono delle
normative che aiutano tale recupero, ma ci sono anche delle
normative che bloccano in maniera ferrea la futura vivibilità di
chi va a recuperare una casa in centro storico, perché se una
famiglia deve investire dei propri guadagni nel recupero di una
casa nel centro storico e poi non può aprire una finestra in una
certa maniera, non può disporre di una serie di servizi; facciamo
sì che il discorso del recupero dei centri storici venga
abbandonato.
L'altro ragionamento è una ridefinizione del ruolo di
"Finaosta", come ha detto bene il collega La Torre; qui il problema
non è tanto nei 1.500 milioni di euro, ma è soprattutto nel fatto
che la "Finaosta" si è trasformata in banca. Oggi si dice sempre
che bisogna rilanciare l'imprenditoria valdostana anziché
esportarla da fuori; però, per crearla, occorre dare, a chi non ha
la possibilità finanziaria di partire, di avere delle risorse. Il
volano che "Finaosta" doveva esercitare in passato e che in parte
ha esercitato, non si sta più sviluppando, perché finanzia delle
operazioni a coloro che hanno già delle risorse per poter fare da
soli, mentre la capacità starebbe nell'identificare meglio le idee
proposte da persone valdostane, affinché vengano finanziate, anche
se non a totale copertura del rischio, altrimenti giriamo sempre
nello stesso secchio!
Una concreta strategia sullo smaltimento dei rifiuti è presente
nel "PREFIN", ma ricordo ai colleghi che la discarica dei Brissogne
è alla fine dei suoi giorni: da qui a qualche anno, non potremo più
utilizzarla e tutto in sospeso sull'eventuale inceneritore, su dove
andare; spero che non si arrivi all'ultimo minuto perché è un tema
troppo delicato.
Infine, riassumendo, riteniamo che la Valle debba decidere e
quindi noi dobbiamo decidere, nel prossimo futuro, quali settori
rilanciare e su quali settori la Valle deve basare il suo futuro.
Riteniamo che l'industria vada salvaguardata, ma la Valle d'Aosta
non può, su quel settore, basare il suo futuro, va mantenuta perché
ci sono posti di lavoro, va salvaguardata, però i due settori
importantissimi che crediamo possano essere autofunzionanti sono il
binomio "turismo-agricoltura" e il binomio "commercio-artigianato",
perché comunque artigiani da fuori Valle non vengono, sono i nostri
che crescono, il commercio più o meno allo stesso livello. Il
discorso "turismo-agricoltura", anche se sul turismo bisognerebbe
avere il coraggio - e nel "PREFIN" ho visto alcune proposte
interessanti - di iniziare a ragionare anche più a medio e a lungo
termine, perché a volte queste scelte non premiano la Giunta di
turno, ma premiano chi verrà e quindi la Valle d'Aosta.
Non voglio entrare nell'aspetto politico. Abbiamo detto
chiaramente, come ha fatto qualcun altro, che la verifica questa
maggioranza l'ha fatta, ha comunicato che questa maggioranza è
coesa, se non sarà così sarà questa maggioranza a dirlo a questa
Assemblea o alla comunità valdostana. Non vogliamo quindi
continuare a giocare ancora dicendo: "ma qui non siete uniti";
spetta alla maggioranza, ognuno ha il suo ruolo. Noi crediamo di
avere un ruolo di opposizione, un'opposizione però costruttiva,
come abbiamo dimostrato e dimostreremo nel prossimo futuro, e poi,
la politica, la vedremo nei prossimi mesi!
Si dà atto che dalle ore 12,40 presiede il Vicepresidente
Nicco.
Presidente - Se non ci sono altri colleghi, dichiaro chiusa la
discussione generale.
Gli emendamenti annunciati dal gruppo "Arcobaleno" verranno
distribuiti. Riprenderemo alle 15,30.
La seduta è tolta.
---
La séance se termine à 12 heures 54.
