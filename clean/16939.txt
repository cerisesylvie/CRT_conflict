Classificazione
AMBIENTE


Resoconto integrale del dibattito dell'aula
Oggetto del Consiglio n. 267 del 30 novembre 1998 - Resoconto
SÉANCE DU 30 NOVEMBRE 1998 (APRÈS-MIDI)
OGGETTO N. 267/XI Congruità dei finanziamenti concessi negli
anni 1997 e 1998 all'ARPA per il suo funzionamento.
(Interrogazione)
Interrogazione Vista la legge regionale 4 settembre 1995, n. 41
"Istituzione dell'Agenzia regionale per la Protezione dell'Ambiente
(ARPA) e creazione, nell'ambito dell'Unità Sanitaria Locale della
Valle d'Aosta, del Dipartimento di prevenzione e dell'Unità
operativa di microbiologia";
Vista altresì la legge regionale 24 novembre 1997, n. 37
"Disciplina della vigilanza e del controllo sugli atti dell'Agenzia
regionale per la Protezione dell'Ambiente (ARPA)";
Considerata la delibera n. 2616 del 27 luglio 1998;
Preso atto che in due anni (1997 e 1998) è stata trasferita
all'ARPA la cospicua somma di lire 10 mld e 800 milioni per le sole
spese di funzionamento;
i sottoscritti Consiglieri regionali
Interrogano
L'Assessore competente per sapere:
1) se è stato approvato il bilancio di previsione 1998-2000 e in
caso negativo quali sono le motivazioni di tale insolvenza;
2) se l'importo di spesa stanziato negli anni 1997-1998, pari a
lire 10 mld e 800 milioni è ritenuto congruo e proporzionato ai
benefici che ne trae la comunità valdostana.
F.to: Lanièce - Marguerettaz - Viérin M.
Si dà atto che, dalle ore 17,57, presiede il Vicepresidente La
Torre.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) I Consiglieri mi chiedono se è stato approvato il
bilancio di previsione 1998-2000; la risposta è che è stato
approvato con deliberazione della Giunta regionale n. 2616 del 27
luglio il bilancio relativo al 1998, perché l'ARPA non ha l'obbligo
dell'elaborazione di un bilancio di previsione pluriennale.
In caso negativo - si chiede ancora - quali sono le motivazioni
di tale insolvenza: ripeto, non c'è nessun obbligo per cui non si
tratta di insolvenza.
In risposta al secondo punto devo dire che l'ARPA ha avuto un
decollo difficile, come ben si sa, formalmente è decollata il 1°
gennaio 1997, però il passaggio di consegne da parte dell'USL è
stato lento e anche l'assunzione di nuove responsabilità.
Se posso dare un giudizio personale, devo dire che credo molto
in questo nuovo organismo, pur sottolineando che a tutt'oggi ci
sono delle difficoltà di funzionamento legate a problemi di
rapporti sindacali interni, che mi dicono abbastanza precari, a
problemi di passaggio di consegne, di carenze di responsabilità e
di funzioni dirigenziali da parte dei funzionari esistenti perché,
come sapete, l'ARPA ha assorbito il personale che era in forza
all'USL e che alla data di entrata in vigore della legge svolgeva
le funzioni legate alle competenze ambientali.
Sono in contatto continuo, i 5 miliardi stanziati -
originariamente erano 4 - sono a mio parere congrui, anche perché
la Giunta regionale ha affidato con stanziamenti specifici all'ARPA
funzioni previste dalla legge stessa, come quella del monitoraggio
sull'amianto e altre funzioni ancora.
Le professionalità sono molto buone, mi riferisco al settore
dell'ambiente acustico e alla parte laboratoristica; ho una
relazione che posso lasciare agli interpellanti, in modo che
abbiano la situazione esatta sotto mano.
Sottolineo che in prospettiva l'ARPA può fare molto di più, ma
quest'attività è condizionata dall'ultimazione dei concorsi in atto
per coprire i posti vacanti e da un ritorno alla tranquillità per
quanto riguarda alcuni problemi interni che gli interpellanti forse
conoscono.
Ho avuto più incontri con i dirigenti, ho avuto anche un
incontro nella primavera scorsa con tutto il personale; ho chiesto
al personale di fare presente quali erano i problemi e devo dire
che ho avuto poche risposte perché, anche sotto questo punto di
vista, le rappresentanze sindacali latitano leggermente.
Per quanto riguarda l'obiettivo finale dell'ARPA, la legge
istitutiva è chiarissima; l'ARPA non avendo funzioni di controllo
in senso stretto, perché i funzionari e i dipendenti non hanno la
qualifica di ufficiale di Polizia giudiziaria, deve svolgere questa
funzione di consulenza nei confronti degli enti pubblici, ma
soprattutto dei privati, e l'ambito di intervento è enorme. Si
tratta solo di mettere in moto un meccanismo che sta ancora
purtroppo faticando a mettersi in moto.
In prospettiva c'è il trasferimento della sede dell'ARPA nei
locali dell'ex scuola di fabbrica della Cogne, proprio la settimana
scorsa abbiamo visto il progetto di massima che è stato presentato
e che sarà realizzato all'interno del finanziamento dell'area
Cogne. Questo permetterà di accentrare in un'unica sede i
laboratori di analisi, che sono attualmente dislocati al
Beauregard, e le strutture amministrative, che sono in locazione in
regione Borgnalle. Sicuramente questo passo servirà a dare delle
risposte più precise e più puntuali alle esigenze della Valle
d'Aosta.
Ricordo che le competenze dell'ARPA sono ampie e che le domande
di prestazioni stanno aumentando giorno dopo giorno. Ad alcune di
queste l'ARPA riesce a dare le risposte, sia che provengano da enti
pubblici sia che provengano da privati; faccio riferimento
ultimamente a tutta la tematica che riguardava l'inquinamento o il
supposto inquinamento nella zona di Hône per i campi
elettromagnetici, per la petizione che è stata fatta da alcuni
cittadini nel Comune di Aosta, a tutta la materia complessa
dell'inquinamento acustico e dell'inquinamento dell'aria e a tutta
la materia altrettanto complessa della gestione delle reti di
monitoraggio, tema sul quale ci siamo confrontati la settimana
scorsa, perché vorremmo - come dice la legge - che tutta la rete di
monitoraggio venisse seguita direttamente dalla centrale operativa,
mettendo assieme i dati che confluiscono alla Protezione civile e
all'Assessorato al territorio e all'ambiente.
La Valle d'Aosta dal punto di vista tecnologico è sicuramente
all'avanguardia, perché il territorio è coperto ed è monitorato per
l'80 percento; si tratta di uniformare queste prestazioni e di
utilizzare meglio le risorse esistenti.
In conclusione posso dire che sono fiducioso, anche se non sono
soddisfatto del tutto dell'attuale funzionamento di
quest'organismo.
Presidente La parola al Consigliere Lanièce.
Lanièce (Aut) Prendiamo atto della risposta che ci ha fornito
l'Assessore, nella quale si evidenzia un malcontento riguardo a
questa struttura, anche dovuto a problemi interni e a un non ottimo
funzionamento. Quindi prendiamo atto che anche l'Assessore alla
sanità ha questa opinione su questo ente strumentale della nostra
regione.
Quest'interrogazione è stata presentata partendo dalla delibera
n. 2616, che lo stesso Assessore ha richiamato, e che a una prima
lettura ci era parsa un po' strana. Con la delibera veniva revocato
un precedente provvedimento, nel quale si chiedeva l'approvazione
del bilancio annuale e triennale.
L'Assessore ci ha risposto dicendo che non era dovuta la
presentazione di un bilancio triennale, perché non è tra le
competenze dell'ARPA; però andando a leggere bene la delibera, si
vede che c'è stata una prima bocciatura del bilancio di previsione
presentato, quello annuale del 1998, e questo ci aveva sorpresi.
Verificando poi tramite gli uffici dell'Assessorato, ci eravamo
resi conto che la bocciatura era dovuta a dei problemi formali, nel
senso che l'ARPA aveva presentato un bilancio economico
patrimoniale e le era stato detto che doveva presentare un bilancio
economico finanziario.
Questa cosa è un po' strana, perché a quanto ci risulta l'ARPA
aveva presentato nei primi mesi del 1997 un bilancio di previsione
per il 1997, redatto con gli stessi criteri con cui è redatto
quello del 1998, e le era stato approvato.
Questa è la prima sorpresa, cioè abbiamo due bilanci presentati
con gli stessi criteri e con le stesse formalità, uno viene
approvato e l'altro viene bocciato con richiesta di modificare.
Teniamo conto, cosa ancora più assurda, che la legge istitutiva
dell'ARPA all'articolo 3, che indica le finalità di tale ente, dice
che "l'ARPA è un ente strumentale della Regione e ne realizza gli
indirizzi programmatici, essa è dotata di autonomia amministrativa
e contabile", e questa è una cosa che oggi non ci è stata chiarita,
anche perché l'Assessore ci ha risposto solamente sul fatto che il
bilancio triennale non era richiesto dall'ARPA. La prima cosa da
far notare è quindi questa stranezza di comportamento da parte
degli uffici.
La seconda stranezza porta a fare una considerazione più ampia;
in pratica abbiamo chiesto la congruità di questa somma che è stata
affidata all'ARPA in questi due anni, circa 10,8 miliardi.
Riteniamo che l'ARPA sia un ente molto importante per la nostra
regione, quindi premettiamo che non siamo assolutamente contro
l'ARPA; vogliamo solamente che, come per tutti gli enti strumentali
o gli enti che vengono creati dalla nostra regione, a una certa
disponibilità economica corrisponda un'opportuna e corretta
attività. Per quanto ci risulta, sempre riprendendo quanto è
scritto nella legge istitutiva dell'ARPA, quindi non cose campate
per aria, ma dati di fatto, all'articolo 3 dove si enunciano le
finalità, si dice che l'ARPA "è un ente strumentale e ne realizza
gli indirizzi programmatici".
A quanto ci risulta, ad oggi l'unico indirizzo programmatico che
è stato dato dall'Amministrazione regionale all'ARPA è stato quello
in merito all'amianto, cosa avvenuta in seguito a un'interpellanza
che il sottoscritto, insieme ad altri, aveva firmato, per sollevare
in Consiglio il problema dell'amianto alle Poste di Verrès,
Pont-Saint-Martin e alcune zone di Aosta.
Giustamente 10 miliardi possono essere pochi se a fronte di
questi 10 miliardi c'è un'attività concreta; l'Assessore ha detto
che non è contento di tale ente anche se io penso che il primo a
dare l'input su cosa fare debba essere l'Assessorato, e quindi
l'Assessore; occorre pertanto secondo me mettere nelle condizioni
l'ARPA di sfruttare questi soldi che le mettiamo a disposizione,
perché se, a fronte di 10 miliardi, verifichiamo che l'unico
programma realizzato, per adesso, è quello sull'amianto, al di là
degli interventi fatti per i privati e ciò ci sembra un po' poco.
Siamo una delle prime regioni che si sono attivate per la
costituzione dell'ARPA, e con questo si vuole riconoscere la
valenza dell'iniziativa, perché giustamente bisogna riconoscere le
"pecche" ma anche le cose buone e quindi penso di poter dire che è
stata fatta da parte dell'Amministrazione regionale un'ottima
scelta nel creare l'ARPA.
Però, visto che l'abbiamo creata, facciamola funzionare bene,
mettiamola nelle condizioni di poter sfruttare appieno questi
finanziamenti che vengono elargiti! Penso che questo sia un
obiettivo primario e penso che l'Amministrazione regionale in
questa direzione debba operare.
Quindi mettiamo in condizione questo ente strumentale di poter
funzionare meglio, in modo che anche le somme previste, che sono
ingenti, risultino più che sufficienti o congrue alle attività che
questo ente deve svolgere.
Non è il caso qui di mettere in campo problemi interni che
esistono all'interno dell'ARPA, però l'importante è chiedere da
parte dell'Amministrazione regionale una maggiore azione, affinché
questo ente strumentale abbia quegli indirizzi programmatici
necessari per poter meglio funzionare per il bene dello stesso
ente, ma soprattutto per la nostra comunità.
Teniamo conto che l'articolo 17 della legge istitutiva, che
prevede l'istituzione della Consulta regionale, non è stato ancora
attuato, questo è un altro invito che facciamo all'Amministrazione
regionale affinché questa consulta venga al più presto
attivata.
