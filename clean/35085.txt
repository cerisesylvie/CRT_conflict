Classificazione
OPERE PUBBLICHE



Oggetto del Consiglio n. 2666 del 24 ottobre 2012 - Resoconto
OGGETTO N. 2666/XIII - Reiezione di mozione: "Elaborazione di
linee guida per il rispetto del Codice dei contratti pubblici da
parte delle stazioni appaltanti nelle procedure di aggiudicazione
di opere pubbliche".
Mozione
Il Consiglio regionale della Valle d'Aosta/Vallée
d'Aoste
Richiamato l'art. 2, comma 1, del Codice dei contratti
pubblici relativi a lavori, servizi e forniture in attuazione delle
Direttive 2004/17/CE e 2004/18/CE (Decreto legislativo 12 aprile
2006, n. 163) che enumera - fra i principi cui devono ispirarsi le
pubbliche amministrazioni nelle procedure di aggiudicazione di
opere e lavori pubblici, servizi e forniture - l'economicità e la
correttezza, la libera concorrenza, la parità di trattamento, la
non discriminazione e la trasparenza, oltre alla pubblicità secondo
precise modalità;
Rilevato che le regioni e le province autonome, nel rispetto
dell'articolo 117 della Costituzione, non possono prevedere una
disciplina diversa da quella del Codice in relazione, fra l'altro,
alle procedure di affidamento e ai criteri di aggiudicazione oltre
che alla qualificazione e selezione dei concorrenti;
Preso atto dei dati relativi alle modalità di aggiudicazione
adottate dalle strutture regionali competenti in materia di opere
pubbliche nel periodo 1° gennaio 2011-31 maggio 2012, da cui
risulta che su 381 procedure di affidamento di lavori, per un
importo complessivo di 80,2 milioni di euro, solo 21 procedure sono
state espletate con il metodo della gara aperta;
Osservato che dal 1° gennaio 2012 non viene più indetta
alcuna gara con procedura aperta;
Impegna
il Governo regionale:
1) ad elaborare e diffondere presso tutte le stazioni
appaltanti, comprese le società partecipate dalla Regione autonoma
Valle d'Aosta, linee guida cogenti in merito al rispetto dei
principi indicati in premessa;
2) a riportare a 500.000,00 euro la soglia oltre la quale non
è possibile affidare un appalto senza l'espletamento di una
regolare gara competitiva.
F.to: Chatrian - Patrizia Morelli - Bertin - Cerise -
Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Cercherò di illustrare questa nostra mozione. È un argomento
ostile, un argomento che appare sovente solo tecnico e
amministrativo, ma il gruppo ALPE in questi quattro anni e mezzo
più volte ha affrontato questo argomento in aula e in commissione.
Solo qualche settimana fa abbiamo discusso in aula lo stato
dell'arte degli affidamenti all'interno dell'Assessorato
dell'Assessore Marco Viérin. Tutti noi consiglieri possiamo inviare
ai vari dirigenti delle richieste per avere delle informazioni
puntuali e dettagliate, per poi avere sul tavolo un quadro organico
e per avere anche quelle informazioni che purtroppo sovente non
abbiamo, in modo da poter dibattere dal punto di vista politico se
i risultati sono positivi, si possono integrare, o se le strade da
percorrere sono diverse o in alternativa.
È un argomento magari non molto piacevole, ma di estrema
importanza, stiamo parlando di come l'Amministrazione regionale
affida i lavori pubblici, piccoli o grandi che siano. Per fare
questo, abbiamo cercato di aggregare più dati per quanto riguarda
l'Assessorato e la lente di ingrandimento ci porta a fare qualche
considerazione. In un anno e mezzo circa l'Assessorato ha
aggiudicato circa 80.000.000 di euro di lavori, tre sono le
procedure principali per riassumerle, altrimenti ci metteremmo
diverse ore per declinare le possibilità che il Codice degli
appalti n. 163/2006 mette a disposizione delle singole
amministrazioni, piccole, medie e grandi: la prima è per i lavori
piccoli di natura semplice sotto i 40.000 euro, ovvero sotto questo
ammontare l'amministrazione pubblica può affidare direttamente ad
una singola impresa che ha i requisiti i lavori; la seconda
procedura va da 40.000 a 1.000.000 di euro e la norma consente alle
singole amministrazioni di fare una gara ristretta, una procedura
negoziata: invito 7-10 aziende che devono avere i requisiti per
poter partecipare - non entro nel dettaglio dei requisiti - e si fa
questa, a nostro avviso, non gara, ma cosiddetta "gara ristretta";
la terza procedura è la gara aperta: tutte le imprese valdostane e
non, possono partecipare se hanno i requisiti, ad una gara che ha
più concorrenti, perché tutti possono partecipare; queste sono le
tre grandi possibilità di aggiudicare i lavori pubblici.
Un passo indietro: il principio cardine del Codice degli appalti
ci dice però che dobbiamo rispettare ed ispirarci a delle procedure
il più possibile aperte, che mettono in campo economicità,
correttezza, libera concorrenza, parità di trattamento, non
discriminazione e trasparenza, oltre alla pubblicità secondo
precise modalità. Per dirla in poche parole, sono delle piccole
deroghe, perché la
ratio
di come aggiudicare i lavori
pubblici parte da una gara aperta, dove chi ha i requisiti può
partecipare, vinca il migliore, e poi i bandi devono avere una
serie di provvedimenti al loro interno.
Vediamo ora la fotografia di questo anno e mezzo dal 1° gennaio
2011 al 31 maggio 2012: gli affidamenti diretti senza nessuna gara
sono stati 120; le procedure negoziate ad invito, per pochi intimi,
per un piccolo club, sono state 151, per un importo di 22.000.000
di euro; per la terza procedura, le procedure aperte sono state 21
e l'importo è importante, perché è di 44.000.000 di euro. Ci
potrebbero essere due sintesi: sì, a livello numerico ci sono tanti
affidamenti diretti, tante procedure negoziate, ci sono poche
procedure aperte, ma nella sostanza tante risorse sono messe in
campo con le procedure aperte, perché sono più del 50 percento, e,
di conseguenza, per procedure negoziate ed affidamenti diretti, le
percentuali sono inferiori. Nelle 21 procedure aperte 4 gare
rappresentano praticamente più di 30.000.000 di euro; questo ci
dice che le vere gare aperte, diciamo non delle grandi gare,
rappresentano non più di 10.000.000 di euro. Vorrei fare con voi un
raffronto importante: da una parte le gare che vanno da 300 a
400.000 euro di lavori a 1.500.000 di euro sono all'incirca
10.000.000 di euro e le procedure negoziate sono quasi 23.000.000
di euro, dove invece non tutti potevano partecipare. Queste sono le
informazioni che l'Assessorato ci ha inviato per fare un
ragionamento di tipo politico-amministrativo e per confrontarci in
quest'aula sui risultati e sul prosieguo.
Parallelamente abbiamo cercato di mettere sul tavolo due delle
principali società partecipate e controllate per poter fare il
punto della situazione: la CVA S.p.A. in tre anni e mezzo ha
aggiudicato più di 100.000.000 di euro di lavori, qui le gare
aperte sono vicine allo zero, tutte le altre procedure sono state
procedure negoziate, ad invito; per quanto riguarda la Casa da
gioco, in due anni e mezzo i lavori affidati sono circa 50.000.000
di euro, sovente ha utilizzato la procedura negoziata, invitando
pochi intimi, e l'appalto più importante è stato quello del dialogo
competitivo: una procedura simile aperta, ma di una certa
complessità e di un certo impatto. Questo per inquadrare
l'obiettivo che il gruppo ALPE vuole mettere sul tavolo.
ALPE chiede più trasparenza e una migliore organizzazione a
livello di stazioni appaltanti, siano esse strutture regionali o
società partecipate, affinché nessuna impresa in possesso di
adeguata capacità tecnico-organizzativa sia esclusa dalle
partecipazioni alle gare. Chiediamo che sia assicurata sempre
un'adeguata informazione sulle procedure messe in atto e sul loro
esito, che le modalità di aggiudicazione competitive e
concorrenziali diventino la norma, mentre quelle ristrette siano
riservate a poche aziende.
Abbiamo suddiviso la mozione in due filoni: il primo è quello di
richiedere uno sforzo al Governo regionale a riportare a 500.000
euro la soglia oltre la quale non è possibile affidare un appalto
senza l'espletamento di una regolare gara competitiva, cioè gara
aperta, dove chi ha i requisiti può partecipare; il secondo - più
volte affrontato in quest'aula, al quale abbiamo avuto una risposta
negativa, perché, secondo l'Assessore, il problema non sussiste -
per ribadire che è necessario in questo momento diffondere presso
tutte le stazioni appaltanti, comprese - e mi piacerebbe su questo
un confronto franco e reale da parte dei colleghi e del Governo
regionale - le società partecipate dalla Regione, linee guida
cogenti in merito al rispetto dei principi indicati in premessa.
Questi sono i due filoni sui quali gradiremmo un dibattito reale e
franco per poi prendere delle decisioni che vanno in una direzione
da noi auspicata.
Scusate se ho dovuto illustrare in maniera molto dettagliata
l'argomento, che non è semplice e magari anche ostile, ma in un
momento di grave difficoltà l'opportunità di partecipare ad una
gara pubblica è basilare e necessario.
Presidente
- Dichiaro aperta la discussione generale. Se
nessuno chiede la parola, chiudo la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Per quanto riguarda la mozione, come
è stato ricordato dal collega che ha avuto l'accortezza di
evidenziare che contiene due impegni...sul primo impegno, che ha
carattere generale, rileviamo che queste linee guida cogenti per la
Regione e le società partecipate è una richiesta che di fatto va ad
introdurre delle duplicazioni, perché gli articoli 3 e 32 del
Codice dei contratti individuano già tutta una serie di obblighi.
L'unica cosa che quindi occorre fare è capire a chi questo codice
si applica, una volta individuato questo, non c'è da far altro che
seguire pedissequamente la normativa, per cui tali linee guida
sarebbero un duplicato bello e buono. Allora, rispetto a questo,
ovviamente - poi ci sarà il collega Marco Viérin che risponderà per
il punto due - anticipo la nostra contrarietà, perché riteniamo che
il nostro ordinamento già contenga sufficienti elementi di
chiarezza. Ribadisco: codice dei contratti, articoli 3 e 32, coloro
che sono assoggettati a queste norme non hanno che da applicarle in
modo puntuale e preciso.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Intanto ringrazio il collega
Chatrian per avere comunque ammesso la disponibilità totale da
parte delle strutture dei lavori pubblici nel dare qualsiasi dato,
anche particolare, quindi ne va del lavoro dei funzionari, che
ringrazio, questo significa che non hanno nessun problema a
confrontarsi sui dati. Parlando dell'Assessorato dei lavori
pubblici...io ho preparato una relazione più completa, ma credo sia
sufficiente rispondere ai dubbi che Chatrian ha posto. Chatrian ha
rimarcato che il fatto di ben far capire la normativa statale...che
prevede tre importi soglia sugli affidamenti: 40.000 euro, poi da
40.000 euro a 1.000.000, poi oltre 1.000.000, quindi affido
diretto, procedura negoziata e per la procedura negoziata bisogna
invitare almeno 10 soggetti sopra ai 500.000 e non 7, o 4, o 8 come
da lui detto e almeno 5 soggetti per importi inferiori ai 500.000;
dall'altra parte sopra 1.000.000 la procedura aperta. Vorrei
precisare anche che sui 21 affidamenti che il collega ha preso ad
esempio, le strutture, su 10 di questi affidamenti sotto 1.000.000
hanno utilizzato la procedura aperta, quando anche potevano farne a
meno, perché questa scelta spetta alle strutture e non alla
politica. Come ha detto il collega Marguerettaz, le regole sono
definite dalla Comunità europea e dallo Stato, noi abbiamo solo
adeguato le normative via via che sono cresciute a livello europeo
e nazionale e, in base alle normative, le strutture possono
decidere autonomamente di applicare delle procedure aperte anche
per importi sotto il milione, anche se noi con la legge ci siamo
equiparati alle normative europee e nazionali. Hanno quindi fatto
affidamenti, quei 21 che Chatrian ripete, di opere che sono sotto
il milione di euro, ritenendo che non c'erano delle professionalità
e hanno utilizzato affidamenti totalmente aperti.
Per quanto riguarda l'altra questione, mi sembra che il collega
voglia ingigantire il fatto che la procedura negoziata non è una
gara...
(interruzione del Vicepresidente Chatrian, fuori
microfono)
...questo lo dice lei, perché allora deve andare alla Comunità
europea e dire: "voi avete fatto delle norme che non prevedono
praticamente la gara e non è gara", perché quello che dice lei è
contrario a quanto hanno legiferato la Comunità europea e lo Stato.
Voglio ricordare che questa discussione l'abbiamo già fatta in
commissione nel 2010, quando abbiamo equiparato la condizione del
limite di 500.000 alle indicazioni europee e nazionali. In
commissione correttamente il collega Cerise disse - e lo ripeté poi
in Consiglio -:
"daremo il nostro sostegno a questa legge, in
quanto è allineata alla normativa nazionale, anche per una ragione
molto semplice, ovvero l'interpretazione che alcune stazioni
appaltanti - almeno i Comuni - danno è che, essendo una norma di
indirizzo quella nazionale, già applicavano
- il discorso
quindi era che avevamo dei Comuni che applicavano la legge
nazionale ed altri che applicavano quella regionale, quindi c'era
confusione in materia di trasparenza e di semplificazione -
la
norma nazionale; di conseguenza, ci pare intelligente e corretto
che su tutto il territorio regionale tutte le stazioni degli enti
pubblici applichino la stessa normativa...comunque è una
semplificazione della cosa e noi la sosteniamo"
.
Devo essere onesto, quando siamo passati da 500.000 a 1.000.000,
il vostro gruppo si è astenuto e comunque non l'ha votata, ma,
quando si è passati nel 2011 da 500 a 1.000.000, lo si è fatto per
le stesse ragioni: perché la Comunità europea e lo Stato hanno
portato da 500.000 a 1.000.000 richiamando la semplificazione,
l'accelerazione dei procedimenti, eccetera. Qui si parla spesso di
accelerare i tempi delle gare, eccetera, e alla fine, quando
cadiamo nel discorso della procedura aperta, purtroppo ci si mette
7-9 mesi e, quando si dice che avanzano i soldi, vanno a residuo, è
chiaro che le procedure di una certa complessità vogliono il loro
tempo, rispettiamo le norme. Ricordo che tutte queste procedure:
dalla diretta alla negoziata, all'aperta, che sono tre tipi di
aggiudicazione molto chiare, ispirate dalle leggi nazionali ed
europee, come è la nostra che è stata adeguata, vengono sempre
applicate dalle strutture. Confermo, leggo il dato, su quelle 21
erano 10 che erano sotto il milione e sono state fatte in procedura
aperta. Se vuole, le darò i dati.
Per citare un aspetto di tipo politico, ricordo che, quando lei
dice che "bisogna ricercare l'economicità, la correttezza, la
trasparenza", ci sono i funzionari delle strutture che devono fare
questo e ci sono le leggi statali ed europee da applicare. Da un
punto di vista più politico, su questi aspetti in un momento di
crisi come questo, credo che, se potessi ricoprire un ruolo con
poteri decisionali sia a livello europeo che nazionale - un ruolo
che oggi le Regioni sia ordinarie che a statuto speciale non hanno,
competenze che le sono state portate via -, se avessi queste
competenze, credo che noi dovremmo fare una discussione ben
diversa: dovremmo fare un ragionamento di tipo politico nell'unico
settore che rimane, cioè parlare di chilometri zero, perché abbiamo
solo più il settore dei lavori che non è a chilometri zero.
Purtroppo, parlo di cose impossibili, perché non spetta a noi
modificare indirizzi europei e nazionali, in quanto ci hanno tolto
quasi tutta la potestà legislativa su questo, ma, se potessi dire
qual è un mio sogno nel cassetto, sarebbe quello che qualcuno in
futuro a livello europeo e nazionale si svegliasse. Quando parliamo
di crisi e parliamo di momenti duri per la comunità, parliamo di
salvaguardia del territorio, parliamo di inquinamento e di lavoro,
credo che nell'unico settore dove le forze statali e europee non
hanno ancora parlato di chilometri zero è il lavoro pubblico.
Qui lancio un proposta: non so, facciamo un referendum,
proponiamo una modifica statale, mettiamo magari delle soglie fino
a 200-300.000, decidiamolo insieme, ma vogliamo cominciare a
lanciare qualche messaggio che forse bisognerebbe cominciare a
pensare ai chilometri zero anche nei lavori pubblici? Questo
darebbe tre vantaggi: il primo, maggiore responsabilizzazione delle
imprese verso la comunità, cioè l'impresa ci mette la faccia. Ho
notato in giro che i lavori degli ultimi venti anni fatti meglio,
sono stati quelli fatti da imprese che la gente conosce, perché,
quando va al bar, alle feste, chiede: "ma hai fatto tu quel muro
lì? Guarda che schifo fa quel muro lì, dopo 15 anni sta venendo
giù!". Lì ci si mette la faccia. Quando arriva un'impresa da mille
chilometri, la faccia non la mette più. L'altro vantaggio che
avremmo è un contributo al mantenimento delle persone sul
territorio, diciamo sempre: come facciamo a far stare le persone
nelle valli e in certi contesti? Le facciamo stare con il
ragionamento fatto sulle caserme della forestale in maniera
coerente e pratica. Terzo vantaggio: ci sarebbe un minore impatto
sul traffico con benefici nel contenimento dell'inquinamento,
perché, quando ho un'impresa, anche valdostana, che da
Pont-Saint-Martin deve andare a Courmayeur a fare i lavori, ho 6-7
mezzi al giorno che consumano gasolio, fanno inquinamento, allora
non è un semplice discorso di fare
chez nous
, ma è dire:
mettiamo qualcosa che dia punteggio rispetto al discorso del
territorio. Tutto questo che ho detto è un sogno, che lancerei se
potessi avere competenze. Purtroppo queste competenze ce l'hanno
l'Europa e lo Stato e questo mi rammarica. Noi dovremmo
rammaricarci di non poter fare i lavori pubblici a chilometri zero
per le motivazioni che ho detto, per essere concreti nell'aiuto
verso la nostra Regione, il nostro territorio.
Presidente
- La parola al Consigliere Donzel, per
dichiarazione di voto.
Donzel (PD)
- Grazie Presidente.
Rispetto a questa mozione e alle considerazioni che ho sentito,
ci sono delle considerazioni da fare rispetto alle premesse e
rispetto agli impegni. Rispetto alle premesse, condivido la
preoccupazione sollevata dai colleghi di ALPE in questi
termini...al di là delle battute del chilometro zero dell'Assessore
e dell'auspicio che in questo momento le sue competenze si fermino
a quello che sono e non vadano oltre, perché è già grande la crisi
edilizia in Valle, non vorrei che diventasse un fatto mondiale!
Rimanga quindi ad occuparsi dell'edilizia valdostana e non superi i
confini e, sempre rimanendo qui, dico che il problema posto dal
collega è una cosa su cui non possiamo far finta di mettere la
testa sotto la sabbia e non vedere l'enorme sofferenza delle tante
imprese valdostane, che non sono soltanto schiacciate dalla
concorrenza che arriva dall'esterno, ma sono schiacciate dal fatto
che ci sono sistemi di invito a cui qualcuno non viene mai
invitato. C'è qualcuno che magari non è tanto simpatico..."non ti
invito". Se facciamo finta di niente, facciamo finta di niente; se
invece riconosciamo che esiste questo problema in Valle d'Aosta e
non facciamo finta di scaricare tutto sui tecnici, che noi politici
non c'entriamo più nulla...eccome se c'entriamo in questa partita,
caro Assessore!
Fatta questa premessa, sulla parte degli impegni qualche
perplessità la nutriamo, perché abbiamo invece votato
l'innalzamento della soglia. Siamo in questa fase, ribadiamo che
vogliamo non bloccare con procedure troppo rigide gli appalti;
sappiamo che ci sono degli appalti che in certe situazioni portano
tantissime persone che concorrono per importi medio-bassi con una
competizione che volge a dei ribassi terribili, che stronca la
possibilità delle imprese di lavorare. Certamente che l'Unione
europea ha trovato delle altre soluzioni, altrimenti era la
demolizione di un substrato di piccole imprese, ma questo non la
esime, Assessore, dal discorso che ho fatto prima, sto solo
cercando di esprimere una posizione che non per forza deve essere
allineata alla sua o ai colleghi di ALPE. Abbiamo una visione in
cui bisogna cercare di sburocratizzare, ma che questo percorso di
sburocratizzazione non diventi l'occasione per cui chi non è amico
dell'amico sta sempre fuori dagli inviti: questo ce lo dobbiamo
dire. Allora va bene la sburocratizzazione e va bene che facciamo
in modo che tutti possano concorrere, va bene che come dice
Marguerettaz...figuriamoci se qui non rispettiamo le norme europee,
altrimenti interverrebbe la Magistratura, però ci sono dei metodi
che fanno sì che qualcuno lavori e qualcun altro no, facciamo finta
di non vedere? Questa è la nostra posizione, per cui ci asteniamo
sulla mozione. Il problema va posto con serietà, non facciamo finta
di non vedere, perché le cose che ha denunciato qui il collega di
ALPE le condivido, non condivido l'impostazione con cui si vuole
risolvere questo problema.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Qui non siamo al bar, non parliamo neanche di chilometri zero,
ma stamani mi sembra che un Assessore ha detto che
l'Amministrazione parla per atti e tutto il resto, Assessore Viérin
è "fuffa"! Dato che qui siamo a far politica, lasciamo da parte i
dirigenti; l'obiettivo della mozione era un altro: era quello di
parlare del domani. Fatta un'analisi, discusso sui risultati,
l'obiettivo è che strada vogliamo intraprendere dal 25 ottobre 2012
in avanti per quanto riguarda le aggiudicazioni. Questi sono gli
importi dei lavori che CVA in tre anni e mezzo ha aggiudicato in
Valle d'Aosta e queste sono le procedure che la società al cento
percento pubblica ha messo in campo in questi tre anni e mezzo:
procedura ristretta senza preventiva pubblicità, procedura
negoziata per urgenza, procedura negoziata con preventiva
pubblicità, procedura negoziata per un annullamento di gara.
L'Assessore Marguerettaz ha citato: "l'ordinamento consente", io
non ho detto il contrario: ho solo cercato di esporre una criticità
che ha rilevato il nostro gruppo, la criticità maggiore è che qui
non tutti possono partecipare: ecco perché con questa mozione al
punto uno chiedevamo di elaborare in commissione per le stazioni
appaltanti delle linee guida cogenti in merito al rispetto dei
principi, ma che andassero oltre l'ordinamento degli articoli 3 e
32. Vuol dire che l'obiettivo nostro era: apriamo il recinto se
possibile, sapendo che le regole danno questa possibilità, ma la
criticità in questo momento è che il recinto va aperto e chi ha i
requisiti deve (non può) partecipare. Ci rammarichiamo che su
questo ci sia stata una risposta non solo negativa, ma quasi
banalizzata come per dire: "le regole ci sono, il problema non
esiste". Vi assicuro che il problema esiste e penso che tanti
colleghi della maggioranza ne siano a conoscenza: tante aziende
valdostane in tante società controllate e partecipate non sono
invitate e non possono neanche esprimere il loro interesse a
partecipare, mentre invece potremmo dare delle possibilità anche
nelle vallate laterali alle aziende locali.
Sul secondo punto, Assessore Viérin, non siamo qui a fare la
battaglia dei numeri: chi è più bravo, chi è più trasparente, chi
li aggrega e chi li disaggrega. Lei ci ha detto: su 21 10 sono
state le gare sotto il milione di euro. Sì, tutte le gare sono
state espletate prima del 31 dicembre 2011, diciamo solo, segreto
di Pulcinella, prima del 31 dicembre 2011 le gare dovevano essere
fatte aperte, perché la regola in Valle è stata modificata a
dicembre ed è entrata in vigore dal 1° gennaio 2012. Dobbiamo
quindi dirci tutto quando affrontiamo le cose, Assessore,
altrimenti stiamo a disquisire su dei dati botta e risposta. ALPE
non ha nessun interesse a questo tipo di dibattito. Si è cercato
anzi di demolirci agli occhi dell'opinione pubblica in queste due
settimane da parte degli operatori economici, accusando il nostro
gruppo di voler rovinare le imprese valdostane dato che il tetto a
1.000.000 è importante per chi è invitato al banchetto.
Sinceramente diciamo che è nostra convinzione ben poco
lusinghiera per l'imprenditoria locale che, se si introducesse il
metodo di aggiudicazione mediante gara aperta, vincerebbero sempre
le imprese di fuori Valle. La prendiamo come un'accusa non elegante
e fuorviante, per dire che ci spiace che non ci sia stato un
dibattito di natura politica e non tecnica, perché l'obiettivo
della mozione era di portare la discussione nelle sedi opportune in
commissione e provare a scrivere delle linee guida, in modo che le
imprese di queste vallate laterali, come prima diceva, a chilometro
zero, un domani avrebbero potuto partecipare anche a delle gare non
ristrette, non negoziate, nelle società partecipate della Regione.
Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Solo per dire che noi respingeremo la mozione. Io parlo del
punto due e su questo voglio ricordare, partendo dal discorso del
collega Chatrian, che, quando ho parlato delle 10 gare, ha ribadito
"lasciamo da parte i funzionari", non accetto che lo si dica,
perché, quando un amministratore pubblico mi dice che su queste
cose bisogna lasciare da parte i funzionari, forse va nella non
legalità. Ricordo a Chatrian che questi compiti spettano a
strutture e funzionari e che lei ci dica: "lasciamo da parte le
strutture e i funzionari, ma decidiamo qui", ribadisco che non è
così: qui si può decidere al limite...
(interruzione del Vicepresidente Chatrian, fuori
microfono)
...per la modifica di legge, è una cosa che non ho sentito nel
suo intervento, perché si travisa a volte troppo sulle
questioni.
Sul discorso poi di dire: "ci avete accusato di rovinare...",
come il discorso di dire: "qui però i numeri non quadrano...",
vorrei ricordare che gli interventi in affidamento diretto sono
stati per il mio Assessorato il 2,64 percento, dell'importo
complessivo degli affidamenti, il 27,63 percento per gli interventi
a procedura negoziata, quindi gara, e poi per i 21 da lei citati,
per un importo di Euro 44.672.000 con procedura aperta, è pari a
55,68 percento.
Dico solo che se su tali questioni dobbiamo cominciare a fare
dei ragionamenti politici, prendiamo una strada diversa rispetto
alla normativa. Gli aspetti politici che oggi possiamo discutere
qua possono essere quelli relativi alle soglie, e ognuno ha le sue
visioni, e l'altro aspetto - che è il mio sogno nel cassetto, se
avessimo una competenza legislativa di questo Consiglio - è di fare
qualcos'altro, come ho illustrato prima. È chiaro che rimane un
sogno, ci mettiamo insieme a fare un referendum se la pensiamo
tutti in questa maniera, se veramente crediamo di cercare di dare
una mano, altrimenti se giochiamo politicamente su queste cose.
Vorrei porre una domanda per concludere: quando correttamente il
collega Cerise diceva..."quando abbiamo aumentato da 100.000 a
500.000, è stato perché c'era confusione nei Comuni", ma se lei mi
dice questo nel senso di inviti per pochi, vorrei sapere se la
stessa domanda sia stata fatta ai funzionari degli enti locali,
Comune per Comune, dove c'è ALPE. Nel nostro Assessorato, qualsiasi
richiesta - mi rivolgo anche a Donzel - che è arrivata da parte di
imprese di iscrizione per lo svolgimento dei lavori, è stata
registrata e protocollata e spetta ai dirigenti definire, rispetto
alla qualità dell'impresa e al lavoro da affidare, e fare le
chiamate. Questo deve essere chiaro. Se poi lei ha delle
suggestioni, la invito fin d'ora, invito rivolto al collega Donzel,
anziché sempre dire: "al lupo, al lupo", a prendere carta e penna e
a scrivere ai dirigenti, per conoscenza a noi, e dire: "ci risulta
che non avete fatto le cose per bene"; questo è il ragionamento,
altrimenti parliamo sempre di "fuffa"! In questo momento di crisi,
anziché fare demagogia, facciamo le cose concrete. Visto che in
Assessorato tutti quelli che chiedono di essere iscritti, hanno le
loro lettere protocollate, in seguito, gli vengono mandati gli
inviti quando i dirigenti ritengono necessario farlo rispetto alle
competenze che hanno, quindi non si è chiusa la porta in faccia a
nessuno! Anch'io a volte sento qualcuno quando vado in giro sul
territorio che mi chiede:
"eh ma a me..."
,
"te fi la
lettra"
(traduzione letterale dal patois: "fai la lettera"),
ribadisco che devono rivolgersi ai funzionari, che hanno un loro
listone e la tengono con tutte le altre, perché non è una scelta
che spetta alla politica.
Presidente
- La parola al Consigliere Donzel, per fatto
personale.
Donzel (PD)
- Grazie Presidente.
Se uno viene citato, poi è opportuno che replichi. Una
precisazione solo perché il Consiglio regionale è seguito. Nella
mozione presentata dall'ALPE non ci sono inviti ad andare in
commissione, per cui il gruppo del PD risponde ai quesiti che sono
proposti. Noi certamente siamo disponibili a discutere in
commissione anche con l'Assessore.
Non le abbiamo mandato la lettera, caro Assessore, caro Babbo
Natale, nel senso che lei non vede la crisi delle imprese locali,
allora probabilmente non so che film sta vedendo. Qui le imprese
sono in grandissima difficoltà e ribadisco il nostro principio non
è quello di aggiungere laccioli burocratici. Il meccanismo della
gara aperta, solo per chiarire, è un meccanismo che ci preoccupa
non tanto perché lo vincono le imprese da fuori, magari lo vince
l'impresa valdostana, ma con un ribasso così alto che porta dei
problemi enormi sul lavoro e sulla sua qualità. Siamo d'accordo ad
utilizzare altri sistemi, però le ripeto, non faccia finta di non
vedere che ci sono imprese che non vengono mai invitate e si chieda
invece, come ci chiediamo noi e siamo disposti a discuterne nelle
sedi competenti, come trovare meccanismi per cui tutte le imprese
possano a turno partecipare.
Presidente
- La parola al Vicepresidente Chatrian, per
fatto personale.
Chatrian (ALPE)
- Grazie Presidente.
Per fatto personale, nessuna "fuffa", Assessore! Ricordo solo
che la procedura negoziata, dicesi gara ristretta, è una facoltà
dell'Amministrazione e non è un obbligo. Il fatto personale poi:
"fai la lettera"
, scusi, rimando al mittente, ma
pesantemente non scherziamo, Assessore Marco Viérin,
"fai la
lettera"
!
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin, per fatto personale.
Viérin M. (SA-UdC-VdA)
- Il ragionamento...
"fai la
lettera"
vuol dire...
(interruzione del Consigliere Donzel e del Vicepresidente
Chatrian, fuori microfono)
...
"hai detto: "fai la lettera""...
vuol dire che, se tu
conosci qualcosa di anomalo, lo segnali ai dirigenti, hai capito?
Visto che Donzel non capisce niente di niente, perché ha detto
prima il contrario di quello che ha detto al secondo intervento, ha
detto l'opposto, si ascolti la registrazione, ha detto all'inizio
dell'intervento l'opposto del secondo e viceversa...e lei Chatrian
mi dà ragione. Qui se parliamo di questioni vere...ho detto: se
siete a conoscenza di certe cose, visto che avete parlato per la
parte dell'Assessorato, mandate e scrivete; dopodiché ho
interpellato i due Coordinatori, che mi hanno confermato che tutti
quelli che scrivono per essere invitati non hanno nessun problema.
Collega Chatrian, se vuole, può dare i tabulati che le ho fornito a
Donzel e verificare quante ditte, io le ho guardate, risultano
essere tutte diverse.
Presidente
- Pongo in votazione la mozione:
Consiglieri presenti: 28
Votanti: 26
Favorevoli: 5
Contrari: 21
Astenuti: 2 (Donzel, Rigo)
Il Consiglio non approva.
