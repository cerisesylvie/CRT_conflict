Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 333 del 16 dicembre 1970 - Resoconto
OGGETTO N. 333/70 - Provvedimenti per la conservazione degli
agglomerati storici ambientali (centri storici). (Approvazione di
Mozione)
Manganoni (P.C.I.)
- Io penso che non vi sia molto da
aggiungere a quanto già esposto nella mozione. Comunque cosa si
verifica? Che con l'allestimento degli strumenti urbanistici,
gruppi di case o case singole o addirittura degli interi villaggi
vengono dichiarati "agglomerati storici ambientali" che comunemente
si chiamano "centri storici".
Premetto che non parlo di Aosta, che intendo riferirmi a tutti
gli altri 73 Comuni della Valle e non di Aosta, che è un problema
assolutamente particolare e differente dagli altri. Detti vincoli,
sia molto chiaro, non è che noi siamo contrari alla conservazione
di certe case caratteristiche che rivestono una certa importanza
storica, archeologica, ecc., siamo favorevoli come principio, però
vediamo quali inconvenienti questi vincoli portano, cioè mettono il
proprietario nell'impossibilità di ammodernare queste case, e per
lo più datano tutte, la costruzione data da alcuni secoli fa, e
questa è anche la ragione per cui sono state vincolate.
Ora, siccome quelle case per lo più non possono essere
modificate ed in genere hanno delle finestre - sappiamo come si
facevano le finestre due secoli fa, quando si doveva pagare la
tassa sulla luce, sulla luce nel senso che più le finestre erano
grandi, più si pagavano tasse al feudatario di allora - e quindi
finestre piccole, forse anche altre ragioni inducevano a farle
piccole, ma questa è una. Ed allora non si può toccare, perché
naturalmente, cambiando la facciata, modificando le finestre, ecc.
va a farsi benedire la caratteristica per cui queste case, questa
casa era stata vincolata.
Quali sono le conseguenze? Che i proprietari le abbandonano non
potendo apportare nessuna modifica e renderle funzionali, perché
teniamo conto che viviamo nel 1970; abbandonandole, molte sono già
abbandonate, quelle che sono ancora abitate verranno presto
abbandonate, non potendo apportare questi lavori.
Ed allora, non vi si fa più la manutenzione, si tratta già di
case vecchie, con travi corrosi dai tarli, dal tempo, dai secoli,
vero, e quindi nello spazio di alcuni anni, di alcuni decenni,
buona parte di queste case crolleranno, perché non possiamo
pretendere che i proprietari affrontino queste spese che a loro non
porta nessun vantaggio.
Chi provvede alla conservazione di queste case? Non provvedendo
il proprietario, ed è umano che il proprietario non vi provveda,
dovrebbe provvedervi l'ente pubblico, i Comuni, noi sappiamo la
situazione dei Comuni, e allora bisognerebbe che la Regione
affronti il problema perché non è sufficiente vincolare e poi
lasciarle andare in malora. Bisogna che la Regione provveda a
quella manutenzione indispensabile per evitare il loro crollo, se
no questi centri storici, fra non molto, saranno centri di rovine,
tetti crollati, muri tutti sbrecciati perché una parte di queste
case sono state costruite addirittura coi muri a secco, come si
usava forse in quel tempo. Quindi lo scopo che penso la Regione si
prefiggeva, agli organismi, i progettisti, i Comuni ecc. non la si
ottiene, perché anziché tutelare e mantenere in piedi queste case
che dovranno ricordare ecc. le caratteristiche edilizie della
Valle, non avremo che delle rovine, come dicevo prima.
Forse questa è un'idea mia, anziché vincolare in quasi tutti i
Comuni, frazioni i gruppi di case, e se le contiamo sono centinaia,
quindi ci si mette nell'impossibilità di affrontare il rilevante
onere finanziario, forse potrebbe essere meglio di limitare il
numero dei vincoli a quelle veramente interessanti e provvedere
presto alla loro manutenzione.
Comunque, dato che questo è un problema serio e va affrontato,
io chiedo alla Giunta cosa si prefigge di fare?
Tonino (P.S.I.U.P.)
- Io ho aderito volentieri a questa
mozione e l'ho anche firmata, perché mi dà la possibilità di
ritornare su un argomento di notevole importanza, che abbiamo già
più volte dibattuto in questo Consiglio.
Dirò subito che io sono favorevole alla conservazione degli
agglomerati storici, però attenzione, conservazione non vuol dire
abbandono o decadimento di queste testimonianze storiche.
Conservazione non vuol dire obbligare la gente a vivere nelle
topaie, a non potersi costruire i servizi necessari o altre cose.
Conservazione non vuol dire appropriamento di quei beni stabili,
obbligando i proprietari o a vivere in quelle case malsane e
pericolanti, o doverle abbandonare spesse volte mal volentieri per
i ricordi che possono rappresentare.
Doversi costruire un'altra casa per un cittadino che è già
proprietario di un fabbricato e che non può però riportare quelle
modifiche necessarie per un vivere sano e civile, a me pare che
l'Amministrazione pubblica rechi a quel cittadino un grave danno. È
vero, in effetti, che la Regione non si appropria di quelle case,
però non permettiamo di farci nulla, obbligandolo così ad andarsene
e questo per me è un appropriarsi indirettamente, causando un grave
danno al proprietario.
Quindi non è onesta per me questa azione. Qui per me le strade
sono due: o noi vogliamo mantenere queste testimonianze storiche e
io ripeto che sono d'accordo, sono dell'avviso che si debbono
mantenere, non però nell'esagerazione; allora in questo caso
paghiamo i danni al proprietario o indennizziamolo in qualche modo
o passandone la proprietà alla Regione. Allora in questo caso, la
Regione, oltre a comperare il fabbricato, deve intervenire per fare
quelle opere necessarie affinché l'edificio non diventi un cumulo
di rovine col rischio di rimanerci sotto. Oppure permettiamo al
proprietario che faccia tutte quelle opere di modifica ed
accessorie che gli permetta di ospitare la propria famiglia in una
casa che non sia propriamente una topaia, senza servizi e senza
sprazzi di luce, senza nessun conforto, pur cercando di non
deturparne la facciata che poi in definitiva è quella che
conta.
Questo per quanto riguarda tutte quelle lagnanze che si
trascinano da anni.
Per quei centri storici ormai disabilitati o di proprietà della
Regione, bisogna intervenire tempestivamente per cercare in qualche
modo che esse non crollino, che oltre al desolante spettacolo
costituiscono anche seri pericoli per il cittadino.
Naturalmente anche questo grosso problema, che richiede uno
sforzo finanziario non indifferente, deve essere inquadrato nella
sua globalità alla programmazione, di modo che anche questo
problema sia portato avanti parallelamente a tutte le altre
esigenze che manifesta appunto il Comitato tecnico della
Programmazione e il Consiglio regionale in sua ultima analisi.
Chamonin (M.A.V.)
- Siamo d'accordo in linea di massima
sulle disposizioni attualmente vigenti nella legislazione regionale
per quanto attiene alla conservazione dei centri, degli agglomerati
storici ambientali. Però non dobbiamo dimenticare, e qui l'ha già
detto meglio di me sia Manganoni che Tonino, che effettivamente
quei villaggi sono villaggi agricoli, nei quali o non ci vive più
nessuno oppure quelli che vi vivono sono essenzialmente e soltanto
direi agricoltori. Agricoltori che non possono più, dovendo
sostenere spese ingenti per la conservazione di ambienti così come
attualmente esistono, che non possono farlo perché veramente
costerebbe troppo, né possono sistemare tante volte
convenientemente quegli ambienti in modo naturalmente più
razionale, perché le disposizioni vietano modifiche in tal
senso.
Quindi, penso che oltre tutto noi precludiamo a questa gente il
modo essenziale di poter svolgere la loro attività che in quei
villaggi è quasi, da anni, esclusivamente agricola. Non solo, noi
notiamo che, per esempio, in tanti di quei villaggi assistiamo a
dei fatti che igienicamente sono veramente non soltanto
terribilmente contro legge, ma sono addirittura deturpabili da
quanto rimane. Noi vediamo che in certi posti il letame invade non
solo gli spazi privati, ma anche gli spazi pubblici e "le zarrie"
di questi villaggi e i privati non possono neanche costruire una
concimaia, perché le disposizioni vietano loro di costruire
questo.
Quindi, siccome questi villaggi sono nati con quella determinata
funzione, che è una funzione di permettere all'agricoltore di
viverci e di espletare il suo lavoro, non dobbiamo dimenticare che
ci sono ancora degli agricoltori, che fanno ancora gli agricoltori,
dobbiamo necessariamente trovare il modo di conciliare una cosa con
l'altra.
Fare delle brutture evidentemente no, ma permettere che si
degradi totalmente l'ambiente, va bene, senza risultato pratico per
chi vive, dobbiamo pure pensare anche a queste cose. Quindi, vedere
un momentino come si può arrivare a conciliare l'una cosa con
l'altra.
Savioz (P.C.I.)
- In merito a questa mozione, si
risolleva un problema che non è di oggi, naturalmente, e che aveva
già fatto oggetto di studio da parte dell'Assessorato al Turismo,
tramite la sezione antichità e belle arti e l'ufficio urbanistica;
in quel senso stavamo per preparare una legge che doveva essere
portata in Consiglio, poi è venuta la crisi e le cose sono andate
come sono andate.
Ma il problema come si può risolvere? Non è un problema
semplice, perché voi vi rendete perfettamente conto che una casa
che è dichiarata di interesse storico, se gli si permette di fare
delle modifiche nelle sue entrate, nelle sue finestre, nelle sue
strutture portanti, ciao "pais", è finita, non ha più nessuna
ragione d'essere una casa di interesse storico.
Il problema è delicato quando un villaggio viene considerato
come ambiente storico, ed è lì che il problema non può andare
avanti, perché è impensabile che l'Amministrazione regionale possa
finanziare il mantenimento di villaggi interi come villaggi
storici. E allora per ovviare a questo inconveniente, la legge di
cui parlavo prima che era stata abbozzata e penso che ci siano
ancora negli archivi dell'Assessorato, qualche cosa dovrebbe
esserci ancora, avrebbe voluto prevedere in questo senso:
riferendoci alla legge nazionale che determina gli stabili di
interesse storico-culturale e quindi ne fa dei monumenti nazionali,
noi come Regione della Valle d'Aosta dovremmo fare uno studio
approfondito e vedere quelle case che sono veramente di carattere
storico e dichiararle monumenti regionali e provvedere a tutti gli
effetti e lasciare libero il resto e non è ammissibile. Io che
sono, scusate il termine, un cultore delle cose antiche e sono
veramente sensibile a queste cose, ma capisco benissimo che non è
possibile mantenere ancora una situazione del genere dove gli
abitanti di quelle che ormai, dal punto di vista abitabilità, sono
diventate delle topaie, ed è vero. Case che risalgono a centinaia
di anni fa, con dei criteri e dei sistemi che oggi giorno non sono
più tollerabili e quindi bisognerebbe riprendere, e penserei di
interessare il Presidente della Commissione Turismo, di voler
portarlo all'ordine del giorno questo problema e di rivedere un
momento se ancora ci sono gli studi fatti a suo tempo, comunque li
riprenderemo con pazienza e li rimetteremo insieme per arrivare a
una libertà logica, cioè conservare il conservabile, perché se no
finiamo per perdere tutto.
Badate bene, questa è la situazione in cui ci troviamo in questo
momento; se noi si continua ad andare avanti con questi sistemi che
abbiamo adottato finora, finiremo per perdere tutto, creando del
malcontento generale e mettendo la gente nelle condizioni di non
poter vivere una vita decente.
Quindi io sarei proprio del parere che la cosa fosse demandata
alla Commissione, che venga studiata attentamente e venga portata
in aula al più presto possibile un disegno di legge che stabilisca
quali sono le cose che devono essere dichiarate monumento regionale
e per quelle cose provvedere in merito, perché se no facciamo la
fine che stanno facendo i castelli nell'ambito della Nazione, che
vanno a ramengo gli uni dopo gli altri - ne ho visitati parecchi di
interesse particolare - vanno tutti a ramengo, perché il Ministero
della Pubblica Istruzione per il mantenimento dei castelli mette
una cifra indegna di una Nazione civile; non si fa nessuna opera di
riparazione, ci sono dei bellissimi castelli che non si possono
nemmeno visitare perché sono pericolanti a tutti gli effetti. È
vero che la Patria italiana è piena di castelli interessanti, ma
allora ecco la necessità di non ricadere anche noi come Regione
nell'errore della Patria italiana che ha fatto monumento nazionale
tutto quello che poteva fare, monumento nazionale tutto quello che
poteva fare, monumento nazionale di una certa importanza e che poi
non provvede al loro mantenimento e stanno andando a catafascio, a
catafascio nel vero senso della parola. Quindi limitiamo la
questione a quelle cose veramente importanti che abbiamo nella
nostra Regione, provvediamo al loro mantenimento e lasciamo libero
il resto.
Freppaz (U.V.)
- Concordo con il Consigliere Savioz di
portare questo importante problema alla Commissione al Turismo, sia
dal punto di vista agricolo, sia dal punto di vista turistico e poi
anche dal punto di vista della responsabilità.
Abbiamo diversi casi ove impediscono di toccare le case e le
case sono un grave pericolo pubblico. Conosco diversi comuni come a
Perloz specialmente, una grande casa rappresenta un grave pericolo
e nessuno la può toccare perché di carattere storico. Quindi
porteremo al più presto, penso, il problema alla Commissione
consiliare al Turismo.
Balestri (P.S.I.)
- Non voglio dilungarmi su questo
problema perché è già stato detto molto, io sono d'accordo, è già
stata studiata in Commissione Turismo, addirittura era già stata
stilata la legge. Ora non può essere più, magari questa va
riveduto, io vorrei raccomandare una cosa sola: che si abbia il
coraggio di vedere quello che è veramente interessante dal punto di
vista di centri storici, abbandonare il resto e che si faccia
qualche cosa veramente per quelle cose che caratterizzano la Valle
d'Aosta, perché sono agglomerati tali che danno una
caratterizzazione tale che oggi o domani che vengano distrutti
tutti completamente, effettivamente la Valle d'Aosta perde un lato
positivo di quella che è la sua caratteristica, quindi si faccia, è
un problema molto complesso, è un problema anche molto oneroso,
quindi si faccia un minimo, ma qualche cosa ci si muova per fare in
questo campo.
Milanesio (P.S.I.)
- Prima una piccola osservazione
formale, questa mozione tutto sommato come tale, avrebbe dovuto
contenere uno schema di deliberazione un po' preciso, qui dice:
delibera di invitare la Giunta a voler riferire, quindi, è solo una
osservazione. Questa non è una mozione proponibile come tale, io la
voglio considerare che sono d'accordo sul contenuto, sono d'accordo
su quanto è stato detto. Non so, vorrei che lo consideraste un
invito alla Giunta e alla Commissione per fare certe cose, ma non è
una mozione perché la mozione tende ad esprimere un giudizio
attraverso un voto sull'operato di qualcosa, di qualcuno.
Deliberare di voler invitare a riferire è come dire interpello per
sapere. Solo una piccola osservazione di ordine, direi, formale che
però è doverosa perché l'abbiamo già prima nei confronti degli
altri proponenti la mozione, la devo fare anche nei confronti dei
proponenti di questa mozione.
Sgomberato il terreno dagli aspetti formali, io devo dire che
questo problema non è che sia all'attenzione dell'Amministrazione
pubblica, quindi regionale e della Giunta e soprattutto
dell'Assessorato.
Noi abbiamo promosso da un po' di anni in verità, ed abbiamo
concluso questi studi preparatori ecc. ecc. alcuni mesi or sono che
sono sfociati con la mostra sull'architecture rurale en Vallée
d'Aoste. Ecco, ora, questa mostra sulla architettura rurale in
Valle d'Aosta voleva porre in termini quantitativi e in termini
soprattutto visivi l'importanza di questo problema grandissimo che
è il deperimento di un patrimonio direi edilizio, un patrimonio
storico ambientale che non ha delle caratteristiche proprie di
monumento nazionale, ma che ai sensi della nuova legge urbanistica,
viene tutelato, viene tutelato attribuendogli una importanza che
secondo me ha un significato di una conquista culturale, di un
inserimento nelle questioni urbanistiche di argomenti che prima
venivano, diciamo così, snobbati, oppure venivano sottovalutati.
Perché prima si parlava esclusivamente di monumenti, si riteneva
che valesse la pena di conservare solo quello che poteva venir
considerato monumento nazionale, monumento storico ecc. ecc.. Oggi
c'è un nuovo concetto che nella cultura urbanistica che si è fatta
strada ed è quello del centro avente caratteristiche
storico-ambientali.
Ora, in Valle d'Aosta di villaggi antichi che hanno
caratteristiche ce ne sono diverse centinaia, lo studio che abbiamo
fatto, che è stato fatto dalla sezione urbanistica della Regione a
partire da credo sei o sette anni fa e che si è concluso solo
adesso, quindi è stato uno studio profondo, uno studio conoscitivo
che era indispensabile per poter formulare delle proposte, proposte
che stiamo vagliando ed esaminando, questo studio si è concluso con
una indicazione di massima del fenomeno direi, sotto il profilo
quantitativo o qualitativo, si è concluso solo alcuni mesi or sono
ed è sfociato in una mostra fotografica che voleva rendere edotta
l'opinione pubblica e non solo gli Amministratori del fenomeno e
della entità di questo fenomeno.
Abbiamo detto che ci sono circa dieci milioni di metri cubi di
villaggi abbandonati o che stanno per esserlo o che lo sono
praticamente nella misura del 90%. Dieci milioni di metri cubi
significa grosso modo in base alla legge Fonte una capienza capace
di ospitare circa 100 mila persone. Ora l'entità dell'abbandono di
questi villaggi è un'entità direi abnorme, spaventosa. Sono tutti
villaggi rurali che non hanno, salvo alcune costruzioni rarissime,
che non hanno però le caratteristiche del monumento nazionale no,
che però vanno conservati, vanno tutelati in qualche modo per lo
meno alcuni di questi vanno decisamente tutelati, per cui occorrerà
studiare delle misure di intervento.
È chiaro che, preso atto dell'entità del fenomeno, la Regione
deve proporre dei rimedi. Siamo nella fase di studio, abbiamo fatto
anche una tavola rotonda a chiusura della mostra a cui sono
intervenuti alcuni architetti locali, alcuni architetti di fama
nazionale e tra l'altro intervenne anche alla discussione che poi
ne scaturì un signore svizzero di cui non ricordo più il nome che
aveva fatto un esperimento di sistemazione mi pare del villaggio di
Liddes. Ad ogni modo che era intervenuto in Svizzera per sistemare
un villaggio avente le caratteristiche che noi definiamo
storico-ambientali.
Ora in quella tavola rotonda abbiamo cercato di mettere a fuoco
questo problema. I rappresentanti della cultura urbanistica hanno
tutti convenuto che era necessario, era necessario intervenire per
salvaguardare quello che noi oggi definiamo l'ambiente e quindi non
più il monumento ma l'ambiente, perché è importante saper
distinguere tra un monumento e ambiente ed è importante voler
conservare l'ambiente come testimonianza di un passato che non è
sempre monumentale, che non è sempre un passato direi
magniloquente.
In Valle d'Aosta l'architettura dei nostri antichi era una
architettura rurale perché la popolazione era una popolazione
rurale, però questo ha dato luogo a dei villaggi, a dei centri che
allora erano abitati, oggi non lo sono più, che hanno una
caratteristica particolare che va apprezzata proprio perché è una
testimonianza del modo di vivere, dell'economia del luogo, e
diciamo così dell'abitato umano.
Quindi noi dobbiamo fare uno sforzo per difendere queste cose,
ovviamente, probabilmente non riusciremo a tenere in piedi tutti
questi villaggi, non potremo intervenire su tutti questi villaggi.
Ed è qui che occorre fare uno sforzo per decidere su come
intervenire, su quali villaggi intervenire e soprattutto
individuare l'entità finanziaria dell'intervento della Regione,
perché ci sono sovente delle mozioni in Consiglio che chiedono di
aumentare questa parte del bilancio, quell'altra parte del
bilancio, quell'altra ancora.
Evidentemente questo settore è un settore importante e i denari
che l'Amministrazione regionale mette a disposizione sono
pochissimi.
I vincoli che del resto, sia la legge nazionale generale, poi la
legge ponte ha posto sono vincoli anche pesanti.
Io condivido le perplessità, le preoccupazioni che sono state
sollevate da Manganoni, da Tonino, anche da Freppaz, in ordine a
certi problemi che si pongono, così, non trovano una soluzione in
questo momento, non trovano una soluzione anche perché non ci sono
i mezzi per far fronte a queste richieste.
Del resto non possiamo correre dietro a tutte le richieste che
vengono settorialmente, dobbiamo fare una legge oppure
regolamentare in qualche modo il possibile intervento della
Regione.
Non è vero che c'è una legge già preparata, una legge pronta per
essere varata, non c'è, bisogna farla, bisogna prepararla, bisogna
approfondirla anche sulla base, soprattutto, sulla base dei
risultati che si sono avuti in quello studio fatto per questi sei,
sette lunghi anni.
Noi abbiamo adesso l'entità del fenomeno, conosciamo l'entità
del fenomeno e quindi possiamo vedere di mettere in atto dei
sistemi, dei mezzi per porre, diciamo così, rimedio a questa
decadenza dell'habitat rurale in Valle d'Aosta.
Io se ho ben capito quello che ha detto il Consigliere Chamonin,
concordo su alcune osservazioni di Chamonin, e dobbiamo anche fare
attenzione per il recupero di questi villaggi, non può avvenire in
funzione agricola, non può avvenire in funzione agricola, non c'è
niente da fare. Il problema dell'esodo dalla montagna è entro certi
limiti, almeno per quanto riguarda l'aspetto economico è
irreversibile, cioè dobbiamo cercare di contenerlo ma non bisogna
pensare che ci sia un ritorno economico alla montagna.
Ci può essere un ritorno di seconda abitazione, di seconda
residenza, ci può essere un ritorno turistico, ecco, su questo
dobbiamo puntare. Quindi per questi villaggi ad esempio c'è da
discutere se l'intervento debba essere sulla singola casa o se
debba essere visto nel complesso, e sono tutti problemi aperti
perché intervenire sulla singola casa può significare non risolvere
il problema mentre intervenire sul complesso significa
risolverlo.
Però come dobbiamo intervenire sul complesso? Quanti sono i
proprietari? Questi proprietari sono in grado, attraverso
sollecitazione della Regione, di arrivare a forme consortili o
cooperative di sistemazione, perché sistemazione non significa solo
restauro conservativo, significa anche creare attrezzature, servizi
a completamento di questi villaggi.
Se vogliamo dargli una funzione turistica, ad esempio, bisognerà
prevedere determinate infrastrutture, bisognerà prevedere una
ristrutturazione del villaggio che lo veda come un tutto unico e
non come una singola abitazione staccata dall'altra.
Cioè, per esempio al limite, faccio un esempio, si potrà
prevedere che ci sia in un villaggio per esempio una piscina perché
i turisti chiedono anche quello, bisognerà prevedere che non ci
siano delle concimaie evidentemente, perché altrimenti è ridicolo
che si pretenda di fare un insediamento turistico là dove ci sono
delle concimaie o dove ci sono altre attività che contrastano con
questo tipo di destinazione.
Vedete il problema è grandioso, del resto cosa dobbiamo fare,
dobbiamo togliere l'anima a questi villaggi diciamo così
trasformandoli radicalmente nella loro destinazione, cioè dobbiamo
dire questo è il villaggio dove risiedono i turisti, mentre i
contadini che hanno le mucche, le quali evidentemente producono
anche del letame oltre che del latte, degli odori, danno fastidio
ai villeggianti e quindi li dobbiamo mettere da un'altra parte.
Questa è una soluzione svizzera ad esempio, soluzione su cui io ho
qualcosa da ridire perché disumanizza un po' questo restauro e
questo intervento, perciò, ecco sono tutti problemi aperti questi,
ai quali io in questo momento non so dare una risposta proprio
perché come vi dicevo sono dei problemi aperti.
Problemi sui quali per l'Assessorato e soprattutto la sezione
urbanistica assieme ad alcuni architetti collaboratori, sta
preparando e presentando delle proposte. Proposte che ovviamente io
intenderei presentare prima alla Commissione Turismo per un esame e
per un approfondimento e poi farne una proposta di Giunta, una
proposta dell'Assessorato.
Ecco io quindi accolgo, direi, l'invito che è contenuto in
questa mozione però dico, appunto, pregherei di trasformarla in
invito perché la mozione così com'è presentata non dà oggetto ad
una deliberazione ben precisa, io accolgo il contenuto e lo
spirito, no, e prego di trasformarla in invito e io aderisco a
questo invito e la Giunta aderisce a questo invito.
Tonino (P.S.I.U.P.)
- È vero che la parte deliberativa
non è uniformata al senso di una mozione, quindi i firmatari della
mozione propongono di emendare in questo modo la delibera.
"
Delibera di demandare alla Commissione Turismo lo studio dei
provvedimenti da adottare con una certa urgenza sul problema
suaccennato
", "
alla Giunta
" se vogliamo aggiungere anche
"
la Giunta e la Commissione
".
Fosson (U.V.)
- Se permettete vorrei fare un'osservazione
a questo proposito, prima di tutto vorrei invitare i vari
Consiglieri di non assentarsi contemporaneamente perché in qualche
momento siamo al limite e siamo stati in diciotto e la seduta è
valida se siamo in diciotto presenti. Quindi tenete conto di
questo, prima osservazione.
Seconda, siccome prima mi sono associato a quanto aveva detto il
Presidente verso un dato settore per il proponimento delle mozioni,
le osservazioni che sono state fatte dall'Assessore Milanesio
valgono anche per questa mozione. Quindi adesso se il Consigliere
Tonino, i presentatori la modificano in quel senso potrà essere
accettata.
Vorrei ancora fare un'osservazione nel merito della discussione
che è stata fatta perché ho avuto il piacere di partecipare a
quella tavola rotonda che è stata tenuta proprio su questo
argomento e devo dire che in quell'occasione non ho preso la parola
e non ho preso la parola perché altrimenti avrei dovuto dire anche
delle cose sgradevoli a quei luminari che erano presenti perché
mentre qualcuno ha detto delle cose molto sensate che potevano
essere accolte tranquillamente, qualcun altro è stato completamente
nella stratosfera e certi esempi anche che sono stati portati come
validissimi, noi che li conosciamo perfettamente non li abbiamo
trovati e le popolazioni che vivono in quelle zone non li hanno
trovati veramente efficaci come sono stati prospettati in quella
tavola rotonda.
Quindi la questione di questo problema, che è un problema molto
complicato, va tenuto presente visto nel suo insieme e quindi io
raccomanderei in base a quello che ha risposto l'Assessore al
Turismo, raccomanderei che si tengano presenti tutte le esigenze
per non avere delle deformazioni così dette professionali: perché
se si vede solo come sezione urbanistica e come turismo si potrebbe
arrivare a delle soluzioni aberranti come quella che abbiamo
sentito dire "teniamo separati i turisti dai contadini e via
dicendo". Ora non pensiamo di arrivare, almeno non pensiamo di
arrivare a delle soluzioni del genere, si parla sempre di cercare
di migliorare anche l'ambiente e noi il turismo lo vediamo in
funzione anche dell'esistenza di una popolazione rurale che
comunque non potrà essere assolutamente soppressa, anzi dobbiamo
cercare di fare tutto quello che è possibile per elevare il suo
tenore di vita.
Quindi conclusione di questo brevissimo intervento è questo, che
si studi pure in base al mandato dato da questa mozione, si studi
pure il problema dal punto di vista urbanistico, dal punto di vista
turistico, ma si tengano anche presenti le esigenze
dell'agricoltura, di questa agricoltura montana perché
effettivamente questi villaggi interessano ancora quella
popolazione rurale che esiste ancora in Valle d'Aosta.
E quindi prima di arrivare che in Giunta si debba prendere
alcune decisioni in questo senso sarà bene che il problema sia
dibattuto, secondo il mio modesto avviso, sia nella Commissione
Turismo, sia eventualmente nella Commissione Agricoltura in maniera
che si possano sentire un po' tutte le esigenze e non si veda
esclusivamente con l'occhio di una parte ma si veda con una visione
globale del problema.
Questa penso che sia una raccomandazione che doveva essere fatta
anche in questo momento.
C'è qualcuno che prende la parola su questo argomento o dobbiamo
mettere in votazione così come modificata dal Consigliere Tonino?
Se c'è qualcuno che vuol prendere la parola lo dica, altrimenti
mettiamo in votazione.
Maquignaz (D.P.)
- Avevo chiesto prima la parola perché
quanto aveva accennato, aveva detto il Consigliere Chamonin mi
trova perfettamente consenziente, cioè è un problema che interessa
soprattutto l'Agricoltura perché non si può pensare di mantenere un
villaggio se non c'è l'agricoltore, se non c'è la presenza
dell'agricoltore, perché è lui che mantiene la vita e crea
quell'ambiente e quel caché del villaggio rurale.
Siccome però già il Presidente ha detto qual era la possibilità
di esaminare congiuntamente questo problema io voglio solo ribadire
che sono d'accordo che questo problema venga esaminato
congiuntamente con la Commissione del Turismo e la Commissione
Agricoltura.
Fosson (U.V.)
- Io penso che il problema debba essere
prima dibattuto dagli Organi del Turismo perché altrimenti
perderemmo molto tempo nelle Commissioni abbinate, in maniera che
arrivi alle Commissioni abbinate un po' istruito, ecco, in maniera
che quando arriva in Giunta almeno c'è una discussione
abbinata.
Allora il Consigliere Tonino aveva proposto una modifica, una
modifica che mi sembra poteva essere accolta perché dava un altro
senso a questa mozione, se vuole rileggerla.
Tonino (P.S.I.U.P.)
- La modifica è questa: "
delibera
di demandare alla Giunta e alla Commissione del Turismo lo studio
ed il provvedimento da adottare
".
Fosson (U.V.)
- Metta anche "
demanda... (voci) ...alla
Giunta ed alle Commissioni del Turismo e dell'Agricoltura
". Chi
è d'accordo su questa mozione così modificata, alzi la mano,
contrari, astenuti, la mozione è approvata all'unanimità.
Passiamo al punto 28 perché mi pare che non ci sia ancora
l'Assessore ai Lavori Pubblici, quindi chi illustra la mozione?
