Classificazione
COOPERAZIONE



Oggetto del Consiglio n. 863 del 18 novembre 2009 - Resoconto
OGGETTO N. 863/XIII - Interrogazione: "Situazione
dell'attività cooperativistica nella regione".
Interrogazione
Premesso che in Valle d'Aosta il fenomeno cooperativistico è
particolarmente sviluppato nel comparto agricolo, zootecnico e
agroalimentare, dal momento che risultano operanti, in base a una
ricognizione domestica:
131 consorzi di miglioramento fondiario e irrigui,
18 caseifici sociali,
6 cantine sociali,
4 coop dedite alla meccanizzazione agricola,
2 consorzi per l'utilizzo di macchine agricole,
2 stalle sociali,
2 coop dedite all'allevamento e alla macellazione di
bestiame,
1 coop dedita ai prodotti ortofrutticoli (COFRUIT),
1 coop dedita alla macellazione e alla vendita di
carne,
1 coop dedita alla lavorazione e vendita del miele,
1 coop di assistenza aziendale agli agricoltori,
1 coop per la trasformazione e la vendita dei prodotti
lattiero-caseari (COOP FONTINA),
1 consorzio per il commercio di vini e prodotti tipici
valdostani,
1 coop dedita alla lavorazione e vendita del
prosciutto,
oltre all'AREV, all'ANABORAVA e al CERVIM;
Vista la legge regionale 5 maggio 1998, n. 27 (Testo unico in
materia di cooperazione);
Considerato che la Regione stanzia ogni anno in bilancio
somme importanti per il sostegno e lo sviluppo di questo
settore;
Appreso che, a fronte dei cospicui sussidi e contributi
percepiti a vario titolo, alcune cooperative risultano in notevole
ritardo (anche di anni) nel pagamento dei corrispettivi dovuti ai
soci;
ciò premesso, i sottoscritti Consiglieri regionali
Interrogano
l'Assessore delegato per sapere:
1) quali sono gli importi dei sussidi e contributi erogati a
vario titolo, nell'ultimo quinquennio (2005-2009), a favore di ogni
consorzio o cooperativa operante nel settore indicato in
premessa;
2) se gli risultano ritardi nei pagamenti da parte di alcune
cooperative: in caso affermativo, quali sono gli enti inadempienti,
per quali ragioni si sono verificati tali inconvenienti e quanti
sono i soci che attendono la soddisfazione delle loro legittime
spettanze;
3) se è vero che la Regione, nell'erogazione dei fondi agli
enti citati, stia provvedendo con minore tempestività;
4) se e quali ispezioni o verifiche sono state disposte per
la corretta destinazione dei contributi erogati e/o quali
iniziative ha posto in essere per ovviare ai problemi
evidenziati.
F.to: Tibaldi - Lattanzi - Benin - Zucchi
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. In merito alle
questioni contenute nell'interrogazione in oggetto, per il punto n.
1, relativo agli importi dei sussidi e contributi erogati,
risponderò con macrodati e poi darò delle tabelle disponibili e dei
riferimenti, dove recepire ulteriori dati. Visto il numero e vista
la mole dei dati richiesti, si riferiscono di seguito i dati
relativi agli importi totali liquidati nel quinquennio citato,
suddivisi per le categorie individuate. Nella tabella a
disposizione, che poi fornirò agli interroganti, vi sono dei dati
suddivisi per ente beneficiario e per anno, poi gli ulteriori dati
eventualmente necessari sono disponibili, soprattutto quelli
riguardanti i consorzi di miglioramento fondiario, presso gli
uffici competenti. Consorzi di miglioramento fondiario e irrigui:
importi liquidati 2005-2009 circa 143.000.000 euro; i 18 caseifici
sociali: 2.259.000 euro; 6 cantine sociali: 338.000 euro; 4
cooperative dedite alla meccanizzazione agricola: 35.000 euro; 2
stalle sociali: 136.000 euro; 2 cooperative dedite all'allevamento
e alla macellazione di bestiame, ossia Cooperativa "Eleveurs La
Salle" e Cooperativa "Carne Pollein": 1.693 euro; una cooperativa
dedita ai prodotti ortofrutticoli (Cofruits): 175.000 euro; una
cooperativa dedita alla macellazione e vendita di carne: 501 euro;
una cooperativa dedita alla lavorazione e vendita del miele: 4.850
euro; una cooperativa per la trasformazione e la vendita dei
prodotti lattiero-caseari: 1.722.000 euro; un consorzio per il
commercio di vini e prodotti tipici valdostani: 83.000 euro; una
cooperativa dedita alla valorizzazione e vendita del prosciutto:
97.000 euro; AREV: 8.356.000 euro per l'attività istituzionale.
L'ANABORAVA viene finanziata direttamente dal Ministero,
l'Amministrazione regionale rimborsa solo una minima parte delle
spese vive legate a progetti specifici, poi per tutti gli altri
dati darò una tabella e in più i riferimenti.
"Se gli risultano ritardi nei pagamenti..."
: premesso che
le strutture individuate sono e restano imprese di tipo
privatistico, di cui l'Amministrazione regionale non è socia, ma
effettua solo nelle cooperative che gestiscono le strutture di
proprietà regionale un'azione di controllo tramite un proprio
rappresentante all'interno del consiglio direttivo, che svolge
esclusivamente verifiche di carattere generale sul raggiungimento
degli obiettivi aziendali; ricordato che le cooperative sono per
legge regionale soggette ad attività di vigilanza da parte
dell'Assessorato delle attività produttive (di cui fornirò dopo
un'integrazione trasmessa da questo Assessorato per quel che
riguarda la vigilanza), che tramite l'associazione di categoria
accerta il rispetto del principio di mutualità delle cooperative e
verifica che non vi siano gravi anomalie o insolvenze finanziarie;
tenuto conto che le cooperative dispongono di strumenti di
controllo e gestione interna quali gli statuti, i regolamenti, che
disciplinano tempi e modalità di remunerazione ai soci, le sedute
assembleari, si risponde in ogni caso agli interpellanti di aver
consultato la Fédération des coopératives valdôtaines, che non ha
rilevato casi di anomali ritardi nei pagamenti, ma ha evidenziato
che quest'anno la maggior parte dei caseifici cooperativi ha
erogato acconti sul prodotto conferito più elevati rispetto agli
anni precedenti, questo legato anche al momento specifico di crisi
e quindi c'è stato uno sforzo in tale direzione allo scopo di
andare incontro ai soci in un periodo di evidente crisi economica.
Per le cantine vitivinicole la situazione ricalca tempi e importi
in acconto in linea con gli anni precedenti.
"Se è vero che la Regione, nell'erogazione dei fondi agli
enti citati, stia provvedendo con minore tempestività"
: fermo
restando quanto specificato nella precedente risposta, si specifica
che i contributi assegnati sono liquidati ai soggetti beneficiari
sulla base delle rendicontazioni presentate (documenti di
contabilità), stati di avanzamento, fatture quietanzate, bonifici
bancari, eccetera; viene di norma erogata nel rispetto dei tempi
previsti dai criteri applicativi diversi per ogni tipologia di
contributo. Si conferma pertanto che i contributi sono attualmente
erogati con le stesse modalità e le stesse tempistiche finora
adottate.
Ultima domanda:
"se e quali ispezioni o verifiche sono state
disposte per la corretta destinazione dei contributi erogati e/o
quali iniziative ha posto in essere per ovviare ai problemi
evidenziati"
, si può rilevare che la corretta destinazione dei
contributi è verificata mediante verifiche documentali ed
ispettive. Le verifiche documentali partono dall'esame delle
richieste dell'utenza in relazione alla pertinenza e alla finalità
agricola ed aziendale e si concludono con l'esame ed il controllo
di tutti gli atti contabili; le verifiche di tipo ispettivo vengono
effettuate quando la liquidazione dell'importo impegnato presuppone
uno o più sopralluoghi
in situ
, per verificare la presenza e
l'uso del bene per il quale è stato concesso un contributo e/o la
corretta funzionalità degli interventi attuati rispetto alle
finalità progettuali delle opere ammesse a contributo. Per finire
su questo punto c'è un'integrazione per quanto è di competenza
dell'Assessorato delle attività produttive, che ci riferisce quanto
segue:
"l'attività di vigilanza esercitata dall'Assessorato
delle attività produttive nei confronti delle società cooperative è
finalizzata all'accertamento del possesso della permanenza dei
requisiti mutualistici, all'accertamento della natura degli scambi
mutualistici con i soci, all'accertamento della consistenza dello
stato patrimoniale, alla verifica dell'esistenza del regolamento
interno e alla fornitura agli organi di direzione e di
amministrazione di suggerimenti per migliorare la gestione ed il
livello di democrazia interna della cooperativa.
Per quanto riguarda le verifiche inerenti alla corretta
destinazione dei contributi erogati, si rileva che l'Assessorato
delle attività produttive può disporre ispezioni amministrative e
contabili esclusivamente nei confronti delle società cooperative
beneficiarie dei contributi concessi ai sensi della legge regionale
n. 27/1998, e successive modificazioni, con esclusione pertanto,
alla luce di quanto esposto al punto n. 1, dei consorzi e delle
società cooperative che operano nel settore indicato nella
premessa"
. Farò poi avere questi dati che dicevo in precedenza
ad integrazione di quanto esposto.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Una replica è
necessaria, anche perché è diversamente articolata a seconda dei
tipi di risposta che sono stati forniti. Per quanto riguarda la
prima domanda, prendiamo atto, Assessore, la ringraziamo per i
macrodati che ci ha fornito e attendiamo di vedere la declinazione
degli interventi specifici invece sulla base delle annualità e dei
settori interessati. La nostra ricognizione domestica, come abbiamo
scritto in premessa, ha messo in evidenza un'elevata propensione
alla cooperazione in Valle d'Aosta, un sistema che è fortemente
articolato e radicato sul territorio e che si preoccupa di
intervenire nei diversi settori del comparto agricolo e zootecnico
e dei servizi a questi due che ho citato. Lei sa meglio di me che
le difficoltà che stanno attraversando questi settori che fanno
parte del comparto agricolo e zootecnico è anzitutto una difficoltà
congiunturale, ma soprattutto di lavoro duro nei campi, nelle
stalle, negli allevamenti, nelle vigne, nei frutteti e questi
operatori economici spesso, per non far fronte singolarmente alle
insidie di un mercato che è sempre più ridotto, si fondano in
associazioni cooperative. È naturale, Assessore, che questi soci
siano l'anima e il corpo delle cooperative, sono loro che con un
duro lavoro conferiscono i beni prodotti alla cooperativa. In
cambio del conferimento dei beni è naturale che loro debbano
percepire un compenso economico e questo a maggior ragione se
l'ente pubblico regionale, come evinciamo dai documenti di
bilancio, stanzia dei fondi che sono di tutto rispetto. Non
commentiamo il fatto che ci siano questi fondi di tutto rispetto a
favore del settore, perché l'agricoltura di montagna va tutelata e
anche sostenuta, ma, a fronte di questo sostegno, è altrettanto
ovvio che gli enti mutualistici in questione abbiano attenzione nei
confronti dei soci. Lei oggi ci risponde (qui entro nel merito
delle sue risposte) che, secondo quello che avete assunto come
informazione dalla Fédération des coopératives, che peraltro non è
l'unico ente anche se il principale, ma lei ha citato solo quello,
non sono state rilevate anomalie. A nostro sapere, diversi soci in
diverse cooperative invece vantano dei crediti, ci sono persone che
hanno conferito la loro uva (le faccio l'esempio della cantina
sociale di Chambave) da anni e attendono il pagamento delle loro
legittime spettanze del 2006, siamo nel 2009, quindi 4 anni fa. Mi
risulta che anche in passato (ne fecero cronaca i giornali) anche i
soci della Cofruit lamentarono i ritardi nei pagamenti delle loro
legittime spettanze, quindi il fenomeno non è raro o rarissimo, è
un fenomeno che si propone.
Assessore, cosa le vogliamo sottolineare con questa
interrogazione? A fronte del legittimo e doveroso sostegno
dell'ente pubblico a favore della cooperazione ci deve essere un
altrettanto legittimo e attento controllo della destinazione dei
fondi e i soci, essendo anima e corpo di questi enti, non possono
essere bistrattati. Noi crediamo che ci siano - il Testo unico
della cooperazione lo scrive molto chiaramente - degli strumenti di
verifica di cui dispone la cosiddetta "struttura regionale
competente", non la Fédération des coopératives, la struttura
regionale competente. Lei ha detto:
"noi ci muoviamo"
e ci
ha fatto la disamina di tutto quello che la pubblica
amministrazione può fare e va bene, lo abbiamo letto anche noi in
legge, ma ci dica anche quello che la pubblica amministrazione ha
disposto; chiediamo nella quarta domanda
"se e quali ispezioni o
verifiche sono state disposte per la corretta destinazione dei
contributi erogati..."
a questa domanda non c'è stata una
risposta precisa. Sappiamo quello che può fare, lo abbiamo letto,
l'articolo 52 dice, fra l'altro, che
"la struttura
competente
- quindi Regione e non Fédération des coopératives -
può disporre, anche a campione...
- non solo su richiesta
degli interessati, ma anche a campione -
la verifica del
rispetto della corretta destinazione dei contributi
erogati..."
, bene, cadiamo nel discorso di cui si parlava
prima: non solamente l'erogazione dei contributi, non solamente le
programmazioni, ma anche e soprattutto i controlli, altrimenti
questa è una situazione che esorbita dai controlli e rischia poi di
derapare in situazioni negative o disdicevoli.
