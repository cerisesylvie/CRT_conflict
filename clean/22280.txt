Classificazione
TURISMO E INDUSTRIA ALBERGHIERA



Oggetto del Consiglio n. 1912 del 10 maggio 2006 - Resoconto
OGGETTO N. 1912/XII - Riduzione nella distribuzione del
materiale prodotto per la promozione dell'offerta turistica
regionale. (Interpellanza)
Interpellanza
Premesso:
- che l'intensificazione delle iniziative di promozione e di
comunicazione sui mercati figura tra i macro-obiettivi della
legislatura per qualificare l'offerta turistica valdostana;
- che l'Assessore regionale del Turismo ha recentemente
stabilito una drastica riduzione nella distribuzione del materiale
prodotto per la promozione dell'offerta turistica regionale,
fissando a due sole copie per ciascuno dei depliant messi a
disposizione (sei) e a dieci copie per le cartine i limiti massimi
di disponibilità per ogni struttura ricettiva valdostana;
- che tale decisione, oltre a contraddire le scelte di
indirizzo annunciate dalla Giunta odierna, non sembra raccogliere
particolari consensi tra molti operatori turistici locali che
reclamano la carenza di materiale informativo promozionale;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quali motivazioni hanno indotto l'Assessore a optare per
una simile decisione;
2) se ha preso in considerazione i disagi che dovranno
sopportare gli operatori turistici quando negheranno ai loro
clienti la possibilità di disporre di materiale
informativo;
3) come si concilia tale decisione, ispirata a un severo
principio di razionalizzazione, con le molteplici produzioni e
distribuzioni di materiale informativo effettuate dalle singole
AIAT sul territorio;
4) se intende mantenere tale decisione o se non ritenga più
opportuno rivederne le modalità applicative, magari secondo una
formula concordata con i diversi soggetti - pubblici e privati -
che operano nel comparto turistico regionale.
F.to: Tibaldi - Frassy
Presidente - La parola al Consigliere Tibaldi.
Tibaldi (CdL) - Prendiamo spunto nell'illustrare questa
interpellanza da alcuni dati che sono conosciuti e che si
riferiscono all'andamento turistico della nostra Regione, che non è
così felice, anche perché le ultime notizie pervenute sono di segno
negativo per il turismo valdostano. In particolare qui leggo
un'agenzia di stampa che riferisce che gennaio ha visto una
flessione dell'8,5% rispetto all'anno precedente, un calo notevole
per quanto riguarda la clientela italiana, meno sensibile per
quanto riguarda gli stranieri, ma sempre una flessione. Questo
risultato non è imputabile direttamente all'Assessore, perché non
siamo così demagoghi dall'attribuirgli delle dirette
responsabilità, ma l'Assessore è al Governo dell'Assessorato
turistico, di conseguenza ha delle responsabilità per quanto
riguarda il rilancio di una politica turistica che segna il passo.
Leggiamo sempre in un'altra agenzia di stampa, notizia che è stata
anche approfondita dai giornali, che sono stati gli alberghi che
nel 2005 hanno salvato la stagione ad Aosta, e non solo... e quando
si parla di turismo si fa subito riferimento agli arrivi, alle
presenze negli alberghi, poi nelle strutture ricettive
extra-alberghiere e comunque tutto l'indotto che gravita intorno al
comparto ricettivo primariamente considerato. Alla luce di queste
premesse, è naturale che in un settore come il turismo, quando c'è
difficoltà nell'aggredire il mercato e guadagnare fette di
clientela rispetto ad altre zone che sono attrattive da un punto di
vista turistico, bisogna investire sul "marketing"; ce lo ha anche
ribadito uno studio che ci è costato 144mila euro: lo studio
"KPMG", che è stato rivolto al settore del Casinò e alle aziende
analoghe e che ci ha detto che, se vogliamo recuperare clientela e
incrementare gli introiti, dobbiamo investire sul "marketing".
Fa specie a fronte di queste premesse una recente decisione
dell'Assessore Pastoret di voler ridimensionare il numero degli
opuscoli promozionali della Valle d'Aosta editi dall'Assessorato a
vantaggio delle strutture alberghiere, è una decisione sua
risalente all'11 aprile scorso, dove lei ha comunicato in maniera
molto formale e anche determinata che intende ridurre le
disponibilità pro capite per ogni albergo di opuscoli messi a
disposizione, sulla base di 6 dépliant e 10 copie per le cartine
per ogni struttura ricettiva valdostana... mi correggo, 2 copie per
ogni dépliant, fino a un massimo di 6 dépliant, e 10 copie per le
cartine. È naturale che questa riduzione degli strumenti che
servono per primi a far promozione con i turisti e con coloro che
frequentano gli alberghi valdostani ci lascia perplessi, ma non
lascia perplessi solo noi che abbiamo proposto l'interpellanza,
lascia perplesso tutto il comparto alberghiero. Mi risulta che non
solo singolarmente numerosi albergatori, ma anche l'ADAVA abbia
fatto delle osservazioni caustiche sulle decisioni adottate
dall'Assessore, anzitutto la ritengono un'iniziativa inaspettata e
non prevista, ma non condividono questa impostazione perché riduce
le possibilità di promuovere le bellezze naturali, le iniziative
che si svolgono nella nostra Regione e che promuovono anche tutti
gli enti preposti alla promozione turistica in Valle. Immagino il
titolare di un albergo che quando si trova soprattutto in piena
stagione a dover consigliare ai suoi clienti cosa possono visitare,
dove possono recarsi a trascorrere momenti di tempo libero, come
possono passare una giornata all'aperto... quando hanno degli
opuscoli che sono quantitativamente limitati. La prima
considerazione che viene spontanea è quella che non possono
soddisfare tutte le richieste. Se 10 persone simultaneamente
chiedono degli opuscoli, un albergatore che ne ha 2 a disposizione
- 2 per lingua, cioè 2 in spagnolo, 2 in francese, 2 in inglese, o
2 in italiano - come fa a soddisfare tutte le esigenze?
L'albergatore si trova in uno stato di handicap e deve o
sostituirsi a colui che ha prodotto l'opuscolo e quindi illustrare
le iniziative, oppure permette la consultazione dell'opuscolo, ma
non può regalare al cliente una panoramica delle attrattive
storico-culturali e turistiche della nostra Regione. Questa
considerazione emerge anche abbastanza chiaramente da una lettera
che ADAVA ha inviato a tutti gli iscritti proprio sugli opuscoli
promozionali editi dall'Assessorato. Gli albergatori poi dovranno
avere il buon gusto di rivolgersi alle AIAT di competenza, per
dire: "mi scusi, Signore, ci fa avere la quota di opuscoli che ci
avete conservato per questa stagione?". Effettivamente è una
limitazione senza precedenti. Probabilmente, Assessore, questa sua
volontà di razionalizzare, che per certi versi potrebbe anche
essere condivisa, dovrebbe essere anzitutto consapevolmente
adottata con i soggetti che sul territorio fanno turismo e poi
forse ci dovrebbe essere una sorta di gradualità. Passiamo da un
momento di "deregulation", in cui si è prodotto di tutto e di più
sia a livello regionale, che a livello di AIAT, che a livello di
consorzi o di singoli operatori privati, a un momento in cui la
Regione dice: "stop, da oggi si cambia registro".
Oggi, Assessore, le offriamo una grande occasione: quella di
spiegarci perché ha operato questa scelta e ha deciso di ridurre
drasticamente la dotazione di opuscoli e di cartine geografiche a
favore dei singoli alberghi. Nonostante questa scelta regionale - e
non dimentichiamo che la Regione, ai sensi della legge n. 6/2001,
ha il compito di promuovere l'offerta turistica -, ci sono le AIAT
che sono deputate all'informazione e all'accoglienza turistica, che
sono costrette a far promozione per conto loro. Le cito un esempio:
a parte il nuovo messaggio promozionale lanciato dall'AIAT di Aosta
simultaneamente a un progetto di immagine e comunicazione, che
prevede anche un opuscolo dell'AIAT di Aosta, perché giustamente
l'AIAT di Aosta ancora non aveva questo strumento e a differenza
delle altre che già ce l'hanno... ha detto:
"anche noi dobbiamo
presentarci sul mercato e ai nostri clienti con un mezzo che possa
rendere appetibile la nostra offerta turistica"
, ma prendo un
esempio che riguarda l'AIAT di Saint-Vincent, quando d'estate c'è
la classica rassegna di iniziative "Saint-Vincent Estate", che
coinvolge non solo la cittadina, ma anche il territorio, produce un
proprio opuscolo affinché vengano informati i residenti e anche i
turisti delle iniziative calendarizzate nei 4 mesi estivi.
Assessore, questa sua innovazione - uso questo termine bonario - è
copernicana, perché dalla "deregulation" del passato, dove si
spendeva e si spandeva un'ingente quantità - qui ho una rassegna di
deliberazioni che è significativa e magari nella replica le
ripercorriamo -, si passa a una scelta di questo tipo, cioè la
produzione non viene incrementata, ma viene ridotta. È una
contraddizione con le regole dell'economia: abbiamo un comparto che
si contrae, noi come Regione decidiamo subito di contrarre la
promozione. Siamo sicuro che saprà spiegarci il perché.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Proverò a spiegare, collega Tibaldi. Intanto in
relazione alla sua premessa. Lei ha citato i dati dell'andamento
turistico facendo riferimento al mese di gennaio e l'ha detto, ma
io vorrei sottolineare, che il fatto di cui stiamo parlando in
questo momento in Consiglio non ha nessuna relazione con quegli
andamenti, perché tale decisione è stata assunta con una lettera
del 1° aprile 2006. I due fatti quindi non sono concatenati, anzi
semmai potrei utilizzarlo come tesi per dire che quel modo di
procedere come dimostrato dai dati non aiutava, ma non lo farò.
Credo però che sia necessario fornire delle spiegazioni e la
ringrazio per questa interpellanza che mi consente di farlo. Come
lei ha avuto modo di vedere, non ho preso posizioni pubblicamente,
perché poi le polemiche fatte attraverso i "media" non servono a
niente, credo sia più importante considerare le cose e fornire le
spiegazioni opportune.
In primo luogo è opportuno chiarire che i dépliant predisposti
dall'Assessorato del turismo sono ideati quali strumento di
promozione e di comunicazione sui mercati nazionali ed
internazionali e si rivolgono quindi, in quanto tali, al potenziale
cliente con la finalità di attrarlo e motivarlo a programmare una
vacanza o un soggiorno nella nostra Regione. Avendo quindi come
consumatore potenziale il cliente, la destinazione principale di
tali strumenti è il soggetto esterno che nelle nostre intenzioni
dovrebbe essere raggiunto attraverso alcuni canali: distribuzione
in occasione di fiere, o saloni, o eventi promozionali organizzati
a cui partecipa l'Assessorato in oggetto o altri Assessorati, in
particolare istruzione e agricoltura, per la consegna al pubblico,
ai giornalisti e agli operatori del settore di detto materiale.
Esiste un'altra possibilità: la spedizione a domicilio ai
potenziali clienti interessati che ne facciano richiesta di
materiale informativo o via posta, o presso gli uffici di
informazione turistica. Vi è poi la distribuzione sempre a scopo
promozionale in occasione di convegni, congressi e raduni
organizzati in Valle d'Aosta, in cui si portano quantità importanti
di persone presso le quali bisogna terminare di compiere questa
operazione promozionale. Infine vi è la distribuzione presso le
AIAT e altri uffici di informazione turistica presenti sul
territorio, affinché vi sia conoscenza di come viene gestito
l'aspetto promozionale, perché i sistemi si devono parlare e uno
deve sapere cosa fa l'altro. Nel corso degli anni passati in modo
spontaneo e anche abbastanza empirico si è costituito un altro
canale, che io definisco estemporaneo, di distribuzione di
dépliant, rappresentato da gestori di strutture ricettive locali,
alcuni dei quali hanno cominciato a fare richiesta di opuscoli in
Assessorato e, a fronte di specifiche richieste formulate, sono
stati di volta in volta soddisfatti, dapprima con modeste quantità
concordate, secondo le disponibilità di magazzino del momento. Si
trattava sempre di materiale che era prodotto per fare promozione
verso l'esterno. La richiesta è via via cresciuta, sono aumentate
le strutture che hanno richiesto il materiale, è aumentata a
dismisura la quantità di materiale distribuito, considerato a volte
come materiale in disponibilità per l'accoglienza e l'informazione
dei clienti. A questo proposito, preliminarmente voglio fare due
osservazioni. Il materiale dell'Assessorato non è di questo genere:
si tratta di materiale promozionale e non è creato per fare
informazione ed accoglienza; d'altronde lei ha citato la legge n.
6/2001, che stabilisce in modo preciso quali sono i requisiti dei
vari soggetti: la Regione si è riservata l'accoglienza e ha
attribuito alle AIAT i compiti di informazione e di accoglienza.
L'esempio di Saint-Vincent che lei ha fatto va benissimo, infatti
lei ha detto che l'AIAT fa queste cose per informare i potenziali
utenti delle manifestazioni di quanto si sta facendo e questo è in
linea con il dettato della legge. L'altra osservazione è che non
tutti gli alberghi, né tutte le strutture ricettive attingevano a
questo materiale, la maggior parte non approfittava di tale
consuetudine, che appunto in quanto tale non era né codificata, né
si rivolgeva in modo organico agli operatori. Ciò ha fatto sì che,
di fronte a una distribuzione non programmata di materiale ad altro
destinato - alla promozione -, si è reso necessario razionalizzare
tale distribuzione attraverso la definizione di regole trasparenti,
in modo da non discriminare nessuna struttura ricettiva e da non
pregiudicare la finalità per la quale il materiale promozionale
viene principalmente prodotto, finalità che rischiavano di venire
disattese. I quantitativi individuati con la nota che le ho detto
prima quindi sono determinati in un'ottica di consultazione e non
di distribuzione in alberghi o altre strutture ricettive. Sono le
quantità di materiale che peraltro, atteso lo stanziamento di
bilancio e la produzione dei dépliant attualmente in essere,
consentono di contemperare tutte le esigenze, di fare in modo che
sia i gestori delle strutture ricettive, sia i clienti vedano su
quali tipi di materiale si fa promozione.
Lei mi chiede se ho preso in considerazione
"i disagi che
dovranno sopportare gli operatori turistici quando negheranno ai
loro clienti la possibilità di disporre di materiale
informativo"
. È vero, i clienti hanno necessità di avere
materiale informativo, ma questo infatti non è materiale
informativo. Ore le dirò come abbiamo pensato di ovviare a questo
inconveniente, posto che solo una parte delle strutture ricettive
disponeva di tale materiale, che veniva distribuito in un modo che,
a mio modo di vedere, non era corretto e soprattutto non faceva in
modo che tutti potessero attingervi secondo le loro necessità.
Considerata quindi la finalità promozionale dei dépliant prodotti,
ciò che si evince peraltro anche dall'aspetto accattivante dei
medesimi: belle immagini, testi idonei a creare suggestioni per
orientare la scelta del potenziale cliente, non si ritiene che
privare il cliente, che già soggiorna in Valle d'Aosta, di un tale
strumento possa arrecare allo stesso un disagio. Questo deve essere
la "leva" che motiva il cliente a venire qui, dopodiché egli deve
possedere un altro tipo di strumento; una volta giunto a
destinazione il cliente necessita di uno strumento di carattere
pratico, informativo e di approfondimento. Potrei cavarmela
dicendole che, essendo questo materiale informativo, la sua
produzione spettava e spetterebbe alle AIAT e non alla Regione, il
cliente che giunge in albergo necessiterebbe di uno strumento
pratico e di supporto alla sua esigenza per quanto riguarda la
conoscenza del territorio in cui si trova, caratteristiche queste
che, rispetto alla gamma dei dépliant prodotti dall'Assessorato,
ricorrono essenzialmente per 2 opuscoli attualmente in essere: la
cartina della Valle d'Aosta e la cartina della città di Aosta.
Rispetto alle esigenze delle strutture ricettive e in genere
dell'utenza turistica, ritengo che tale materiale sia necessario e
che possa e debba essere distribuito, come accade in tutte le altre
parti del mondo, dove esso è creato e pagato a spese dei soggetti
privati. Ma deve essere un necessario supporto informativo di
accoglienza a tale scopo prodotto. Se lei va in un albergo in una
qualsiasi città turistica italiana o all'estero, quando chiede dove
può trovare un dato servizio le viene data una cartina dicendo dove
può andare. La stragrande maggioranza del materiale che veniva
richiesto e che è prodotto dall'Assessorato del turismo non è di
questo genere, proprio per le finalità di cui le dicevo prima.
Rispetto a questo tema che è stato posto in evidenza con questa
lettera, tali argomenti sono stati approfonditi nel corso di un
incontro con i rappresentanti dell'Associazione di categoria ADAVA.
Sono contento che l'ADAVA abbia fatto una lettera ai propri
iscritti, così molti di loro, fra cui anche i campeggiatori, si
saranno resi conto di non aver mai potuto disporre di tale
materiale, perché non sapevano come ottenerlo. A parte questo, si è
concordato sulla necessità di disporre di materiale essenziale, che
abbiamo al momento in modo informale individuato nelle due cartine
di cui parlavo prima. Pensiamo di poter fare questo con una
produzione di quantitativi sufficienti ad accontentare tutti i
clienti che si rivolgono al gestore per informazione e non solo,
esso potrà essere distribuito anche ai bambini che scendono dal
pullman per fare una gita scolastica. L'Assessorato si è quindi
reso disponibile a studiare un nuovo strumento più leggero, meno
sofisticato dell'esistente, decisamente meno costoso che possa
essere destinato alla distribuzione massiccia, destinata a tutti
quelli che vengono a soggiornare nella nostra Regione. Noi abbiamo
900mila arrivi in Valle, con questo materiale non vi facevamo
fronte, dobbiamo quindi soddisfare tale esigenza in un modo
capillare e organizzato. Certo, questo deve essere l'inizio di un
percorso che spero si svilupperà razionalmente in futuro, ho già
anticipato in tale incontro che non è compito della Regione, se non
in una fase transitoria che stiamo ipotizzando di riempire, farsi
carico di riempire un vuoto che per il futuro è indispensabile che
sia governato da chi ha le funzioni per fare questo, senza
delegare, né pretendere che altri assolvano compiti non propri. Il
materiale attualmente in dotazione sarà ancora prodotto e
distribuito in quantitativi limitati per gli usi istituzionali
legati alla promozione e all'informazione degli operatori, ma
quello che si sta studiando - a questo scopo è stata convocata una
riunione nei prossimi giorni - è la produzione di un materiale di
largo consumo che possa toccare tutti coloro che saranno in futuro
clienti di questa Regione nelle varie strutture ricettive, quindi
al preciso scopo di ottimizzare la produzione di materiale
informativo sulla Valle d'Aosta. L'Assessorato peraltro aveva già
costituito da qualche mese un tavolo di confronto e di lavoro con
il coordinamento delle AIAT, con, da un lato, l'obiettivo di
uniformare la produzione di materiale promozionale e di quello
informativo, condividendo la scelta dei formati, della veste
grafica - lei ha tutte le deliberazioni, quindi avrà visto che è
stato dato un incarico per giungere ad una produzione omogenea -,
dell'esposizione dei loghi, in modo che tutta la gamma dei dépliant
prodotti possa essere riconoscibile come afferente uno stesso
prodotto Valle d'Aosta; dall'altro, di stabilire fra l'Assessorato
del turismo e le AIAT precisi ambiti di competenza, in modo da
evitare duplicazioni di strumenti informativi, inutili sprechi di
risorse e soprattutto malintesi sulle finalità che ogni soggetto
deve perseguire. Giovedì pomeriggio è convocato tale coordinamento,
al quale parteciperanno alcuni rappresentanti dell'ADAVA per
verificare la possibilità, che la Regione intende sostenere in
questa prima fase, di dotare tutti in modo omogeneo su tutto il
territorio di tale materiale informativo necessario ai turisti, con
l'avvertenza che oggi siamo in una fase transitoria, ma
successivamente ognuno dovrà essere ricondotto ai ruoli
istituzionali che gli sono stati assegnati e quindi occuparsi di
produrre il materiale e di svolgere le funzioni che gli sono
attribuite dalla legge regionale n. 6/2001.
In base a tale legge l'Assessorato regionale del turismo per ora
è competente per la promozione dell'immagine e dell'offerta
turistica sui diversi mercati, esso produce i dépliant di contenuto
promozionale illustranti in termini generali tutti i diversi
aspetti dell'offerta turistica della nostra Regione. Le AIAT sono
preposte all'informazione e all'accoglienza turistica sul
territorio, sviluppano in modo coordinato una produzione di
materiale informativo complementare a quella di produzione
regionale di contenuto specifico e approfondito per la zona di
competenza, itinerari eno-gastronomici, culturali, escursionistici
specifici della zona, cartine rappresentanti il comprensorio,
servizi e riferimenti utili sul territorio di competenza. Lei mi
chiede se intendo mantenere tale decisione. Al momento attuale,
stante le caratteristiche quantitative di tipologia del materiale
informativo prodotto, le determinazioni sono necessarie e intendo
mantenerle per poter gestire e regolamentare in modo razionale la
distribuzione del materiale. Ripeto: sono stati aperti due tavoli
di conforto - uno con le AIAT e l'altro con le associazioni di
categoria ADAVA - per riflettere sull'effettiva portata della
questione e individuare le reali esigenze delle strutture
ricettive, al fine di fornire una risposta il più possibile
appropriata ai bisogni rappresentati secondo formule che saranno
concordate nell'ambito degli stessi tavoli. Con ADAVA siamo già in
una fase avanzata e, come ho ricordato giovedì, ci sarà un incontro
con il coordinamento delle AIAT. In via transitoria e in tempi
rapidi pensiamo di produrre un materiale che possa essere
funzionale per tutti, definendo però quale sarà la ripartizione
degli oneri e degli onori per il futuro. Ho già detto che opereremo
insieme, vorrei però concludere dicendo che la decisione assunta e
da Lei ricordata non è che la normalizzazione di una situazione che
vedeva un largo impiego di materiale dell'amministrazione, con
un'ampia lievitazione dei costi, senza che ciò fosse reso possibile
né dai mandati amministrativi, né dai mandati legislativi. Sono
contento che tale iniziativa mi abbia consentito di chiarire alcuni
aspetti relativi a questo, per cercare di chiarire la questione che
la ringrazio di aver posto all'attenzione del Consiglio.
Presidente - La parola al Consigliere Tibaldi.
Tibaldi (CdL) - Vede, Assessore, ascoltando le sue parole, lei
ha descritto questo materiale promozionale come se fosse una
collezione di libri pregiati da inserire in una biblioteca, nella
fattispecie l'albergo, e disponibile per i clienti solo a titolo di
consultazione. Lei questo ha detto oggi, ovvero questo è materiale
promozionale e non materiale informativo, ci ha fatto tutti i
distinguo fra i due concetti e senz'altro non è la stessa cosa di
quello che lei ha scritto nella lettera dell'11 aprile scorso
inviata alle AIAT e alle strutture ricettive, perché lì si parla di
dépliant e di cartina. I dépliant, rispetto a quel materiale
promozionale che oggi ci ha con questa cautela descritto, non
sappiamo se siano sinonimi o se siano altra cosa. Crediamo che il
turista, quando chiede la disponibilità di un documento informativo
promozionale, chieda all'albergatore se può disporne, non va a
vedere se c'è il marchio con il cuore rosso e tutti i simboli della
valdostanità, o se c'è il marchio dell'AIAT locale. Il turista
vuole sapere quali sono i castelli valdostani, quali può visitare a
seconda delle sue disponibilità di tempo e di denaro, quali sono le
alte vie che può percorrere e naturalmente quali sono le altre
iniziative che può utilizzare per riempire il tempo libero a
disposizione. Credo che la sua spiegazione oggi sia diversa
rispetto alla determinazione che lei ha inviato il mese scorso agli
enti di accoglienza turistica valdostani e alle strutture ricettive
e tale formula filosofica per cercare di tracciare una linea di
confine fra materiale promozionale e materiale informativo è
completamente ignorata dal turista.
Sono stato recentemente a Venezia, in un albergo nemmeno nel
centro di Venezia, sono stato sommerso da dépliant e opuscoli
promozionali, non mi sono posto il problema di sapere se era la
Regione Veneto che li produceva, se avevano quel valore di libri da
consultare o se erano materiale informativo spicciolo per
l'avventore come ero io. Sono quindi stato sommerso non solo da
questa tipologia di carta, ma anche da biglietti di ingresso
gratuiti ai due Casinò di Venezia e naturalmente altri biglietti
gratuiti per utilizzare determinati mezzi di trasporto.
L'accoglienza mi ha colpito, non ho mai fatto il turista in Valle
d'Aosta, perché ci abito, di conseguenza non ho avuto la
possibilità di fare il confronto diretto, ma mi viene in mente,
sentendo le sue parole, di questa distinzione che è ininfluente al
turista. Il turista, quando chiede la disponibilità di uno
strumento informativo, la domanda e basta; avrà di fronte un
interlocutore, che è l'albergatore, o l'Ufficio informazioni, o
l'AIAT che gli dice: "te le posso lasciare, lo puoi tenere", quindi
soddisfa un'esigenza specifica, oppure dice: "puoi solo
consultarlo, perché in Valle d'Aosta abbiamo il contingentamento
del materiale promozionale". Crediamo non sia questo lo spirito con
il quale debba essere affrontata un'azione di "marketing", che
dovrebbe essere più incisiva e, se c'è da risparmiare, siamo i
primi che in quest'aula mettiamo l'attenzione sugli sprechi della
pubblica amministrazione, ma non risparmiamo sulla carta igienica!
Non che gli opuscoli siano carta igienica - anche perché sono carta
patinata e che costa -, ma sono strumenti molto importanti per il
turista che viene in Valle d'Aosta.
Ci ricordiamo che il suo predecessore, in occasione di un
dibattito sul turismo, aveva fatto riferimento alla necessità di
potenziare il messaggio promozionale non solo attraverso le
campagne pubblicitarie che vengono fatte in Italia e fuori, che
sono le campagne istituzionali attraverso i messaggi
radiotelevisivi o gli spazi sulle testate giornalistiche, ma anche
di potenziare le dotazioni di strumenti informativi ai singoli
alberghi. Si era parlato addirittura di dotare ogni albergo di una
specifica bacheca, dove mettere le collezioni di dépliant e di
opuscoli relativi a tutte le offerte che la Valle d'Aosta propone.
Ci pare di capire che la "linea Caveri" è stata dimenticata, si
apre la "stagione Pastoret" che è all'insegna del risparmio e della
contrazione delle potenzialità del "marketing". Agli albergatori
valdostani un'agenzia di Chamonix propone di installare delle
bacheche con le varie offerte d'oltralpe per i turisti che vengono
nella nostra Regione, cioè addirittura sconfinano dalla nostra
parte gli operatori turistici francesi proponendo ai turisti che
sono in Valle di andare in Savoia per visitare luoghi, apprezzare
l'enogastronomia locale e offrono anche un compenso agli
albergatori che vogliono installare queste bacheche. Visto che la
concorrenza è spietata, nel senso che ognuno cerca di accaparrarsi
clientela per il proprio servizio, ci sembra un bel po'
autolesionistico voler contrarre in questo momento di difficoltà
del mercato la nostra offerta in termini promozionali, quando gli
altri stanno invadendo il nostro territorio. Non lo fanno solo
tramite "Internet", perché sappiamo che l'invasione è più massiccia
già solo con "Internet", la televisione, i satelliti, oggi si va a
Cuba, piuttosto che in montagna in Val d'Aosta per questioni di
prezzo, per alternative e offerte che qui non si possono proporre.
Noi stiamo forse pensando in piccolo, Assessore, e questo pensiero
così ridimensionato rischia di indebolire e non di rafforzare
l'offerta turistica. La invitiamo allora a rimeditare. Lei parla di
materiale informativo di altro consumo, non può dire che forse
questa compressione nella quantità di opuscoli è sofferta dagli
albergatori e di conseguenza giustamente deve intervenire con un
altro strumento. Lo chiami come vuole, lo chiami promozione offerta
dalla Regione a differenza dell'informazione offerta dall'AIAT; sta
di fatto che non possiamo permetterci di "allentare le briglie" e
rischiare di perdere quella clientela fidelizzata o meno che
costituisce il flusso vitale per la nostra economia, perché in
fondo il turismo è il pilastro della nostra economia riconosciuto
da una recente indagine statistica che è stata oggetto di
divulgazione sui giornali.
Assessore, non crediamo che in un momento di difficoltà come
questo sia la riduzione del potenziale del "marketing" la "ricetta"
per uscire e la riduzione non solo in termini di opuscoli, ma anche
di orari di apertura dell'Ufficio informazioni turistiche, come
leggiamo in una recente deliberazione adottata il 10 marzo scorso
relativamente all'Ufficio informazioni turistiche della Direzione,
promozione e sport dell'Assessorato, da 8 a 7 ore; questo perché il
flusso di turisti si è ridotto e bisogna aumentare gli adempimenti
del "back office". Non sono giustificazioni queste, Assessore; non
mettiamo in dubbio che il "back office" sia impegnativo per chi fa
parte di questo ufficio, dietro l'ufficio faranno cose
interessanti, ma non è una giustificazione quella che, visto che ci
sono meno turisti, andiamo verso un lento e graduale spegnimento
delle nostre fonti. Pensiamo più in grande, non dico di spendere e
di spandere secondo criteri empirici o disordinatamente come in
passato, così come lei ha sottolineato, ma neppure procediamo con
una logica di questo tipo riduttiva, che non promuove l'immagine
della nostra Regione. Non vorremmo che il turismo finisse come la
"Multibox": attraversando quella strada che solca quella zona ho
visto che la "Multibox" è utilizzata come pascolo da parte di
alcune mucche, che comunque tengono ordinato il prato. Dopo 30 anni
facciamo in modo che sia la "Multibox", sia il turismo possano
avere altri "input" e altre potenzialità che finora abbiamo
stentato a vedere.
