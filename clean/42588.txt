Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 135 del 3 dicembre 2020 - Resoconto
OGGETTO N. 135/XVI - Interpellanza: "Soluzioni per la
rimozione delle barriere architettoniche esistenti nelle stazioni
ferroviarie della nostra regione".
Bertin (Presidente) -
Alla presenza di 33 Consiglieri
diamo inizio ai lavori del Consiglio regionale. Ne approfitto anche
per fare una comunicazione: in seguito alla Capigruppo di ieri
pomeriggio, la discussione sulle novità rispetto alla
regolamentazione riguardante la pandemia, il nuovo DPCM e altro
sarà spostata al pomeriggio quando avremo tutti gli elementi per
poter avviare una discussione. Ne approfitto anche per proporre che
nel pomeriggio, al primo punto, si faccia l'approvazione del
bilancio del Consiglio regionale e di seguito la discussione di cui
accennavo adesso. Mi dicono anche che, per necessità del Presidente
della Regione che è impegnato in videoconferenza, il Consiglio è
posticipato al pomeriggio alle ore 15:30, ritorniamo all'orario
"tradizionale".
Intanto riprendiamo l'ordine del giorno, siamo al punto n. 22.
Ha chiesto la parola il consigliere Manfrin per l'illustrazione, ne
ha facoltà.
Manfrin (LEGA VDA) -
Questa interpellanza nasce a seguito
di numerose segnalazioni che ci sono pervenute relativamente
appunto alle barriere architettoniche nelle stazioni ferroviarie
della nostra Regione. Credo sia opinione comune di quest'Aula il
fatto che nel 2020 e dopo direi una vasta normativa in materia di
barriere architettoniche, che va dalla legge n. 13/1989 al decreto
ministeriale n. 283/1989, non sia accettabile l'esistenza di
ostacoli al libero accesso ai servizi da parte di persone con
disabilità. Non dobbiamo infatti dimenticare che la legge n.
104/1992 sancisce che le persone con disabilità in nessun caso
possono essere escluse al godimento di servizi, prestazioni e
opportunità ordinariamente goduti da ogni cittadino e per questo in
tema di barriere architettoniche stabilisce che il rilascio delle
concessioni edilizie sia vincolato rispetto alla normativa in
materia di barriere che siano dichiarate inagibili e inabitabili,
sanzionati i responsabili, le opere realizzate in edifici pubblici
aperti al pubblico in modo tale da compromettere l'accessibilità ai
disabili e che sia riservata una quota di fondi per opere di
edilizia di residenza pubblica e che i regolamenti edilizi comunali
che siano adeguati alle norme vigenti.
Fatta questa dovuta premessa, ci siamo concentrati anche sul
programma di governo della vostra Giunta che - lo avevamo già
osservato durante la prima seduta di questo Consiglio - dedica
poche righe al tema della disabilità laddove si enuncia che è
intendimento del Governo avviare una valutazione reale del problema
della disabilità in Valle d'Aosta per poter dare risposte concrete
al problema. "Bisogna recepire i problemi e le aspettative che
esprimono i disabili e le loro famiglie", questo è il pezzo
relativo del vostro programma ma non viene fatto alcun accenno alle
barriere architettoniche, che costituiscono invece un notevole
ostacolo per la piena inclusione di soggetti con disabilità nella
nostra comunità.
Posso fare un esempio personale di questo problema, nel senso
che io e la collega Spelgatti nella nostra esperienza in Comune ad
Aosta abbiamo avuto modo di fare anche un giro che, secondo me,
dovrebbero fare tutti, ovvero un'associazione di disabili - quella
volta c'era pure il Presidente - ci ha invitato a fare un giro in
carrozzella per la città di Aosta e vedere le barriere
architettoniche che dovevano essere affrontate da chi ha dei
problemi di deambulazione ma soprattutto ci avevano portato anche
presso la stazione di Aosta. La stazione di Aosta ha questo
problema fondamentale dell'accesso ai binari, l'accesso ai binari
ha difficoltà relativamente alla parte dei binari che sono al di là
del primo, non ci sono gli ascensori che portano nel sottopassaggio
e l'unico modo per attraversare i binari è una storta ma sicura
passerella che viene aperta da un addetto quando questo addetto è
presente all'interno della stazione e si devono attraversare i
binari come una volta, quindi nella parte superiore, peraltro con
un cartello che specifica che è vietato attraversare i binari,
quindi è una situazione decisamente curiosa che, purtroppo, si deve
andare a interpretare e utilizzare, quindi, per poter fruire di un
servizio cui possono arrivare tutti, si devono fare degli sforzi e
dei percorsi che non sono sicuramente agevoli, men che meno per
chi, purtroppo, ha già una condizione di disabilità e di
limitazione della deambulazione, poi ovviamente i problemi non sono
soltanto sulla stazione di Aosta ma sono su tante altre
stazioni.
Alla luce quindi di queste lacune, viste le numerose
segnalazioni dell'esistenza di barriere architettoniche nelle
stazioni che abbiamo rappresentato all'interno di questa
interpellanza, che evidentemente non permettono la fruizione delle
stazioni sia ai soggetti con disabilità, sia, per esempio, alle
mamme con passeggini, ai ciclisti, tutti quei soggetti che hanno
necessità di raggiungere e magari trasportare con loro il
passeggino, piuttosto che la bicicletta o quant'altro, chiediamo
all'Amministrazione regionale se sia a conoscenza dell'esistenza di
barriere architettoniche presenti nelle stazioni ferroviarie citate
e quali siano gli intendimenti dell'Amministrazione regionale in
merito alle barriere architettoniche per realizzare la piena
inclusione di persone in disabilità ovviamente di concerto con i
soggetti gestori, questo mi sembra evidente.
Presidente -
Per il Governo regionale, risponde
l'assessore Minelli, a cui do la parola.
Minelli (PCP) -
Collega Manfrin, la sua interpellanza
affronta un argomento importante che, caso vuole, arriva proprio
oggi, Giornata internazionale della disabilità, e affronta un
problema che riguarda
in primis
molti nostri concittadini e
che, purtroppo, però vede il nostro intero Paese in una posizione
arretrata rispetto a quanto si riscontra in altre realtà, ad altre
latitudini, che in quanto a rispetto e attenzione nei confronti
delle persone disabili sono sicuramente a un livello più avanzato
di noi. Purtroppo, e concordo con lei, anche sul nostro territorio
regionale sono presenti evidenti criticità.
Con riferimento alla sua interrogazione, è doveroso innanzitutto
richiamare il quadro normativo giuridico di riferimento, che vede
la piena competenza del gestore dell'infrastruttura ferroviaria,
Rete Ferroviaria Italiana, a fronte di un ruolo estremamente
marginale dell'Amministrazione regionale e che ha limitato la
possibilità di incidere sulle politiche nazionali di questa
società.
Lei ci chiede se il Governo sia a conoscenza dell'esistenza
delle barriere architettoniche presenti nelle stazioni ferroviarie
in Valle d'Aosta. La problematica è ben nota al Governo regionale
già dalle precedenti legislature ed è stata, come lei sa, più volte
oggetto di discussione in questo Consiglio e in quest'aula e ad
oggi, purtroppo, tutte le stazioni valdostane, seppure con un grado
diverso, presentano ancora delle barriere architettoniche.
Lei pone una domanda riguardo agli intendimenti
dell'Amministrazione regionale rispetto alle barriere nelle
stazioni. L'Amministrazione regionale, per realizzare la piena
inclusione delle persone con disabilità, sta operando su due fronti
distinti: da una parte, con il gestore dell'infrastruttura, che è
RFI come ho detto, e con l'appaltatore di servizio di trasporto
pubblico ferroviario dall'altro, cioè Trenitalia.
L'Amministrazione ha più volte sollecitato RFI nei vari tavoli
tecnici a intervenire per eliminare le barriere architettoniche
presenti nelle stazioni sul nostro territorio, in ultimo con note,
come mi comunicano gli uffici, in data 22 maggio 2019 di riscontro
al tavolo tecnico di ascolto e in data 25 ottobre 2019 di
trasmissione delle osservazioni al piano commerciale che è stato
successivamente pubblicato nel febbraio del 2020. RFI risulta
impegnata in un piano nazionale finalizzato alla progressiva
eliminazione delle barriere architettoniche senso-percettive e
comunicative nelle stazioni ferroviarie.
Sul nostro territorio è in corso la progettazione di un
intervento per l'abbattimento delle barriere architettoniche nella
stazione di Aosta attualmente oggetto di procedura di intesa ai
sensi della legge regionale n. 11/1998, intervento che prevede
l'innalzamento di alcuni binari, l'installazione di ascensori per
l'accesso a tutti i binari, nonché il prolungamento del sottopasso
sino al parcheggio di via Carrel. Inoltre nei vari tavoli che la
vedono coinvolta, RFI ha informato che all'interno del piano
nazionale delle barriere architettoniche nelle stazioni sono per
noi previsti degli interventi nella stazione di Verrès, intervento
previsto secondo il piano per l'anno 2023, e per la stazione di
Châtillon, intervento previsto dal piano nazionale nell'anno
2024.
Nelle more degli adeguamenti infrastrutturali Rete Ferroviaria
Italiana, per ovviare ai problemi di accessibilità nelle stazioni,
comunica la fornitura di un servizio di assistenza denominato "Sale
Blu", che consiste in una serie di attività, come l'accoglienza in
stazione presso il punto di incontro concordato, l'accompagnamento
per l'eventuale ritiro del biglietto, l'accompagnamento a bordo
treno, eccetera, a sostegno dei viaggiatori con disabilità o a
ridotta mobilità, previa richiesta che deve pervenire con 12 o 24
ore lavorative di anticipo a seconda del canale con cui è
effettuata, cioè se è il numero verde o se è un'
App
dedicata. Purtroppo in questo periodo di emergenza sanitaria, con
il susseguirsi delle prescrizioni emesse dalle autorità competenti,
questo servizio potrebbe aver subito delle riduzioni o delle
modifiche, ed è una cosa più che verosimile.
Va detto, per completezza di informazione, che sul nostro
territorio questo servizio è reso ad oggi solamente nella stazione
di Aosta e prevede, su espressa richiesta della Regione,
l'accompagnamento dell'utente da e per l'autostazione di via
Carrel. Rispetto al servizio di trasporto pubblico ferroviario e al
suo gestore Trenitalia, nel nuovo contratto che è stato siglato la
Regione ha posto una particolare attenzione al tema
dell'accessibilità e dell'assistenza nei confronti degli utenti
appartenenti alle fasce deboli ponendo in capo all'impresa
ferroviaria una serie di obblighi, quali quelli che vado a
elencare: garantire l'accesso alla stazione, alla banchina e al
materiale rotabile, oltre che presso le stazioni di Aosta, Ivrea,
Torino Porta Nuova e Porta Susa, come avviene attualmente, anche in
tutte le altre stazioni o fermate a richiesta dell'utenza e con un
preavviso di 48 ore; fornire un'assistenza a bordo treno con
personale che prenderà in carico tali soggetti mantenendo contatti
periodici durante il viaggio, che significa accompagnamento al
posto a sedere, sistemazione bagagli, informazioni personalizzate,
assistenza negli spostamenti; garantire l'informazione sonora su
tutti i mezzi e in tutte le stazioni funzionali al servizio;
predisporre entro un anno dall'attivazione del servizio un piano di
miglioramento dell'accessibilità ai servizi ferroviari per le
persone con disabilità o mobilità ridotta da concordare con il
gestore dell'infrastruttura per quanto di competenza e da
condividere con i portatori di interessi e le associazioni di
categoria. I treni bimodali hanno evitato per la maggior parte dei
collegamenti diretti da e per Torino gli spostamenti aggiuntivi
dovuti al cambio treno a Ivrea che gravava particolarmente sugli
utenti appartenenti a queste fasce deboli. I treni bimodali inoltre
sono dotati di uno scalino di accesso più basso, un posto per
carrozzina riservato, sistemi di informazioni acustiche, visive e
tattili. Però, come lei può capire anche dalle tempistiche che le
ho evidenziato riguardo al piano previsto da RFI, il lavoro da fare
è tanto, non è immediato e sarà necessario continuare a monitorare
e a sollecitare il rispetto degli impegni previsti, come abbiamo
fatto nel recente incontro tenutosi alcune settimane con i
responsabili di RFI e con l'incontro che è previsto ed è stato
richiesto in modo congiunto dalla Regione e dal Comune di Aosta,
con il dottor Gualario, che si preoccupa espressamente di questi
temi, un incontro che abbiamo fissato già a metà novembre ed è
previsto per l'11 dicembre prossimo appunto con gli Amministratori
del Comune della città di Aosta.
È un argomento, come lei sottolinea, che non riguarda però
soltanto le barriere architettoniche presenti nelle stazioni, è un
argomento sicuramente più ampio e che dovrà essere affrontato a più
livelli.
Per quanto riguarda però la situazione ferroviaria, ad oggi
queste sono le condizioni in cui ci troviamo.
Presidente -
Per la replica, il consigliere Manfrin, ne
ha facoltà.
Manfrin (LEGA VDA) -
Ringrazio ovviamente l'Assessore per
la risposta ma non posso dichiararmi soddisfatto. Devo essermi
perso nella risposta la data di completamento di questo
collegamento con via Carrel e con l'allungamento del
sottopassaggio, però, diciamo, che rispondere ai cittadini che ci
chiedono di rendere accessibile le stazioni che nel 2023 forse la
stazione di Verrès sarà percorribile dai disabili e forse anche nel
2024 quella di Châtillon... sinceramente riteniamo non sia una
risposta accettabile. Così come non riteniamo sia a questo punto
nemmeno una strategia ben centrata quella che lei, Assessore, ha
messo in piedi, se lei stessa ci dice che l'ultimo sollecito che è
stato fatto a Reti Ferroviarie Italiane è del 25 ottobre 2019,
quindi più di un anno fa, è stato mandato l'ultimo sollecito per
avere delle risposte, ad oggi lei fa l'Assessore ma solleciti non
ci sono, dice che farà degli incontri con gli amministratori locali
ma gli amministratori locali possono fare poco. L'ente che può fare
è ovviamente Rete Ferroviarie Italiane e Trenitalia come
giustamente ha spiegato, evidentemente la necessità è quella di
intervenire anche in maniera dura, anche in maniera importante,
però se noi pensiamo di dire: "va beh, oggi è la Giornata nazionale
della disabilità, celebriamola, però magari tra tre, quattro,
cinque anni un disabile forse potrà usufruire della stazione",
evidentemente non è una risposta che ci può accontentare.
Mi auguro quindi che vorrete anche intervenire su questo tema,
anche perché ha parlato giustamente anche di altre problematiche ma
che tendenzialmente di solito riguardano molto di più i Comuni
rispetto alla Regione, questa è una delle competenze che penso che
la Regione debba prendersi a sé, lei ha avuto sempre a cuore il
tema dei trasporti e dei treni, se nemmeno in questo caso si riesce
a fare qualcosa o accelerare, evidentemente l'azione di governo non
mi sembra ben centrata sul problema.
