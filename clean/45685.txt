Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 2340 del 19 aprile 2023 - Resoconto
OGGETTO N. 2340/XVI - Interrogazione: "Stato dell'arte degli
approfondimenti svolti sulle problematiche relative al Corpo
valdostano dei Vigili del fuoco e al Corpo forestale".
Bertin (Presidente) -
Punto n. 6 all'ordine del giorno.
Risponde il Presidente della Regione.
Testolin (UV) -
La Consigliera interroga il Presidente
della Regione "Per conoscere lo stato dell'arte rispetto agli
impegni presi durante l'incontro del 7 febbraio e le tempistiche
ipotizzate per la ricomposizione della parte regionale della
Commissione paritetica".
La riunione del 7 febbraio scorso aveva confermato l'esigenza di
procedere all'istituzione di una peculiare area di contrattazione
per il comparto sicurezza relativamente al Corpo valdostano dei
Vigili del fuoco e del Corpo forestale della Valle d'Aosta, dando
mandato di verificare i vari modelli di applicazione del sistema
pubblicistico, quale il modello cosiddetto "Trento".
Risultando infatti irricevibile da parte del Governo regionale
un sistema pubblicistico tout court dove l'organizzazione e la
contrattazione avverrebbero solo a livello statale, senza nessuna
contrattazione di secondo livello - e anche senza tenere presente
né le nostre prerogative statutarie, né le nostre peculiarità
territoriali - si sta dunque lavorando per una soluzione originale,
adeguata alla nostra realtà e al nostro ordinamento.
Il 13 aprile scorso - anche alla presenza dell'assessore
Bertschy, che aveva presieduto la precedente riunione, e
dell'assessore Carrel - è stato presentato alle organizzazioni
sindacali l'approfondimento tecnico predisposto dal Dipartimento
legislativo riguardo alla possibile natura della futura
contrattazione e all'opportunità di istituire, tramite una legge,
un comparto sicurezza e soccorso Valle d'Aosta con sue
caratteristiche distintive, che si contraddistinguerebbe anche
rispetto al modello "Trento", in quanto comprenderebbe anche il
Corpo forestale e non soltanto i Vigili del fuoco, come invece
succede in Trentino.
Ci si è quindi accordati sulla necessità di disporre di un
documento schematico, che sarà redatto dai Dipartimenti del
Personale e del Legislativo, per approfondire i dettagli e
individuare gli obiettivi condivisi, tracciando anche il relativo
cronoprogramma che possa dare una tempistica per chiudere il
percorso di confronto che evidentemente è un po' più articolato che
non il cambiamento tout court della legge regionale 22 del 2010;
sarebbe stato già concluso quando c'è stata la presentazione, ma è
stato considerato più interessante e più arricchente, anche da un
punto di vista complessivo, un percorso un po' più articolato ma
che possa essere veramente innovativo e rispettoso delle nostre
caratteristiche statutarie.
Presidente -
Replica la consigliera Erika Guichardaz, ne
ha facoltà.
Guichardaz E. (PCP) -
Quando sento parlare di soluzione
originale, un po' mi spavento, ma questo è sicuramente un problema
mio.
Quello che si era evidenziato in quell'incontro del 7 febbraio,
però, era anche la necessità di rivedere la legge sui servizi
antincendio, tant'è che, a conclusione di quell'incontro, c'era
stata proprio anche mandata una modifica, di cui non abbiamo più
saputo nulla e di cui lei adesso non ci ha detto assolutamente
nulla.
Un gruppo di lavoro aveva lavorato anche alla modifica di quella
legge, che è strettamente connessa alla modifica della legge 22,
perché le due, anche in una fase di programmazione delle realtà di
cui parliamo, quindi sia dei Vigili del fuoco che del Corpo
forestale, sicuramente incide in maniera importante.
Quello che ci lascia perplessi è che ogni volta si dice: "Lo
faremo domani", quindi è stato il 6 luglio 2022 ed era il 31
ottobre, il 31 ottobre era dicembre, dicembre era febbraio e adesso
"Stiamo studiando una soluzione originale", quindi la
preoccupazione è che, a forza di rimandare, non si otterrà
nulla.
La seconda domanda, quella sulla paritetica - a cui naturalmente
non mi ha risposto perché era appena stata votata ma di cui poi
parleremo in un'altra iniziativa - è un po' l'emblema di quanto sta
accadendo rispetto ai Vigili del fuoco perché, soprattutto per la
questione previdenziale, già nel 2014 sembrava che la cosa dovesse
andare in porto, invece ogni volta si è rimandato, si è rimandato e
oggi sappiamo che anche sotto quel punto di vista non si è fatto
nulla.
Ho anche un'iniziativa sul contratto e ho appreso con piacere
che all'interno del rinnovo 19-22 invece sono previste le indennità
di cui spesso abbiamo parlato e quindi un piccolo passo avanti
rispetto a tutto quello che dovevamo fare è stato fatto.
