Classificazione
INFORMAZIONE
Radiotelecomunicazioni



Oggetto del Consiglio n. 3755 del 20 giugno 2024 - Resoconto
OGGETTO N. 3755/XVI - Interpellanza: "Posizionamento di una
stazione per le comunicazioni nel Comune di Gignod".
Bertin (Presidente) -
Punto n. 30. Consigliere Baccega ne
ha facoltà.
Baccega (FI) -
L'interpellanza è un po' datata, nel senso
che, a seguito di una riunione il 20 maggio degli abitanti della
zona di frazione Arliod nel Comune di Gignod, siamo stati
contattati soprattutto per la preoccupazione che una società
privata intende installare una stazione per le telecomunicazioni
nel Comune di Gignod, visto che questo impianto, che si chiama
Claster Tower, si ipotizza possa essere posizionato in quella
frazione del Comune di Gignod in un'area privata, ma soprattutto
vicino al centro storico.
C'è stato anche un incontro tra l'amministrazione comunale e gli
abitanti della frazione e i proprietari dei terreni limitrofi, non
del terreno dove incide la Tower, che hanno espresso la loro
contrarietà al posizionamento della Tower perché è in prossimità
delle abitazioni, in particolare del centro storico, dove insiste
un vicino forno che risale al 1700, quindi tutelato.
Sottolineano inoltre che c'è una significativa presenza di acqua
immediatamente nel sottosuolo dove è previsto appunto
l'insediamento e che c'è una sorta di preoccupazione che una
struttura tecnologica di quella portata possa avere sulla salute di
abitanti.
Chiediamo alla Regione se si siano fatti degli approfondimenti,
anche perché la preoccupazione riguarda un'eventuale diminuzione
del valore delle abitazioni che stanno intorno a quel terreno.
Noi chiediamo quindi se è intenzione dell'amministrazione
regionale autorizzare il posizionamento della Tower, ammesso che
sia la Regione a doverlo autorizzare, quali approfondimenti farà la
Regione per garantire la tutela della salute degli abitanti e se
trattasi d'insediamento fondamentale alla comunicazione della
vallata, quindi se è intenzione, appunto in sintonia con
l'Amministrazione comunale, di proporre alla ditta un diverso
posizionamento dell'infrastruttura, un po' più lontano dalle
abitazioni.
Poi ci sono dei piani regolatori e le Amministrazioni comunali
si devono esprimere.
Presidente -
Risponde l'assessore Caveri.
Caveri (AV-VdA Unie) -
Approfitterei di quest'occasione
per fare il punto su questa questione, sapendo che negli anni a
venire - in particolare per l'estensione del 5G, ma dal punto di
vista tecnico si sta già lavorando sul 6 e sul 7G - l'evoluzione
tecnologica sarà abbastanza impressionante. Bisogna precisare che
la Regione, al netto di specifici interventi in ambiti
inedificabili, frane, valanghe, vincoli idrogeologici di cui alla
legge 11/98, non è chiamata a esprimere alcuna autorizzazione per
la realizzazione di postazioni di radio-telecomunicazioni, questo
per dire che è una materia estremamente centralizzata, sicuramente
grazie anche alla capacità lobbistica dei grandi costruttori di
questi impianti, che poi affittano generalmente a quelli che si
occupano di telefonia o di internet.
La materia, a livello nazionale, è regolamentata dal codice
delle comunicazioni elettroniche, che risale al 2003, e, in questi
ultimi anni, con il susseguirsi dei decreti semplificazioni, sono
stati rivisti sensibilmente i criteri di posizionamento delle
Infrastrutture di telecomunicazione nell'ottica della
digitalizzazione dell'Italia.
In ultimo - è un decreto legislativo del 24 marzo 2024 n. 48 - è
stato introdotto, ed è molto interessante - abbiamo parlato proprio
poche ore fa con L'assemblea dei Sindaci per riflettere sul suo
contenuto - questo comma 2bis dell'articolo 8, che precisa
ulteriormente che non è possibile limitare la realizzazione delle
postazioni di telecomunicazioni a particolari aree del territorio,
come di seguito riportato.
Leggerei questa norma che - lei vedrà - è molto ambigua e
peraltro non si applica al caso di Gignod, perché il caso di Gignod
è stato concessionato in febbraio, la pratica è chiusa e quindi le
dirò le poche cose che si possono fare.
"Le Regioni e gli Enti locali" - recita così la norma -
"Favoriscono la realizzazione delle reti di comunicazione
elettronica, nel rispetto dei principi di tutela previsti da una
legge precedente, nel perseguimento dell'obiettivo di qualità di
servizio. A tal fine gli stessi non limitano a particolari aree del
territorio la possibilità d'installazione, ferme restando le
specifiche disposizioni a tutela di aree di particolare pregio
storico, paesaggistico o ambientale, ovvero di protezione
dall'esposizione ai campi elettromagnetici di siti sensibili,
dovendo in tal caso, garantire comunque una localizzazione o
soluzione alternativa, da individuare con provvedimento motivato,
sentiti gli operatori, che assicuri il medesimo effetto".
Nella sostanza dei fatti: o tu individui un posto dove, in
maniera alternativa, facendolo per tempo, metti il ripetitore,
oppure chi chiede la concessione la ottiene.
Per quanto concerne la nuova postazione in frazione Arliod,
secondo quanto riportato nel catasto regionale delle stazioni
radioelettriche, identificata con il codice GIGO37, insisterà sulla
particella privata, identificata al mappale 338 del foglio 36 del
catasto terreni.
Tale particella - e questo è il punto - non risulta ricadere in
aree perimetrate sulle cartografie degli ambiti inedificabili, e
nemmeno sottoposta a vincolo idrogeologico.
Ciò premesso, trattandosi di un'infrastruttura da realizzare a
cura di una società privata, la stessa è stata sottoposta
all'ottenimento del titolo abilitativo rilasciato dallo sportello
unico degli Enti Locali, a valle della verifica di conformità
urbanistica a cura del Comune territorialmente competente, Comune
tra l'altro che, su richiesta dello sportello, non ha dato nessuna
risposta quindi è risultato il famoso "Silenzio- assenso", pertanto
non è previsto - lo ribadisco - alcun parere a cura della nostra
Regione.
A valle della realizzazione delle infrastrutture - e questa è la
questione relativa alla tutela della salute - gli operatori di
radio-telecomunicazioni dovranno presentare al SUEL i loro progetti
di rete - perché oggi ci occupiamo esclusivamente del traliccio -
con i dettagli necessari per le valutazioni tecniche e sanitarie
che gli organi competenti sono tenuti a verificare.
Nella realizzazione della postazione in esame, tali valutazioni
non sono ancora state compiute. In particolare il monitoraggio del
rispetto delle emissioni dei campi elettromagnetici a
radiofrequenza è in capo all'ARPA.
L'ARPA era presente alla riunione con i Sindaci e ha ribadito
che, dal punto di vista scientifico, non esistono dei rischi.
Terza questione: come accennato in precedenza, con l'obiettivo
di digitalizzazione dell'Italia, le infrastrutture di
telecomunicazione sono state oggetto di parecchi interventi
normativi necessari a permettere l'adeguato sviluppo delle stesse
al fine di poter fornire i servizi previsti dall'Agenda digitale
europea e dall'Agenda digitale italiana, cioè ci sono delle linee
d'indirizzo che derivano anche dall'Unione Europea.
Di fatto lo Stato ha avviato dei piani tecnici
d'infrastrutturazione delle aree "A fallimento di mercato", si
dice, che interessano pesantemente la Valle d'Aosta.
Al fine di presentare le iniziative nazionali, nella riunione
del CPEL del 20 giugno 2023, il nostro Assessorato ha organizzato
una presentazione del Piano "Italia 1 Giga" e del Piano "Italia
5G", con il referente del Mistero e della società Infratel Italia,
anche con l'obiettivo di instaurare un tavolo tecnico di supporto a
tali iniziative e, nel limite del possibile, di poter prevenire le
cose avendo contezza.
Nella riforma della legge 25, che riguarda i tralicci, noi
cercheremo di mettere una norma - che non può essere troppo cogente
ma di una reciproca collaborazione - per sapere, negli anni a
venire, quanti di questi impianti verranno realizzati in Valle.
Sicuramente ce ne saranno molti perché 5G è una caratteristica
di maggior penetrazione e localizzazione, probabilmente quello di
Arliod serve a coprire la strada statale che fa parte della rete
transeuropea dei trasporti.
Inoltre, nel maggio del 2024, in occasione di un incontro con il
sottosegretario all'innovazione, l'onorevole Butti, è stata
nuovamente sollevata la necessità di una maggior concertazione
degli interventi infrastrutturali che impattano sul territorio, e
devo dire che l'abbiamo ribadita anche noi alla videoconferenza di
ieri che abbiamo fatto assieme ai colleghi di tutte le Regioni che
si occupano del digitale.
Per meglio comprendere lo stato di avanzamento della pratica
relativa alla postazione di Gignod, lo scorso 4 maggio è stata
organizzata una riunione, alla presenza anche dell'onorevole Franco
Manes e dell'Assessore, il collega che si occupa del territorio e
ambiente e, naturalmente, anche della Soprintendenza ai beni
culturali, del Dipartimento innovazione agenda Digitale e dello
sportello unico.
Lo sportello unico ci ha chiarito che l'intervento era già stato
autorizzato ed è stata concordata la necessità di sensibilizzare
gli Enti locali alla predisposizione di regolamenti comunali che
individuino precisamente e motivatamente le zone ove non è
possibile realizzare infrastrutture e telecomunicazioni.
Questo è un punto essenziale, perché in occasione di questo
incontro, anche con l'aiuto dei miei colleghi che si occupano del
DIA, abbiamo fatto una ricerca della giurisprudenza.
I Comuni della Valle d'Aosta che si sono opposti alla
costruzione di tralicci hanno tutti perso, hanno perso al Tar e
hanno perso, tutti, al Consiglio di Stato.
Abbiamo trovato però una sentenza interessante che riguarda il
Comune di San Maurizio Canavese, quindi non molto distante da noi,
che è riuscito alla fine a vincere perché è stato approvato, da
parte del Comune stesso, il regolamento di localizzazione; quindi
sostanzialmente noi dovremmo riprendere quella norma di cui ho
detto all'inizio - e su questo i Sindaci si sono detti d'accordo e
il presidente Micheletto opererà per avere un regolamento di
localizzazione standard - in cui si può dire dove non si
costruiscono, ma nel momento in cui si dice che lì non si può
costruire, si dovrà comunque garantire la possibilità di avere
un'allocazione diversa, quindi si potrà dire che non si mettono
vicino alle scuole, che non si mettono vicino alla micro comunità e
che se c'è una torre storica non la si può mettere. È molto
importante avere questo regolamento, perché sennò si rischia di
andare dal giudice amministrativo che normalmente dà torto.
Al momento non è noto quali tipologie di servizi radiomobili
verranno installati sulla postazione oggetto dell'interpellanza,
abbiamo ritenuto che potrebbe essere il 5G. Le società responsabili
della costruzione delle postazioni, le Tower Company si chiamano,
realizzano le stesse con la previsione di ospitare antenne e
apparati di trasmissione dei vari operatori che si dimostreranno
interessati a locare spazi sulle loro infrastrutture.
In ogni caso gli operatori, sia per i servizi telefonici sia per
i servizi di connettività internet, non rilasciano i dati relativi
alla copertura del territorio, non è pertanto possibile fare a
tutt'oggi considerazioni qualitative o quantitative in merito.
Questa - si può dire, da buoni autonomisti - è una visione
centralistica della gestione dell'estensione del digitale e di
questo non possiamo che dolerci, però la giurisprudenza, purtroppo,
fino adesso ci ha dato torto.
Presidente -
Consigliere Baccega ne ha facoltà.
Baccega (FI) -
Assessore, credo che quest'interpellanza
sia servita a fare chiarezza in un contesto che è davvero
complicato e difficile da gestire.
Tutto bene, si tratterà di fare questo regolamento di
localizzazione e può essere l'elemento che toglie quella centralità
di cui lei ha parlato.
Una piccola perplessità sulla questione dei rischi: io non so se
con certezza si possa dire che non ci sono rischi, però credo che
sia opinabile, perché ci sono pareri discordi in questo senso.
Io farei una valutazione più attenta per quanto riguarda i
rischi della salute, laddove gli insediamenti sono estremamente
vicini alle abitazioni. Sono soddisfatto della risposta.
