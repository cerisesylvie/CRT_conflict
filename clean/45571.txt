Classificazione
GIUNTA REGIONALE



Oggetto del Consiglio n. 2239 del 4 aprile 2023 - Resoconto
OGGETTO N. 2239/XVI - Interpellanza: "Intendimenti per
risolvere la mancata rappresentanza di genere nella composizione
della Giunta regionale".
Bertin (Presidente) -
Punto n. 14. Consigliera Erika
Guichardaz per l'illustrazione.
Guichardaz E. (PCP) -
La normativa in tema di parità di
genere trova un primo riconoscimento sul piano internazionale nel
preambolo della Carta dell'ONU che sancisce, tra i gli obiettivi
principali, l'uguaglianza dei diritti di uomini e donne, ribadito
poi dalla Convenzione sui diritti politici delle donne, adottata
dall'Assemblea generale delle Nazioni Unite nel dicembre del 1952,
ratificata e resa esecutiva nel 1967. La Carta dei diritti
fondamentali dell'Unione europea, proclamata a Nizza il 7 dicembre
2000, ha ritenuto il divieto di ogni discriminazione sulla base del
sesso e il principio di parità tra uomini e donne come diritti
fondamentali di tutti gli individui, da assicurare in ogni ambito.
Vi sono poi l'articolo 51 della Costituzione, il 117, e numerose
leggi che ribadiscono questo principio. E sappiamo bene che anche
una parte dei fondi del PNRR vanno proprio nel solco
dell'eliminazione delle discriminazioni. Questa lunga premessa per
evidenziare come la normativa nazionale e internazionale pone il
principio della parità di genere come un principio da seguire e
perseguire.
Anche il programma di legislatura dell'attuale presidente
Testolin, presentato in data 24 febbraio e poi ripresentato il 2 di
marzo, riconosce questo principio dicendo: "Afin de garantir une
stabilité politique et une action de gouvernement plus déterminées
et réellement incisives, il faut entreprendre un parcours sérieux,
portant à l'approbation d'une nouvelle loi électorale régionale,
abordant aussi la question de la représentation équitable des
genres au sein du Conseil". Il principio di pari opportunità e di
pari rappresentanza non è da guardare solo all'interno della
riforma della legge elettorale, ma vi è un principio costituzionale
che prevede la presenza di entrambi i generi nelle cariche elettive
e che, a nostro avviso, doveva essere applicato. Insomma, la
composizione di questa Giunta rappresenta, secondo noi, una delle
pagine più regressive della storia della nostra Regione sotto
questo punto di vista. Per questo vi invito, ancora una volta, a
non parlare di una maggioranza anche solo progressista, perché di
progressista, ancora una volta vi dico, non ha nulla.
In questo senso, dopo le prese di posizione in Consiglio
regionale mie e della consigliera Minelli, sono intervenute diverse
personalità: la professoressa Anna Maria Poggi, di cui parleremo
più tardi in una mozione presentata dal nostro gruppo; vi sono poi
esponenti anche di partiti nazionali, quindi l'onorevole Alessandra
Maiorino, il deputato Grimaldi, il presidente Bonaccini, la
vicesegretaria del PD Chiara Gribaudo e la deputata Laura Boldrini,
che hanno preso posizione rispetto alla composizione della Giunta
in Valle d'Aosta. In questo senso, le dichiarazioni del segretario
regionale del PD, Luca Tonino, che evidenziava la mancanza delle
condizioni politiche e si trincerava dietro alla modifica della
legge elettorale, quando come dico non si tratta di una modifica
della legge elettorale ma di una scelta politica.
Alla luce di tutto questo, noi chiediamo le motivazioni del non
rispetto di questo principio costituzionale e se, in qualche modo,
si ritiene di risolvere l'attuale palese situazione di
illegittimità nella composizione della sua Giunta rispetto ai
principi costituzionali.
Presidente -
Risponde il Presidente della Regione.
Testolin (UV) -
L'articolo 51 della Costituzione, citato
nel preambolo dell'interpellanza, dispone come tutti i cittadini
dell'uno e dell'altro sesso possano accedere agli uffici pubblici e
alle cariche elettive in condizioni di eguaglianza, secondo i
requisiti stabiliti dalla legge. A tal fine la Repubblica promuove,
con appositi provvedimenti, le pari opportunità tra uomini e donne.
Tale disposizione non garantisce dunque la presenza di entrambi i
generi, ma statuisce che debbano essere promosse le pari
opportunità in materia di rappresentanza, cosa diversa da quello
che invece sostiene la collega Guichardaz.
La composizione attuale di questo Consiglio è il risultato delle
modifiche introdotte principalmente dalla legge regionale n. 7 del
2019. Tale legge, approvata con il voto favorevole di 33
consiglieri su 34 presenti, non è stata oggetto di richiesta di
referendum, ai sensi del comma 4 dell'articolo 15 dello Statuto, né
vi è stata impugnativa da parte del Governo statale. Inoltre, i
calcoli effettuati ci portano a rilevare come nelle liste
elettorali presentate per le elezioni regionali del 2020 erano
presenti 148 candidate su 357 candidati complessivi, pari al 41
percento, e come nei partiti e movimenti presenti in questa
assemblea erano presenti 78 candidature su 198 complessive, pari al
40 percento, eppure ci sono state solo quattro elette, forse a
causa appunto della tipologia della legge approvata a suo
tempo.
Alla luce di tutto questo, è evidente come tale percorso sia
stato assolutamente rispettoso dell'articolo 51 della Costituzione,
non essendo dunque ravvisabili situazioni risultanti irrispettose
del dettato costituzionale.
In conclusione, per rispondere ai quesiti posti
dall'interpellanza, quello che la maggioranza intende fare (non la
giunta, non il Presidente della Regione) è lavorare nella sede
corretta, la I Commissione consiliare, per una riforma della legge
regionale, che intervenga su due aspetti: la stabilità di Governo,
da un lato, e la rappresentanza di genere del prossimo Consiglio,
dall'altro, auspicando che si arrivi a una riforma largamente
condivisa e che il voto possa poi premiare le donne che decideranno
di candidarsi alle prossime elezioni regionali. Questo è quello che
ci sentiamo di dire rispetto alle domande che avete posto.
Presidente -
Per replica la consigliera Erika
Guichardaz.
Guichardaz E. (PCP) -
Sottolineo che non sono io l'unica
a sostenere questo principio ma, come dicevo, vi sono anche dei
costituzionalisti che sostengono questo principio. Come lei
giustamente ha detto, la Costituzione statuisce un principio, cioè
è normale che lei possa disapplicarlo o possa non tenerne conto, ma
deve tenere conto del fatto che un principio esiste e questo
principio, secondo me e secondo noi, andrebbe in qualche modo
portato avanti.
Ritengo che sia piuttosto limitativo parlare ancora della
questione della legge elettorale e io mi immagino già che non sarà
volontà di gran parte dei gruppi della maggioranza andare verso la
doppia preferenza di genere, ma mi vedo già che si arriverà a
riproporre la questione delle tre preferenze, che sappiamo bene non
premierà le donne; sotto questo punto di vista io ne sono piuttosto
convinta. Mi sembra anche riduttivo continuare a spostare il
problema in avanti e dire: "Beh, ma questo ci penseremo dopo",
perché finché non ci sarà una presa di posizione sotto questo punto
di vista e non ci sarà un aiuto affinché le donne non solo possano
partecipare all'attività politica, ma possano dare un contributo
costruttivo, credo che questo sia solo un modo per rimandare il
problema. Sicuramente la preferenza unica non ha agevolato, però
ritengo che non sia solo il caso della preferenza unica il
problema, perché se nell'arco storico del Consiglio regionale solo
28 donne hanno seduto in quest'aula, vuol dire che anche quando
c'erano le tre preferenze la cosa non era molto diversa.
L'invito che faccio è di cercare di prendere seriamente in
considerazione il problema e non di enunciare dei principi che poi
sappiamo già verranno disattesi. Ricordo che la questione della
preferenza di genere era già stata posta dallo Stato, proprio
quando si era votata quella legge sulla preferenza unica, quindi mi
sembra, ripeto, riduttivo e anche direi piuttosto umiliante dire:
"Va beh, lo faremo poi". Sono curiosa di vedere le proposte di
legge che arriveranno proprio da parte del suo partito e capiremo
se effettivamente c'è stata un'evoluzione, se si pensa alla doppia
preferenza di genere, o vogliamo invece fare di nuovo
un'involuzione e presentare di nuovo la proposta delle tre
preferenze di cui una di genere.
