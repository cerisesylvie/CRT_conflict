Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 541 del 30 ottobre 1981 - Resoconto
OGGETTO N. 541/81 - DISEGNO DI LEGGE CONCERNENTE: "COMPENSI AI
COMPONENTI DELLE COMMISSIONI SANITARIE PREVISTE DALLE LEGGI 30
MARZO 1971, N. 118; 26 MAGGIO 1970, N. 381 E 27 MAGGIO 1970, N.
382".
Presidente
- Il disegno di legge n. 315 è corredato dai
pareri favorevoli dell'Assessorato alle Finanze e della Commissione
Permanente per la Sicurezza Sociale.
L'Assessore alla Sanità ed Assistenza sociale, Rollandin intende
illustrarlo? Ne ha facoltà.
Rollandin (UV)
- Non penso che abbia bisogno di grosse
illustrazioni. Si tratta solo di un aggiornamento del capitolo,
cioè la somma disponibile in questo capitolo per il pagamento di
questi compensi che andranno prossimamente rivisti.
Presidente
- È aperta la discussione generale sul disegno
di legge n. 315.
Ha chiesto di parlare il Consigliere Péaquin; ne ha facoltà.
Péaquin (UV)
- Certamente non mi dilungherò. Avevamo già
dato il nostro parere favorevole nella passata discussione in
questo Consiglio in cui il disegno di legge fu rimandato indietro
per alcune osservazioni. A noi pare che alcune di quelle
osservazioni non siano molto approfondibili. Condividiamo quanto
detto nella relazione, ci pare infatti abbastanza chiaro che quanto
detto nell'art. 14, "la riforma sanitaria", in modo particolare
proprio alla lettera "q", che "gli accertamenti aspettino", era
doverosa, dato che dal primo agosto le competenze sono passate alle
Unità Sanitarie Locali, questa rettifica; non abbiamo pertanto
difficoltà ad approvare questo disegno di legge.
Presidente
- Passiamo all'esame dell'articolato.
Do lettura dell'art. 1:
Art. 1
Ai componenti delle Commissioni sanitarie previste dalle
leggi 30 marzo 1971, n. 118; 26 maggio 1970, n. 381; 27 maggio
1970, n. 382, per l'accertamento, rispettivamente, dell'invalidità
civile, del sordomutismo e delle condizioni visive, salvo le
esclusioni previste dalle leggi, è corrisposto con decorrenza dal
1° gennaio 1981 un gettone di presenza di L. 10.000 lorde per ogni
giornata di seduta nonché un compenso lordo di L. 1.000 per ogni
soggetto visitato.
Ai componenti delle Commissioni sanitarie predette, non
aventi l'abituale domicilio nel Comune sede della Commissione, è
corrisposta una indennità di eccesso per chilometro percorso, pari
a un quinto del costo di un litro di benzina super.
Presidente -
Pongo in votazione l'art. 1 testé letto.
Esito della votazione:
Presenti, votanti e favorevoli: 22
Il Consiglio approva all'unanimità.
Presidente
- Do lettura dell'art. 2:
Art. 2
Il quarto comma dell'art. 8 della legge regionale 9 novembre
1974, n. 40, come modificato dall'art. 9 della legge regionale 12
dicembre 1975, n. 43, è abrogato.
Il terzo comma dell'art. 3 della legge regionale 31 agosto
1972, n. 35, è abrogato.
Presidente -
Pongo in votazione l'art. 2 testé letto.
Esito della votazione:
Presenti, votanti e favorevoli: 22
Il Consiglio approva all'unanimità.
Presidente
- Do lettura dell'art. 3:
Art. 3
Alla liquidazione dei compensi dovuti sino al 31 luglio 1981
provvede la Regione, mediante imputazione della relativa spesa,
valutata in lire sette milioni, al capitolo 39400 della parte spesa
del bilancio di previsione della Regione per l'anno 1981, che
presenta la necessaria disponibilità.
Dalla data dell'effettivo esercizio delle funzioni in materia
sanitaria, da parte dell'Unità Sanitaria Locale della Valle d'Aosta
e cioè dal 1° agosto 1981, alla liquidazione dei compensi provvede
l'U.S.L. medesima, la quale farà fronte alle relative spese,
valutate per il periodo dal 1° agosto 1981 al 31 dicembre 1981, in
lire cinque milioni ed in lire dodici milioni annui dal 1° gennaio
1982, con la quota del fondo sanitario nazionale assegnato alla
Regione, ai sensi dell'art. 51 della legge 23 dicembre 1978, n.
833, e devoluta all'Unità Sanitaria Locale.
Presidente -
Pongo in votazione l'art. 3 testé letto.
Esito della votazione:
Presenti, votanti e favorevoli: 22
Il Consiglio approva all'unanimità.
Presidente
- Do lettura dell'art. 4:
Art. 4
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente -
Pongo in votazione l'art. 4 testé letto.
Esito della votazione:
Presenti, votanti e favorevoli: 22
Il Consiglio approva all'unanimità.
Presidente -
Il Consiglio è chiamato a votare per
votazione segreta sul complesso della legge.
Esito della votazione a scrutinio segreto:
Presenti, votanti e favorevoli: 23
Il Consiglio approva all'unanimità.
