Classificazione
SPORT E TEMPO LIBERO
Manifestazioni sportive



Oggetto del Consiglio n. 322 del 10 febbraio 2021 - Resoconto
OGGETTO N. 322/XVI - Interpellanza: "Notizie relative ai
grandi eventi sportivi organizzati dalla Regione".
Marguerettaz (Presidente) -
Punto n. 28 all'ordine del
giorno. Per la presentazione, la parola al collega Brunod.
Brunod (LEGA VDA) -
Preso atto che, attraverso la
delibera di Giunta regionale n. 1012 del 24 luglio 2019, è stato
approvato l'acquisto di servizi funzionali all'organizzazione in
Valle d'Aosta di grandi eventi sportivi d'interesse promozionale e
turistico ai sensi della l.r. n. 6/2001, dove l'Assessore al
turismo, sport, commercio, agricoltura e beni culturali riferisce
alla Giunta regionale in merito all'opportunità di supportare la
struttura promozione, progetti europei per lo sviluppo del settore
turistico tramite l'acquisizione di servizi specialistici di
affiancamento tecnico nello svolgimento delle attività finalizzate
ad attrarre, coordinare e organizzare grandi eventi sportivi
d'interesse promozionale turistico in Valle d'Aosta, precisa che
per svolgere efficacemente tali attività - che di norma comprendono
la gestione di dossier di candidatura, la cura di relazioni
esterne, la ricerca di sponsor e la conduzione di specifiche
attività di comunicazione - è utile ricorrere a collaboratori
esterni che, oltre ad avere una conoscenza approfondita del
territorio regionale e del suo sistema di offerta turistica,
possono avvalersi anche di una familiarità consolidata con il mondo
dello sport, con particolare riferimento alle discipline degli
sport invernali.
Aggiunge che nei prossimi anni l'Assessorato intende farsi
promotore dello svolgimento in Valle d'Aosta di importanti eventi
sportivi; a questo riguardo voglio fare due considerazioni: c'è un
elenco che comprende la Coppa del mondo femminile di sci alpino, le
Alpiniadi, i Mondiali Master di sci nordico, Tour du Rutor, tappe
del Tour de France, tappe del Giro d'Italia, Oktagon, ritiri estivi
di squadre di calcio e altre discipline sportive, Coppa del mondo
di snowboard, quest'ultima è stata organizzata, le Alpiniadi anche,
i Mondiali di sci nordico sono stati annullati per i motivi che
sappiamo e per vari motivi sono stati rinviati e al momento
l'organizzazione non sa quando verranno recuperati, mi auguro - in
seguito alla lettura di articoli di stampa -che l'Assessore sappia
dare delle certezze in merito al fatto che nel 2023 questi Mondiali
Master saranno nuovamente a Cogne, come auspicato dalla località.
Il Tour du Rutor non è un evento sicuramente che è stato portato e
inserito da questo nuovo incarico di grandi eventi sportivi in
quanto sono 20 anni che si corre il Tour du Rutor, lo so bene
perché ho partecipato a tante edizioni. Del Tour de France e del
Giro d'Italia ne abbiamo parlato anche nei Consigli passati, lo
leggiamo sui giornali, ma né per l'uno né per l'altro al momento
sono previste tappe nel 2021 nella nostra regione, l'Oktagon è
stato organizzato, ritiri estivi di calcio al momento non mi
risulta che grandi squadre di calcio si alleneranno nella nostra
Regione e della Coppa del Mondo di snowboard sono già quattro le
edizioni che sono state organizzate e quindi non sarebbe una
novità.
Sempre l'Assessore, in considerazione delle importanti ricadute
promozionali turistiche in termini di visibilità, conoscenza e
percezione positiva della marca Valle d'Aosta attraverso i valori
espressi dallo sport associati allo svolgimento sul territorio
regionale di grandi eventi sportivi, propone di approvare
l'acquisto di servizi specialistici di affiancamento tecnico,
funzionale all'organizzazione di grandi eventi sportivi d'interesse
promozionale turistico ai sensi della l.r. 6/2001 a fronte di una
spesa massima di 36 mila euro oltre I.V.A..
Appreso che, attraverso la delibera di Giunta regionale n. 1316
del 9 dicembre 2020, ai sensi della l.r. 6/2001, sono state
approvate attività di comunicazione pubblicitaria in Italia e
all'estero a sostenere l'immagine dell'offerta turistica della
Valle d'Aosta per l'anno 2021, e in questo caso l'attuale Assessore
riferisce alla Giunta regionale in merito all'opportunità di
approvare per il 2021 una serie di azioni pubblicitarie finalizzate
a promuovere l'immagine, l'offerta turistica della Valle d'Aosta in
Italia e all'estero, ricorrendo a diversi mezzi di comunicazione
tra cui periodici cartacei e digitali, emittenti radio televisive,
siti web, social network, affissioni e circuiti di distribuzione
cinematografica, da selezionare in relazione ai prodotti turistici
offerti, e corrispondenti segmenti di mercato identificati come
obiettivo della comunicazione.
Sempre l'Assessore informa che le azioni comprenderanno sia
inserzioni pubblicitarie sia articoli a pagamento su temi
d'interesse turistico che illustreranno i diversi prodotti di
turismo outdoor, culturale, enogastronomico offerto sul territorio
regionale e i principali eventi che saranno eventualmente
programmati in Valle d'Aosta nel corso dell'anno 2021.
Quindi ci sono i pacchetti che riguardano l'offerta outdoor
invernale, quelli che riguardano l'offerta outdoor estiva e poi,
infine, la parte legata al turismo culturale ed enogastronomico,
dove l'offerta turistica della Valle d'Aosta, basata sul patrimonio
culturale materiale, patrimonio monumentale, archeologico e
artistico e il materiale eventi, di nuovo si ribadisce il discorso
eventi, artigianato e tradizioni sulle produzioni agroalimentari in
enogastronomia formerà l'oggetto di messaggi pubblicitari e di
contenuti pubbliredazionali su media, radiotelevisivi, periodici
generalisti o specializzati, principalmente in Italia e nei mercati
esteri di prossimità, e di inserzioni pubblicitarie sui siti web e
social network, preferibilmente collegati a contenuti della pagina
ufficiale del turismo in Valle d'Aosta.
Quindi l'Assessore propone di approvare le suesposte attività di
comunicazione in Italia e all'estero a sostegno dell'immagine
dell'offerta turistica della Valle d'Aosta per un importo per
l'anno 2021 di euro 1.464.000.
Evidenziato che la programmazione e l'organizzazione di eventi
risultano essere un aspetto di fondamentale importanza per quanto
riguarda l'attrattività e l'offerta turistica della nostra regione,
con questa interpellanza si vuole chiedere quali siano i grandi
eventi che si intendono organizzare per il futuro, soprattutto
quelli già confermati e calendarizzati, e quali siano i grandi
eventi sportivi che sono stati realizzati a partire dalla
approvazione della delibera di Giunta regionale n. 1012 del 24
luglio 2019 a oggi.
Presidente -
Per la risposta, l'assessore Jean-Pierre
Guichardaz.
Guichardaz J. (PCP) -
Per praticità espositiva, inverto
l'ordine delle risposte.
Riguardo alla domanda n. 2 sui grandi eventi sportivi, la
deliberazione della Giunta regionale n. 1012 del 2019, adottata
nell'estate del 2019 dalla precedente amministrazione, come lei ha
precisato, approvava l'acquisto di servizi funzionali
all'organizzazione in Valle d'Aosta di grandi eventi sportivi
d'interesse promozionale-turistico e individuava, tra gli eventi
che si auspicava di attrarre in Valle d'Aosta, la Coppa del Mondo
femminile di sci alpino, la Coppa del Mondo di snowboard, i
mondiali master di sci di fondo, le Alpiniadi, il Tour du Rutor,
tappe del Giro d'Italia e del Tour de France, Oktagon, torneo
mondiale di arti marziali e sport per combattimento, ritiri estivi
di squadre di calcio e altre discipline sportive.
Lo svolgimento di quasi tutti questi eventi era ipotizzato nel
2020 con la sola eccezione della gara di Coppa del Mondo di
snowboard a Cervinia, prevista per dicembre 2019 e della tappa del
Tour, immaginata nel 2021.
Questa programmazione di massima è stata stravolta da una serie
di fattori imprevisti che possiamo immaginare: innanzitutto la
situazione politica, con le dimissioni dell'Assessore al turismo e
la Giunta regionale costretta a operare in amministrazione
ordinaria, e quindi impossibilitata ad adottare atti di
straordinaria amministrazione, quali sono quelli necessari ad
approvare l'organizzazione di eventi sportivi, come lei ben sa.
Alla situazione politica si sono poi sommate le restrizioni
imposte in Italia e all'estero per il contenimento della pandemia,
che hanno bloccato gran parte degli eventi sportivi, impedendo
anche lo svolgimento di eventi già organizzati.
Anche l'Amministrazione regionale si è quindi trovata nella
impossibilità di dare seguito a molti degli eventi già organizzati
o previsti.
Nonostante questo, dopo l'approvazione della delibera, si sono
regolarmente svolte la Coppa del Mondo femminile di sci alpino a La
Thuile, quella di snowboard del dicembre 2019 a Cervinia e le
Alpiniadi. Sono invece stati organizzati - ma non realizzati a
causa delle disposizioni Covid - la Coppa del Mondo di snowboard
del 2020, sempre a Cervinia, i Mondiali master di sci di fondo a
Cogne e il Tour du Rutor. Per gli altri eventi indicati nella
deliberazione le attività organizzative erano in corso, ma sono
state sospese dall'organizzazione e da chi se ne occupava
direttamente.
Oltre agli eventi elencati nella deliberazione, occorre
segnalare anche la cancellazione da parte della Federazione
Italiana di biliardo sportivo dei campionati di biliardo 5 birilli
e del torneo di Goriziana Saint-Vincent che erano stati
calendarizzati a giugno del 2020.
Relativamente alla prima domanda, per quanto riguarda gli eventi
che s'intendono organizzare per il futuro o comunque patrocinare o
sovvenzionare, perché vi sono varie forme d'intervento da parte
dell'Amministrazione, nel ricordare che l'attuale Giunta è in
carica da poco più di cento giorni e che molte delle energie sono
oggi concentrate nella gestione della pandemia, mi preme
sottolineare che la particolare condizione sanitaria non consente
ancora programmazioni certe e che ci si deve pertanto muovere con
grande prudenza, soprattutto per quanto riguarda gli eventi
onerosi, che in alcuni casi hanno avuto notevoli spese sostenute a
fronte di un evento non realizzato, sono problemi che poi le
organizzazioni devono sostenere, perché sono costi che non sono
copribili, se non in minima parte.
Vi sono grandi eventi sportivi in calendario che per quest'anno
sono stati annullati, uno per tutti lo ha citato lei: il Trofeo
Mezzalama. Posso comunque garantire sin da subito che per la
prossima edizione, così come anche per il Tour du Rutor, annullato
last minute
l'anno scorso, l'anno prossimo non mancherà il
nostro sostegno finanziario e promozionale e così per le prossime
edizioni.
In ogni caso, come ho già avuto modo di segnalare più volte in
risposta a sue precedenti iniziative, sempre sul tema, per
organizzare in Valle d'Aosta una serie di grandi eventi sportivi
abbiamo operato in questa direzione, sempre con le cautele legate
alla pandemia e sempre con un occhio rivolto alla prudenza, anche
di tipo organizzativo, per evitare che le società organizzatrici
spendessero dei soldi e delle energie che poi non possono essere
finalizzate.
In particolare, però, sono in corso contatti con gli
organizzatori per valutare insieme l'opportunità di riproporre a
Saint-Vincent i campionati di biliardo, di ospitare a Courmayeur un
torneo di tennis del circuito della Women's Tennis Association, la
WTA, in autunno, per collaborare come le ho detto la volta scorsa
all'organizzazione del rally della Valle d'Aosta 2021, al Trofeo
Valle d'Aosta Calcio McLion e al torneo giovanile Juventus Academy
World Cup.
Stiamo, inoltre, interloquendo fattivamente - abbiamo già avuto
delle riunioni in tal senso - con i referenti del giro ciclistico
della Valle d'Aosta, al fine di supportarli nell'organizzazione
della competizione nel mese di luglio, cui partecipano anche
squadre del vivaio di team del circuito professionistico,
probabilmente si potrà fare perché esistono - tranne peggioramenti
irreversibili della situazione sanitaria - dei protocolli
estremamente rigidi che ci consentiranno in qualche modo di
organizzare o di collaborare all'organizzazione.
Sempre in ambito due ruote abbiamo già avuto contatti importanti
con l'organizzazione della gara di Coppa Europa Élite di Downhill
per il campionato europeo di cross country per le categorie 13-16
anni.
In prospettiva futura si sono presi contatti per concretizzare
la possibilità di accogliere una tappa del Giro d'Italia nel 2022
e, a tal fine, è già programmato un incontro a Milano per la
prossima settimana.
Inoltre, mi preme sottolineare che il Governo regionale si sta
adoperando per portare in Valle d'Aosta gare di Coppa del Mondo di
sci, anche con l'obiettivo che tali gare possano diventare un
appuntamento fisso del circuito bianco, ci sono già delle
interlocuzioni abbastanza avviate.
La programmazione è in itinere e perciò ci adoperiamo
quotidianamente, facendo, come le dicevo prima, naturalmente sempre
i conti con l'emergenza sanitaria in essere e quindi avendo sempre
presente il trend dell'epidemia, ma ciò comunque non ci impedisce
di continuare a guardare avanti, come le ho elencato prima, e
quindi d'interloquire anche fattivamente, garantendo anche il
nostro supporto organizzativo e anche finanziario.
Tra l'altro, le segnalo a margine che qualche giorno fa abbiamo
incontrato gli organizzatori del Tor des Géants, con i quali stiamo
instaurando un rapporto di collaborazione, per individuare e
attuare le migliori strategie di comunicazione e di collaborazione,
affinché questo evento che oramai è diventato un appuntamento
importante, un brand estremamente importante per la nostra regione,
possa continuare a essere un evento di rilancio e di valorizzazione
del nostro territorio.
Spero di averle fornito abbastanza elementi, ma in itinere, poi,
se avrà necessità o se gradisce, continuerò ad aggiornarla sui
fatti.
Presidente -
Per la replica, la parola al collega
Brunod.
Brunod (LEGA VDA) -
Grazie, Assessore, per il quadro che
mi ha fatto, sono deluso dalla sua risposta in quanto molti degli
eventi che lei mi ha citato sono eventi che ci sono sempre stati in
Valle d'Aosta, tipo il trofeo Mezzalama, le Tour du Rutor, il Rally
della Valle d'Aosta, quindi questo valore aggiunto che avrebbe
dovuto essere questa figura, responsabile di apportare quel di più
per dei grandi eventi sportivi della Valle d'Aosta, mi pare che non
abbia portato dei grandi risultati, in quanto tra gli eventi che
lei mi ha citato ce ne sono sì alcuni ottimi per la visibilità
della Regione, però tanti altri sono eventi che ci sono sempre
stati, quindi non è stata una novità in questo senso.
In più voglio aggiungere che non possiamo pensare come Regione
Valle d'Aosta di rimanere fermi sotto l'aspetto
dell'organizzazione, della coordinazione di grandi eventi, anche se
riconosco, ovviamente, che c'è la priorità della pandemia, ma in
una regione turistica come la Valle d'Aosta, con tutte le
peculiarità che abbiamo, con i nostri grandi campioni, dobbiamo per
forza pensare al futuro, ma neanche troppo lontano, e soprattutto
ricordiamoci, come ha detto anche lei, che i grandi eventi si
programmano a un anno o forse anche di più di distanza.
Quello che volevo mettere in risalto è il discorso che ho già
accennato l'altra volta: per il Giro d'Italia e il Tour de France
nel 2019 si era già quasi dati per certo l'arrivo di una tappa,
infatti sugli organi di stampa si parlava già di un dossier in fase
molto avanzata e si affermava che verso settembre del 2019 ci
dovevano essere delle risposte definitive in questo senso; anche
RCS, l'azienda che organizza il Giro d'Italia, sembrava che avesse
richiesto espressamente di fare disputare una tappa in Valle
d'Aosta, cosa che invece poi in realtà non si è verificata.
Per noi è un grande dispiacere perché la Valle d'Aosta merita di
avere grandi eventi e ci auguriamo che lei si metta in grande
sinergia con questa figura che dovrebbe dare questo valore aggiunto
per la regione. Al momento non mi sembra che ci sia grande lavoro
di squadra tra la sua figura e questa figura, quindi mi auguro che
si lavori in maniera decisa per portare di nuovo i grandi eventi
che la Valle d'Aosta merita.
