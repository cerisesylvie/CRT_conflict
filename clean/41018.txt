Classificazione
FINANZA REGIONALE E LOCALE
Partecipazioni azionarie regionali
LAVORO
TRASPORTI E VIABILITÀ
Impianti a fune



Oggetto del Consiglio n. 257 del 20 dicembre 2018 - Resoconto
OGGETTO N. 257/XV - Interpellanza: "Modalità di assunzione di
due dipendenti a tempo indeterminato da parte della società
Monterosa S.p.A.".
Rini (Presidente) -
Punto 24 all'ordine del giorno. La
parola al consigliere Cognetta per la l'illustrazione.
Cognetta (MOUV') -
Nell'ambito dell'attività di ispezione
in capo ai Consiglieri regionali, ho chiesto se sono state fatte
delle assunzioni da parte delle partecipate o delle stabilizzazioni
a tempo indeterminato. Tra le varie risposte, mi è pervenuta anche
quella della società Monterosa che dichiara di aver stabilizzato
due dipendenti assunti a tempo determinato in due momenti diversi,
uno nel 2014 e l'altro nel 2016, e averli trasformati in contratti
a tempo indeterminato nel periodo che va tra luglio e agosto di
quest'anno. Ora, la motivazione adottata dalla società io non l'ho
ritenuta corretta, perché la legge di riferimento, alla quale si
iscrivono queste stabilizzazioni, non recita ciò che viene dato
come esempio, in particolare non è possibile fare delle
stabilizzazioni
tout court
: bisogna capire se è stata fatta
una selezione, che selezione è stata fatta ed eventualmente fare
un'ulteriore selezione.
Siccome da quello che so e da quello che mi hanno detto, questi
due dipendenti potrebbero - ne chiedo conferma - anche avere delle
amicizie o delle parentele influenti rispetto a quella vallata,
sono qui a chiedere alcune cose con questa interpellanza. La prima
è se queste due persone hanno parenti o affini importanti
all'interno della società o eventualmente all'esterno; se hanno
fatto una selezione, quando sono stati assunti la prima volta, nel
2014 e nel 2016; ma soprattutto chiedo se è intenzione di questa
Giunta fare una verifica e, se non è in capo a questa Giunta, a chi
sia in capo alla società di fare una verifica. Da quello che so,
siccome secondo me queste assunzioni sono improprie, credo che ci
sia di conseguenza un problema, perché, se veramente si capisse che
non è stata rispettata la legge, oltre al fatto che si sono
danneggiati tutti quelli che non sono stati assunti, c'è un
problema tecnico e cioè che si crea un danno erariale, perché sono
stabilizzazioni che non andavano fatte e perché chi gestisce quella
società non lo fa in maniera corretta, se è stato lui ad assumere.
E se non è stato lui ad assumere, chi ha fatto le assunzioni
dovrebbe essere allontanato e chi verifica altrettanto, perché non
fa le verifiche corrette. Questi sono i contenuti
dell'interpellanza, quindi attendo con ansia la risposta del
Presidente della Regione.
Presidente -
La parola al Presidente della Regione per la
risposta.
Fosson (GM) -
Rispondo io a questa sua interpellanza che
è lì da diverso tempo, che però noi abbiamo considerato solo da
pochi giorni, perché questi accertamenti sono in corso presso il
nostro Dipartimento legislativo (è la sua terza domanda). Per il
resto le leggo quanto, in seguito alla sua interpellanza, era stato
fornito dalla Monterosa S.p.A., la quale dice che le informazioni
erano state fornite il 30 agosto, ex articolo 116, al consigliere
Cognetta, che chiedeva di conoscere alcuni dati riferiti alla
Monterosa S.p.A., tra i quali il numero di assunzioni a tempo
indeterminato, eccetera. In data 26 settembre 2018 la Monterosa
rispondeva indicando che nel periodo richiesto venivano effettuate
due assunzioni a tempo indeterminato: nello specifico,
un'assunzione di addetto ufficio commerciale e una stabilizzazione
di dipendente in organico da gennaio 2016 e in possesso di diritto
di precedenza, previsto dal contratto collettivo nazionale del
lavoro impianti a fune e dall'articolo 24 del decreto legislativo
n. 81 del 2005. La seconda è una assunzione di addetto all'ufficio
amministrativo, trattasi sempre di stabilizzazione di dipendente in
organico da luglio 2014 e in possesso di diritto di precedenza
stabilito sempre da questi due atti amministrativi che ho citato
prima.
Con delibera del 22 giugno 2018 il consiglio d'amministrazione
della Monterosa ha adottato la decisione di procedere a dieci
stabilizzazioni di dipendenti assunti a tempo determinato, tra cui
le due assunzioni menzionate nell'interpellanza, preoccupandosi di
ottemperare a tutte le disposizioni applicabili sia di legge, ivi
incluse le disposizioni relative al diritto di precedenza, sia del
regolamento per il reclutamento del personale dipendente. Laddove
vengono poste questioni specifiche sulle assunzioni e sulle
procedure applicate, la società ovviamente è disponibile a far
avere le opportune risposte, ritenendo comunque già ora utile
sottolineare che, anche tenendo conto del regime in cui la società
si trova a operare, le graduatorie disciplinate dalle normative
interne sono state rispettate.
Quanto al quesito relativo alla sussistenza di rapporti di
parentela fra i soggetti assunti e altri soggetti già in servizio,
Monterosa ci risponde dicendo che non ha effettuato e non effettua
alcuna verifica sul punto, non soltanto perché l'informazione è del
tutto irrilevante, ma soprattutto perché le manca qualsiasi
legittimazione per svolgere investigazioni in proposito. Per contro
sarebbero illegittime indagini su situazioni personali
nell'acquisizione di dati personali non necessari.
Circa il terzo punto riguardante la sollecitazione alla nomina
di un consulente del lavoro esperto in materia, si informa che non
è previsto dalla legge n. 20 del 2016 che vi sia un compito di
vigilanza sulla corretta applicazione dei contratti di lavoro,
responsabilità peraltro in carico alla Direzione territoriale del
lavoro. In merito ad un'eventuale revoca dell'incaricato del
decisore, Monterosa S.p.A. risponde dicendo che spetta agli organi
aziendali competenti tale decisione e non all'Assessore dei
trasporti.
Per quanto riguarda noi come nuova Giunta abbiamo richiesto alla
società alcune precisazioni. La società ha fornito dei pareri
legali in suo possesso e abbiamo trasmesso il tutto al nostro
Ufficio legale per gli adempimenti e approfondimenti del caso; i
risultati in questo momento non ci sono ancora pervenuti.
Presidente -
La parola al consigliere Cognetta per la
replica.
Cognetta (MOUV') -
In effetti l'interpellanza è stata
presentata il 9 novembre e sono contento che finalmente siano
arrivate le risposte dalla Monterosa, che prima non arrivavano.
Sono davvero contento.
La società racconta che è stata rispettata la legge, ma io le
dico molto chiaramente che, se non è stata fatta nessuna selezione,
è impropria la stabilizzazione e, nonostante quello che raccontano
sulle leggi che citano, ci sono sentenze su questo punto. Ma
qualora avessero fatto una selezione, al di là del fatto che i
risultati dovrebbero essere pubblici, e non lo sono - perché la
cosa più divertente è questa: se anche ci sono delle graduatorie,
queste le tengono ben nascoste e riservate - comunque dovrebbero
fare una selezione tra tutti quanti gli idonei. Il problema è che
in entrambi i casi avrebbero dovuto fare una selezione che non
hanno fatto e quindi è impropria la stabilizzazione. Se poi ne
hanno fatte addirittura più di due, ma dieci, mi aiuta a dire!
Tra l'altro la legge n. 20 in questo caso non serve a nulla. Si
rende conto che praticamente abbiamo un coacervo normativo che non
serve a niente? Di conseguenza per questo le dicevo che finalmente,
visto che hanno dato i documenti e che sono andati al vostro
Ufficio legale, probabilmente si capirà quello che sto dicendo io.
Ma, qualora non dovesse essere compreso fino in fondo, sono a
disposizione per darvi il mio parere legale che ho su questa
vicenda. Ancora una volta sto cercando di aiutarvi, perché, così
come in passato è successo in altre partecipate che, alla fine, dei
dirigenti sono saltati per assunzioni improprie; anche qui vi sto
dando una via d'uscita. Siccome siete sotto nomina e siccome mi
sembra che ci siano altre problematiche, dettate anche dalla
popolazione del luogo mi sembra, su questo aspetto tecnico della
gestione della società Monterosa, così come altre cose che mi
riservo di presentare in quest'Aula, credo che dobbiate fare una
profonda riflessione su chi gestisce quella società, su come viene
gestita e su quanto si rispetti le regole; e magari anche su chi
controlla quella società e non controlla. Mi riferisco a Finaosta,
in questo caso, che, in quanto a scarsità di controlli, veramente a
volte mi chiedo che ci stanno a fare. Non controllano praticamente
nulla da nessuna parte quelli di Finaosta. Sono stati messi lì
apposta per non controllare. E questo è un altro esempio. Quindi
già che siete lì, sistemate le dirigenze - a questo punto non è più
nemmeno una questione di nomine politiche, ma proprio di dirigenze
- perché forse è il caso che si faccia un passo avanti.
