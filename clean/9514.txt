Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 594 del 7 giugno 1989 - Resoconto
OGGETTO N. 594/IX - INDAGINE CONOSCITIVA SUI PROBLEMI POSTI
ALLE REGIONI ALPINE DAL CRESCENTE TRAFFICO-MERCI SU STRADA.
PRESIDENTE:
Do lettura della mozione in oggetto,
presentata dal Consigliere Riccarand ed iscritta al punto 35
dell'ordine del giorno.
MOZIONE
Il trasporto di merci su strada attraverso le Alpi è aumentato,
negli ultimi due decenni, in modo considerevole, assumendo
dimensioni tali da minacciare pesantemente l'equilibrio ecologico
delle Regioni alpine e le condizioni di vita delle popolazioni
interessate.
L'intenso transito dei TIR è fonte di pericolo e di inquinamento
e comporta un enorme consumo energetico. Attualmente la situazione
più pesante si verifica nella Valle dell'Inn-Brennero e in
Savoia-Valle d'Aosta, mentre la Svizzera, grazie alla sua politica
tradizionalmente più restrittiva in materia di traffico pesante,
sopporta un transito-merci sensibilmente inferiore.
Nei confronti di questo fenomeno, grave ed in costante
espansione, occorre coordinare le scelte politiche fra le Regioni
più direttamente interessate e, quanto meno, conoscere esattamente
le normative attualmente in vigore nelle varie vallate alpine e le
scelte che stanno maturando.
Tutto ciò premesso, il Consiglio regionale
DELIBERA
1) di affidare alla prima Commissione consiliare permanente il
compito di svolgere una indagine conoscitiva sui problemi posti
alle Regioni alpine dal crescente traffico-merci su strada e sul
modo in cui (in particolare nel Tirolo, nel Sud Tirolo e nei
cantoni svizzeri) si sta fronteggiando tale emergenza;
2) di impegnare la prima Commissione a riferire al Consiglio sui
risultati dell'indagine entro sei mesi.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
A tutti è noto che il trasporto di merci
su strada attraverso le Alpi è notevolmente aumentato negli ultimi
due decenni ed ha creato dei problemi di equilibrio ecologico che
stanno incidendo pesantemente in una serie di regioni e zone di
frontiera dell'arco alpino.
Sappiamo tutti che l'intenso transito di TIR è fonte costante di
pericolo e di inquinamento, oltre che di enorme consumo energetico,
perché si tratta di mezzi che hanno un elevato costo in termini
energetici.
Attualmente la situazione più pesante si verifica nella Valle
dell'Inn-Brennero ed in Savoia-Valle d'Aosta; mentre la Svizzera,
grazie ad alcune scelte fatte negli anni scorsi, si trova
sicuramente in una situazione migliore.
Certamente abbiamo letto sui giornali dei giorni scorsi le
notizie provenienti dal Tirolo austriaco: quella regione ha
assunto, praticamente all'unanimità, un provvedimento drastico per
ridurre il transito dei TIR, decidendo sostanzialmente che, a
partire dal 1° dicembre 1989, non sarà più consentito il transito
nelle ore notturne a tutti i camion con più di 7,5 tonnellate di
peso lordo.
Tale provvedimento, che deve ancora essere approvato dal Governo
federale, ha però già un pronunciamento sostanzialmente favorevole
del Ministro dei trasporti austriaco, che ha annunciato
ufficialmente che, dal prossimo 1° dicembre, lungo le autostrade
che collegano la Germania all'Italia, raggiungendo il Brennero e
Tarvisio, il traffico dei TIR sarà vietato dalle ore 22,00 di sera
alle 05,00 del mattino.
Si tratta di un ennesimo provvedimento che il Governo e le
regioni austriache stanno assumendo per tentare di ridurre
l'attraversamento dell'Austria da parte dei TIR. E' da anni che è
in atto un programma che mira al trasferimento di quote progressive
di trasporto di merci dalla strada su ferrovia, caricando interi
TIR su dei carri ferroviari ultra-bassi e trasportandoli dalla
Germania fino al nodo ferroviario di Verona. Il Governo austriaco
quindi sta cercando di mettere in atto una politica per
disincentivare il traffico su gomma, fonte di grave inquinamento,
di grave pericolo e di pesanti costi, al fine invece di far
trasportare sempre più merci su ferrovia. In quest'ottica si pone
anche il progetto di una nuova galleria ferroviaria di base sotto
il Brennero, che evidentemente potrebbe risolvere diversi
problemi.
In Svizzera, com'è noto, ci sono da tempo dei provvedimenti
estremamente restrittivi, perché in quello Stato non possono
circolare camion che superano le 28 tonnellate e nessun camion può
viaggiare di notte; inoltre vi è una tassa sui mezzi pesanti, che
comporta un onere notevole e che contribuisce efficacemente a
disincentivare il transito dei TIR. La qual cosa del resto noi
possiamo verificare con i nostri occhi, perché il transito di TIR
attraverso il tunnel del G.S. Bernardo è notevolmente ridotto
rispetto a quello proveniente dal traforo del Monte Bianco.
Infatti, mentre viene invocata a gran voce l'autostrada del Monte
Bianco, per ora nessuno ha pensato di fare anche un'autostrada fino
al tunnel del G.S. Bernardo. Evidentemente il problema dei TIR si
pone in modo diverso ai confini con la Svizzera, rispetto al modo
in cui si pone ai confini con la Francia.
Io credo che, di fronte agli atteggiamenti assunti nel Tirolo
austriaco, di fronte all'esame che nel Sud Tirolo si sta facendo
del problema (è noto che la Sudtiroler Volkspartei si è già
dichiarata pienamente d'accordo con il provvedimento assunto nel
Tirolo austriaco e favorevole ad un analogo provvedimento in
territorio italiano del divieto di transito dei TIR nelle ore
notturne), di fronte all'atteggiamento della Svizzera e di fronte a
massiccio e negativo transito di TIR in Savoia, le regioni alpine
più interessate (e la Valle d'Aosta è sicuramente una delle più
interessate e più toccate
da questo transito) debbano studiare una strategia comune e,
quanto meno, avere una informazione reciproca approfondita di
quello che si vuole fare.
Lo scopo di questa mozione, quindi, è semplicemente quello di
fare una piccola ricerca, affidata alla la Commissione, che poi
riferisca entro 6 mesi al Consiglio, per verificare esattamente
quello che sta succedendo nel Tirolo, nel Sud Tirolo, nelle regioni
svizzere ed in Savoia, per vedere se ci sono dei suggerimenti e
delle indicazioni che noi possiamo recepire e che comunque le
regioni alpine, tutte insieme, possano far presenti.
Io credo che la questione del transito dei TIR sia uno dei
problemi più gravi di fronte ai quali noi ci troviamo: le regioni
alpine non potranno conservare le loro caratteristiche, se non
sapranno affrontare e risolvere correttamente questo problema, che
ha dei costi spaventosi.
Nel Tirolo austriaco si assumono questi provvedimenti, perché si
ritiene insopportabile l'attuale transito di TIR, badate, su
autostrada e non su strada statale, di 4.000 TIR al giorno. Noi, in
Valle d'Aosta, abbiamo un transito medio ci circa 2.000 TIR al
giorno, infatti nel 1989 abbiamo avuto un transito medio di 1.900
TIR al giorno, quindi ci stiamo rapidamente avvicinando alle medie
che, non in Svizzera, ma in Austria sono state ritenute
insostenibili.
E' chiaro che se il progetto autostradale andrà avanti, non farà
che attirare nuovo traffico. Del resto, tutte le previsioni
relative al rapporto tra costi e benefici dell'autostrada
ipotizzano un aumento esponenziale del traffico di TIR, ma questo
traffico di automezzi sarà una cosa estremamente negativa per la
Valle d'Aosta, che non possiamo pensare di risolvere facendo
l'autostrada, la quale, anzi, ci porrà nuovi problemi in termini di
aumento di transito, di inquinamento e di distruzione. Tale
problema, quindi, ce lo dobbiamo porre fin d'ora.
Ci sono, evidentemente, delle alternative e delle soluzioni, che
non sono facili e che vanno studiate. C'è sicuramente il grosso
problema del rilancio e del potenziamento del trasporto su
ferrovia, ma c'è anche un discorso più di fondo, che è quello di
puntare a delle economie che siano più su base regionale, di
indirizzare le strutture economiche in modo che si basino più su
uno sviluppo endogeno o autocentrato, chiamiamolo pure come
vogliamo, ma che sia comunque basato sullo sviluppo di determinate
potenzialità regionali. Se noi non ci poniamo nella prospettiva di
risparmiare del traffico, ci troveremo di fronte a delle situazioni
insostenibili, che in parte già si stanno verificando e questo al
di là del tema più generale del costo energetico di tutto questo
sistema.
Credo quindi che la Regione Valle d'Aosta debba studiare questo
problema, debba andare a fondo della questione, senza chiudere gli
occhi e senza nascondersi di fronte ad una realtà che ci provoca
dei problemi. Noi dobbiamo andare a vedere che cosa sta succedendo
altrove e quali sono le contromisure che si stanno predisponendo;
dobbiamo vedere in che situazione ci troviamo noi, come possiamo
collaborare con gli altri e come si può studiare una strategia
comune tra le regioni alpine.
Chiedo quindi al Consiglio di approvare la mozione, di attuare
questa indagine conoscitiva e di assumere le opportune
informazioni, in modo che fra alcuni mesi il Consiglio, sulla base
delle informazioni ufficiali e dei dati verificati non solo dal
Consigliere di Nuova Sinistra, ma da un'intera Commissione
consiliare, possa discutere su quello che sta succedendo e sui
provvedimenti che noi potremo assumere.
Si dà atto che alle ore 18,10 assume la Presidenza il
Vicepresidente Dolchi.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Je voudrais dire que au-delà des solutions
à choisir (le chemin de fer ou la route), la motion avait
l'intention d'engager la première Commission pour faire une
enquête. Je dois dire que, à ce propos, les trois Commissions pour
l'examen des problèmes concernant la circulation à n'importe quel
niveau, qui existent déjà à l'intérieur des trois organismes qui
groupent les régions de l'arc alpin (CO.TR.A.O., ARGHE-ALPE et ALPE
ADRIA), ont déjà pris des contacts sur ce point. Il y a eu au
Canton Ticino une rencontre avec les Présidents de ces associations
et dans cette rencontre on a analysé les résultats de l'enquête
faite sur les problèmes de la circulation routière et par rail.
Par conséquent, pour l'instant je demanderais, au-delà de
l'engagement de la première Commission, de mettre à disposition des
Conseillers qui voudront voir le matériel toutes les nouvelles que
nous, en tant que Commission compétente, sommes en train de
recueillir.
Par la suite, s'il y aura encore des requêtes ou des
éclaircissements à faire, on est disponible, mais pour l'instant,
je crois qu'il est inutile de confier à la première Commission
cette enquête, qui est en train d'être faite aussi par les
associations qui groupent les régions d'un côté et de l'autre des
Alpes. Justement, pour ce qui est de l'Autriche, il y a un lien
avec les régions italiennes orientales et pour ce qui concerne la
Suisse il y a un lien avec la Lombardie, etc.
Si le Conseiller est d'accord, je proposerais de donner au
Conseil tout le matériel et, si ensuite est encore utile, on pourra
donner des éclaircissements. Je crois qu'il serait inutile de faire
un double travail, étant donné qu'il y a les moyens pour recueillir
ce matériel.
PRESIDENT:
Le Conseiller Riccarand a demandé la parole; il
en a la faculté.
RICCARAND (NS):
Io sono perplesso di fronte alla proposta
del Presidente della Giunta, perché evidentemente queste
commissioni ...
(...Interruzione del Presidente della Giunta...)
... Va bene, comunque, se già esiste uno studio o una
documentazione, chiedo che in tempi piuttosto rapidi tale
documentazione venga messa a disposizione della la Commissione;
così, se i vari elementi saranno ritenuti sufficienti, si potrà
arrivare ad una discussione in Consiglio, altrimenti si potrà
decidere di ampliare l'indagine e di approfondirla.
Io credo comunque che si tratti di un problema urgente e quindi
ritiro la mozione, in attesa di esaminare la documentazione alla
quale ha fatto cenno il Presidente della Giunta, riservandomi però
di ripresentarla qualora la documentazione fosse ritenuta
insufficiente e se dovesse emergere la necessità di un ulteriore
approfondimento rispetto alla situazione che attualmente esiste
nelle regioni alpine su un problema che, ripeto, a mio avviso è di
estrema importanza e sul quale si dovrà arrivare quanto prima ad
una precise presa di posizione da parte della Regione Valle
d'Aosta.
PRESIDENTE:
Come è già stato detto dal Consigliere
Riccarand, la mozione in oggetto è da considerarsi ritirata.
Il Consiglio prende atto
