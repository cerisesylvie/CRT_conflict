Classificazione
AMBIENTE
Flora e fauna



Oggetto del Consiglio n. 500 del 19 marzo 2019 - Resoconto
OGGETTO N. 500/XV - Discussione generale sulla mozione:
"Modifica della normativa regionale in materia di indennizzi dei
danni da predazione".
Distort (Presidente)
- Passiamo al punto 5 all'ordine del
giorno. Ha chiesto la parola la collega Pulz per esposizione e
presentazione della mozione.
Pulz (ADU VDA)
- Nel presentare questa mozione, allo
scopo di impegnare gli Assessori all'agricoltura e all'ambiente a
verificare la possibilità di modificare la normativa regionale in
materia di indennizzi dei danni da predazione a causa di lupi, ma
anche canidi, vogliamo sottolineare immediatamente che non
entreremo qui nel merito della discussione se prelevare o meno
degli esemplari di lupo, giusto per usare una terminologia ambigua
che maschera la verità dei fatti, cioè se sparare o meno ai lupi.
Vorremmo invece concentrare l'attenzione sull'opportunità di
sostenere gli allevatori in maniera decisa, caparbia e di renderli
parte attiva nella strategia che la Regione deve adottare per
giungere in modo condiviso ed efficace a una gestione del
predatore.
Nel bellissimo libro recentemente presentato presso la nostra
Biblioteca regionale, "Il tempo dei lupi: storia e luoghi di un
animale favoloso", scritto dallo storico medievista Riccardo Rao,
che insegna all'Università di Bergamo e fa anche parte dei comitati
editoriali di alcune riviste scientifiche di settore, si legge che
riflettere sui lupi e sul ruolo ecologico degli stessi nel corso
della storia è un modo per rinsaldare e riscoprire il nostro
rapporto con la natura per individuare le strade che ci possono far
recuperare un legame vivo e partecipato con il territorio, che è
uno dei mezzi fondamentali per coesistere in equilibrio con
l'ambiente, per adottare una prospettiva di salvaguardia della
fauna selvatica e di una specie ancora oggi minacciata dall'uomo, e
non il contrario. Soprattutto puntare l'attenzione sul lupo e sulla
sua storia serve per costruire i motivi di una paura antica, che
abbiamo imparato ad avere fin da piccoli, come ci ha confessato il
collega Restano che diceva che quando corrono i boschi della
Valpelline ha timore per i suoi polpacci. Eppure basta sfogliare
poche pagine dei bei libri recenti scritti da chi con i lupi
effettivamente vive - sono i biologi ambientalisti, etologi,
faunisti - sulla ricomparsa in Europa di questi animali
tradizionalmente ritenuti feroci, per rendersi conto che il nostro
terrore è ingiustificato.
Nel nostro continente i lupi non attaccano l'uomo e neanche la
donna da oltre cent'anni. I rischi maggiori riguardano il bestiame,
chiaramente, che però - anche se il dato è complessivo e cambia
nelle aree che sono a più marcata votazione pastorale - riveste
meno del 10 percento dell'alimentazione del lupo, sicché con una
serie di accorgimenti - dice sempre Rao - si può anche pensare ad
una pacifica coesistenza. Se l'alimentazione dei lupi è costituita
quindi prevalentemente da cervi, caprioli, cinghiali e solo per il
10 percento da prede domestiche, allora davvero una pacifica
coesistenza con l'uomo sembra possibile; certo, se vengono presi
alcuni rigorosi accorgimenti, come la sorveglianza da parte
dell'uomo e da parte del cane da guardia e elettrificazione.
"
Intendiamoci
", dice ancora il professor Rao, "
la
questione delle pecore, capre e bestiame non è di poco conto. Oggi
i lupi giungono fin nelle stalle e, anche se una parte consistente
dei danni sono compiuti piuttosto da cani inselvatichiti,
costringono gli allevatori a uno sforzo severo per salvare la loro
ricchezza. D'altro canto i progetti europei che promuovono la
coabitazione fra lupi e pastori sono ai primi passi e riguardano
solo alcune aree e le regioni non sempre li appoggiano
".
Come possiamo dunque intervenire efficacemente? Proteggendo da
una parte la fauna selvatica, quindi il lupo con la sua storia
ecologica, perché pare che questo animale ha una funzione centrale
negli ecosistemi boschivi e, dall'altra, appunto, le attività umane
degli agricoltori e degli allevatori, gli ultimi a resistere nelle
aree montane per la salvaguardia del paesaggio e per il
mantenimento anche di saperi e tradizioni legati alla cultura
contadina e allo sviluppo rurale. Nonostante le normative
introdotte ad oggi in Valle d'Aosta, non serve introdurre un
ulteriore provvedimento che conceda il risarcimento, peraltro pare
in ritardo in caso di predazione del bestiame da parte dei lupi o
dei canidi, se poi di fatto questo non è possibile in ragione del
cosiddetto "limite del
de minimis
" e di questo noi vogliamo
parlare.
Noi, di Ambiente, Diritti e Uguaglianza, abbiamo partecipato ai
vari incontri sul lupo organizzati dalla Regione sul territorio e
questa è stata una delle tante problematiche sollevate dagli
allevatori. Tra l'altro ci piace dire che sovente abbiamo
apprezzato, durante gli incontri con la popolazione, la competenza
delle Guardie del Corpo forestale che hanno professionalmente
apportato informazioni corrette e anche lontane da falsi timori e
pregiudizi, e hanno cercato di informare gli allevatori, che
peraltro sono in molti casi già informati sulle misure di
prevenzione e sull'esistenza di procedure per ottenere un rimborso
adeguato alle predazioni subite. Ciononostante, per alcuni
allevatori interessati da fenomeni di predazione ci sono effettive
difficoltà ad accedere ai rimborsi adeguati in ragione del fatto
che questo indennizzo è attribuito in regime di
de minimis
agricolo, ai sensi del Regolamento della Comunità europea n. 1535
del 2007 e, finché il
de minimis
resta in vigore, poco può
fare il provvedimento dirigenziale - quello del 18 febbraio scorso
di cui ci parlava il nostro Assessore Chatrian - introdotto dopo le
iniziative nostre di MOUV', almeno così ci è sembrato, per
liquidare i contributi a cui gli allevatori hanno diritto.
Oggi, noi di Ambiente, Diritti e Uguaglianza Valle d'Aosta, con
un atteggiamento costruttivo che sappiamo essere apprezzato
dall'Assessore Chatrian, perché ne abbiamo più volte discusso anche
a quattr'occhi, proponiamo di verificare la possibilità di agire
come ha fatto la Regione Toscana a cui ci siamo ispirati in questa,
ma anche in altre occasioni. Il principio naturalmente deve essere
quello della prevenzione con tutti gli strumenti e le procedure che
la normativa regionale mette a disposizione per adottare misure
preventive, principio che deve essere accompagnato da un sollecito
e completo risarcimento, cioè il 100 percento dei danni subiti nei
casi in cui questa prevenzione non basti. La Toscana, per andare
incontro al disagio degli allevatori, ha aperto un nuovo bando -
questo nel marzo 2018 - per la richiesta di risarcimento danni
provocati dai lupi nell'anno precedente, senza più questo regime di
de minimis
, introducendo così alcune novità rispetto agli
anni precedenti. In questo modo per ottenere i risarcimenti non
sarà più necessario che l'azienda abbia subito un danno superiore
ai 15.000 euro in tre anni. Gli allevatori potranno chiedere un
indennizzo che copra il danno subito anche se di minore o maggiore
entità, perché - proprio per essere chiarissimi e parlare in
maniera comprensibile - se un allevatore ha già avuto i 15.000 euro
e poi il lupo arriva e gli mangia le pecore, in regime di
de
minimis
non ha più diritto a nulla. L'indennizzo, invece, in
Toscana coprirà sia i danni diretti rappresentati dagli animali
uccisi o che è stato necessario purtroppo abbattere a causa degli
attacchi, sia anche i danni indiretti, come per esempio le spese
veterinarie per la cura dei capi feriti. L'indennizzo è calcolato
individualmente per ciascuna azienda e coprirà il 100 percento dei
costi diretti e l'80 percento di quelli indiretti. Al bando possono
partecipare gli imprenditori agricoli titolari di piccole e medie
imprese, chiaramente che hanno sede sul territorio regionale e che
siano in regola con le normative sanitarie e veterinarie. Per poter
ricevere questo risarcimento gli allevatori dovranno chiaramente
dimostrare, allegando anche fatture o pezze di appoggio alla
domanda, di avere realizzato almeno una delle misure di protezione
per tutelare il bestiame. Una volta inviata la domanda, l'Ufficio
Territoriale Agricoltura provvederà poi a verificare i requisiti
per l'indennizzo e questo sarà in caso erogato. Sono state previste
anche delle novità relative alla segnalazione dei danni che si
verificheranno da ora in poi, vale a dire gli allevatori che
subiranno un attacco da parte di lupi che abbiano provocato la
morte o il ferimento di almeno un capo di bestiame dovranno
richiedere l'intervento dei veterinari ASL che certificheranno
l'atto predatorio entro 24 ore dalla scoperta del danno. Poi entro
24 ore da questa certificazione l'allevatore dovrà comunicare il
fatto all'Ufficio territoriale regionale allegando la
documentazione fotografica delle misure di protezione
esistenti.
Arriviamo al dunque, mi scuso di essere stata un po' lunga, non
lo faccio mai, però qui la questione è anche abbastanza complessa.
È a partire da tutte queste premesse che con questa mozione noi
vorremmo impegnare gli Assessori all'agricoltura e all'ambiente a
verificare la possibilità di avviare procedimenti amministrativi
per una modifica della normativa regionale in materia di indennizzo
dei danni da predazione, che consenta, come abbiamo detto, il
superamento della problematica del regime dei
de minimis
.
Vorremmo impegnare anche gli Assessori a relazionare alla
competente Commissione consiliare, magari entro due mesi
dall'approvazione di questo atto, in merito alle verifiche di
fattibilità effettuate e allo stato di avanzamento del procedimento
amministrativo.
Presidente
- La discussione generale è aperta. C'è la
richiesta di altri interventi? Ha chiesto la parola il Consigliere
Lucianaz.
Lucianaz (LEGA VDA)
- Al di là dei rimborsi monetari, che
sicuramente sono indispensabili anche se arrivati con ritardo, però
pare che stiano arrivando i proprietari dei capi, in questa
occasione volevamo portare l'accento su un fatto grave quanto
quello della denominazione dei canidi. Infatti, dai dati che
gentilmente ci ha fornito l'Assessorato, troviamo un numero elevato
di capi abbattuti anche l'anno scorso da parte di canidi o comunque
da felini non propriamente definiti. Una cosa importante sarebbe
capire che gestione si vuole fare di questi canidi, cioè se sono
pericolosi si dovrebbe andare in una certa direzione, se sono cani
abbandonati comunque c'è una gestione dei cani da perseguire,
perché qui pare, da cosa abbiamo capito partecipando alle serate,
che sia ancora più pericoloso di quanto lo è il lupo, in quanto il
lupo sembra che tema l'essere umano e il canide molto di meno.
Pertanto sicuramente è una gestione molto più seria da
effettuare.
Non vi nascondo che io non ho fatto studi classici, ho letto
pochi libri, però ho fatto il "
moudzoun-ì
"
[traduzione dal patois: "pascitore di manzi"] e quando uno
pascola - o comunque lo ha fatto nella sua giovinezza - ha un
rapporto tutto particolare con i capi che accompagna nei pascoli.
Qui non vogliamo soffermarci sul valore intrinseco dei capo
abbattuto, ma certo che vedere un agnello o una pecora all'indomani
dell'attacco ancora morente per terra, a chiunque ha avuto un
animale, anche non cane o gatto, strappa il cuore. Quindi se il
lupo o il canide è utile alla gestione dell'ecosistema, non lo è
certo vicino agli allevamenti domestici o vicino ai nostri bovini o
ovini. Qua non siamo in Toscana, qua non siamo in Abruzzo. Qua
abbiamo un territorio montagnoso che tutti conosciamo bene. C'è un
pericolo grave. Ogni volta che si accompagnano le mandrie negli
alpeggi, non per niente esiste il "
moudzoun-ì
"
[traduzione dal patois: "pascitore di manzi"], perché
giustamente bisognerà accudirle queste bestie, secondo me va fatta
una gestione diversa dell'animale lupo. Nessuno vuole eliminare il
lupo, ben lungi da questo, però dobbiamo effettivamente tenere in
considerazione che abbiamo numeri e territori molto diversi da
quelli di altre zone dove il lupo pare sia meno problematico.
La nostra richiesta è di prendere in considerazione tutte le
richieste degli allevatori, siano essi allevatori di 200 pecore
come di 4 capre. Hanno tutti il diritto di gestire liberamente i
loro animali e non da temere l'intervento del lupo. Se poi il lupo
vogliamo inserirlo nel Parc Animalier d'Introd io sono il primo a
pagare il biglietto per andare a vederlo; se vuole essere gestito
nel Parco del Grand Paradis o al Mont Avic, dove fanno bellissime
iniziative sul lupo, benissimo, ma non riesco a capire per quale
motivo l'allevatore deve vivere rintanato o recintato per poter
permettere uno spazio indeterminato a questo predatore. L'ovino, il
caprino, secondo me in Valle d'Aosta non deve temere il lupo.
Confrontiamoci pure, ma sappiate che almeno io personalmente sono
dalla parte degli allevatori.
Presidente
- Ha chiesto la parola il Consigliere
Ferrero.
Ferrero (MOUV')
- Rapidamente, perché la collega Pulz ha
già illustrano in maniera esaustiva il tutto. Io vorrei che fosse
chiaro: il fatto di rimuovere il
de minimis
riguardo alla
questione dei danni del lupo, come potrebbe essere anche per i
danni cagionati dai cinghiali, è una questione verso la quale
dobbiamo andare obbligatoriamente, sennò la già tanto invisa
Comunità europea, che in questo momento è traballante, verrà ancora
più odiata dai nostri agricoltori che vedono semplicemente in certi
provvedimenti l'ottusità di una burocrazia che non capisce che non
si tratta di contributi, ma di un risarcimento danni, perché se il
lupo ammazza le pecore è ovvio che si tratta di un risarcimento
danni, non è che io do un contributo per facilitare l'attività
agricola o qualcosa del genere.
Riguardo alla questione dei cani selvatici o dei cani randagi,
anche qui, Assessore, io ho ritrovato una delibera - adesso mi sono
fatto dare le
password
per accedere alle delibere - in cui
si dice che la competenza in capo alla Forestale è del controllo
dei cani selvatici, perché se a un certo punto risulta che più del
50 percento dei colpacci viene messo a segno non dai lupi ma dai
cani selvatici, magari qualcuno deve andarli a prendere! Se c'è
stata un'ulteriore delibera che ha variato le competenze me lo dirà
lei, ma io vedo che qui è in capo alla Forestale. Chi si occupa dei
cani selvatici? Io penso la Forestale e l'USL. Se c'è qualcun
altro, io con piacere lo verrò a sapere e a quel punto chiederò
anche perché fino ad adesso non ha fatto nulla, perché c'è stata
questa proliferazione di cani selvatici. Su certe risposte che
vengono date da alcuni addetti ai lavori - fortunatamente non tutti
- della Forestale, a chi ha avuto dei danni dal lupo sul fatto che
dovevano cintare tutto e che sarebbero addirittura passibili di
sanzioni perché hanno lasciato gli animali in giro, io su questo
sarei anche un pochettino più prudente. Magari un orientamento da
parte dell'Amministrazione regionale dovrebbe arrivare, perché non
è che si possono recintare dei chilometri di prati per poi fare
pascolare le greggi o mettere - come alcuni mettono o come viene
consigliato - l'introduzione del cane maremmano. Sapete che dove ci
sta un maremmano è vero che non arriveranno i lupi, ma occhio che
se passa qualche turista vicino o se passa anche qualcuno che non
conosce bene il cane c'è veramente da avere paura. Si tratta
semplicemente di intraprendere nei confronti della Comunità europea
lo stesso percorso che è stato fatto dalla Regione Toscana.
Consideriamo un risarcimento come un risarcimento e non come un
contributo. Mi sembra una cosa logica. Se lo hanno già ottenuto
loro, perché non possiamo ottenerlo noi? La nostra sollecitazione
va quindi in questa direzione.
Presidente
- Ha chiesto la parola il Consigliere
Manfrin.
Manfrin (LEGA VDA)
- Voglio anch'io concentrarmi un
attimo sulla questione dei canidi, perché ritengo che sia di
assoluto interesse. Io, assieme al collega Lucianaz, nello scorso
Consiglio avevo presentato un'interpellanza per chiedere se era
stato fatto un censimento di questi canidi e nessuna risposta mi è
stata fornita dall'Assessore, Assessore che peraltro oggi rimane
anche silente, a fronte delle posizioni di una mozione, aspettando
di sentire cosa dicono tutti gli altri per poi eventualmente
prendere posizione in qualche maniera. È un comportamento che io
sinceramente trovo un pochino scorretto, oltre che un po' codardo,
chiamiamolo così, un pochino più sfumato.
Posso continuare, se mi è concesso, collega? Se mi è concesso
continuare, io continuo.
Presidente
- Può continuare. Rimaniamo nei toni
corretti.
Manfrin (LEGA VDA)
- Sì. Mi è concesso continuare?
Presidente
- Nei toni legati al corretto uso della lingua
italiana. Prego.
Manfrin (LEGA VDA)
- Ha poi il tempo di parlare, quindi
può dire la sua.
Presidente
- Prego, continui.
Manfrin (LEGA VDA)
- Dicevo che non è stata data risposta
alla mia interpellanza, ma è un problema molto grave. È un problema
molto grave perché? Perché i dati - e li abbiamo esposti già lo
scorso Consiglio - dicono che circa la metà degli attacchi compiuti
da quelli rilevati ovviamente dalle Guardie del Corpo Forestale
vengono compiuti da canidi. Allora, visto che da più parti si è
sollevato il problema del lupo in Valle d'Aosta, credo che a questo
punto si debba anche sollevare un problema di presenza di canidi in
Valle d'Aosta. Se però non abbiamo contezza dei numeri, se non
abbiamo giustamente contezza delle presenze - com'è stato ricordato
anche da parte del collega Ferrero -, se non c'è anche un'azione
tesa a trovare una soluzione per questo problema, è evidente che è
un po' difficile affrontarlo.
Credo che questa mozione serva anche per sollecitare un'azione e
una presa di posizione per avere dei dati che riteniamo
assolutamente importanti sulla consistenza numerica per poter dire
effettivamente agli allevatori: "guardate che a fianco dei lupi ci
sono anche i branchi di canidi che sono di questa consistenza"
oppure dire: "guardate, dalle indagini che sono state fatte in
realtà tutti questi canidi proprio non ci sono, è più una
situazione di comodo mettere genericamente il nome canide che
raggruppa nella sua famiglia tutta una serie di elementi, perché
non si sa bene a chi attribuirlo e forse è molto più semplice
così". Io mi fido del Corpo forestale. Mi auguro che invece questi
dati effettivamente corrispondano al vero e che quindi ci vengano
forniti, e ci venga fornita la consistenza numerica, perché sarebbe
un po' folle dire "devi fare le analisi" - si è sentito parlare di
30-35 lupi divisi in quattro branchi in Valle d'Aosta - e poi non
sapere la consistenza numerica di coloro che portano più del 50
percento degli attacchi al bestiame. Credo che in questo senso un
intervento sia assolutamente necessario.
Presidente
- Ha chiesto la parola il Consigliere
Vesan.
Vesan (M5S)
- Sull'argomento del censimento dei lupi e
dei cani selvatici eravamo già intervenuti a inizio legislatura
praticamente e l'allora Assessore Gerandin ci aveva risposto che
sono in fase di esecuzione le analisi del DNA e che in molti casi
però non erano esaustive per capire se l'intervento fosse
attribuibile al lupo o ad altre specie. Qui temo che stiamo
utilizzando tutti il termine "canidi" in modo inappropriato, perché
i canidi sono tutti quanti: le volpi sono canidi, i coyote sono
canidi, gli sciacalli sono canidi, come sono canidi i lupi e i
cani, sia domestici che randagi. Se vogliamo parlare di attacchi da
parte dei cani randagi, purtroppo un dato reale, significativo e
certo credo sia ancora piuttosto limitato, ma - come ci aveva
promesso l'Assessore Gerandin e come credo sia impegnato anche
l'attuale Assessore competente - spero avremo quanto prima questi
dati, visto che i nostri laboratori ci consentono di
elaborarli.
Entriamo nel merito della questione della presenza del lupo in
Valle d'Aosta e di cosa è possibile fare. La presenza del lupo in
Valle d'Aosta è sicuramente un problema per quanto riguarda
l'allevamento. Al tempo stesso, da un altro punto di vista, come
abbiamo potuto verificare dai precedenti interventi in quest'Aula,
la predazione del lupo si rivolge al 90 percento dei casi ad
animali selvatici e quindi, da quando c'è il lupo in Valle d'Aosta,
grossi problemi per quanto concerne i danni dei cinghiali o la
cheratocongiuntivite dei camosci non abbiamo più avuto per fortuna
l'occasione di affrontarli, grazie al fatto che la selezione degli
animali selvatici fatta dai lupi è qualitativamente infinitamente
migliore della selezione fatta da parte dei cacciatori.
Veniamo poi su una questione più domestica. Sicuramente
qualunque azione di prevenzione è migliore e più utile per quello
che riguarda la prevenzione dei danni all'agricoltura.
Probabilmente le recinzioni sono inefficaci, anche perché il
bestiame chiuso all'interno dello stesso recinto provoca
comportamenti di fuga impedita che fa sì che spesso e volentieri
sia i lupi che i cani selvatici si accaniscano nei confronti
dell'intero branco che non riesce a scappare, mentre di solito più
agevolmente è il lupo che entra, quindi probabilmente i cani e
altri sistemi di protezione sono più efficaci. È vero che qui non
siamo in Toscana e neanche in Abruzzo, ma la situazione montana e
dei pascoli dell'Abruzzo è in realtà molto vicina alla situazione
dei pascoli che abbiamo qui, in Valle d'Aosta. La protezione dal
lupo esiste da tantissimi anni e la presenza del lupo, almeno in
quell'area, non è mai cessata.
Per quello che riguarda gli indennizzi, però, siccome la fatica
del nostro allevatore di andarsi a recuperare le carcasse dei
propri animali e la sofferenza nel doverlo fare non può essere
ricompensata in nessuna maniera, la responsabilità di compensare il
suo danno economico in modo congruo e rapido è un qualcosa che
l'Amministrazione regionale si deve assolutamente assumere. Sulla
scorta di questo il Movimento 5 Stelle esprime il suo voto
favorevole nei confronti di questa mozione perché, come è già stato
detto dai colleghi, non stiamo parlando di un sussidio, ma di un
rimborso relativamente a danni di origine assolutamente naturale.
In nessun caso, a seguito dell'alluvione del 2000, siamo andati a
discutere se gli aiuti nei confronti delle imprese allagate fossero
in regime di
de minimis
o meno, e vorrei che continuassimo
ad adottare questa linea anche in questa fase.
Presidente
- Ha chiesto la parola il Consigliere
Luboz.
Luboz (LEGA VDA)
- Più che un intervento volevo fare una
riflessione riguardo ai lupi, ai canidi, eccetera. A me pare
sostanzialmente che si rischi di perdere un pochino il senso della
misura e ci si abbandoni ad una vita ideale piuttosto che alla
concretezza dello stato dei luoghi della vita concreta che viviamo.
Due giorni fa, domenica - non so chi ha avuto l'occasione di
ascoltare il TG3 delle ore 14:00 - c'è stato un bel servizio, con
una voce suadente che raccontava la presenza di sette, otto lupi
nel Parco del Mont Avic, con una musica dolce in sottofondo.
L'intervista era rivolta ad uno specialista che ha detto che
l'ultimo attacco all'uomo - anzi più che all'uomo, a un giovane
pastore - è stato di due secoli fa. Ricordo mia nonna (classe
1903), che raccontava che i suoi genitori dicevano che al "
gran
prò
" [traduzione dal patois: "grande prato"] c'erano le
"
louii
" [traduzione dal patois: "trappole per lupi"], perché
obiettivamente erano un pericolo per il bestiame, per l'attività
che loro intraprendevano, ma anche obiettivamente si è sentito dire
per i bambini. Rispetto la presa di posizione, il mondo ideale in
cui vorrebbe vivere una certa parte politica, però bisogna anche
calarsi nel concreto e in certi momenti bisogna fare riflessioni a
più ampio raggio, a 360 gradi, non soltanto per i cani e per i lupi
in questo contesto, magari travalico l'argomento. Ci rendiamo conto
che viviamo in montagna e che le pietre, soltanto per la banale
legge della gravità, scendono? Stiamo vivendo ad Introd una
situazione che probabilmente avremo modo di affrontare nei prossimi
Consigli: strade poderali chiuse perché obiettivamente sopra i
massi incombono. A mio giudizio bisognerebbe, anche per il lupo,
trattare con un maggior senso di responsabilità e concretezza
l'argomento.
Presidente
- Ha chiesto la parola il Consigliere
Nogara.
Nogara (UVP)
- Non vorrei tanto parlare di sovvenzioni,
di
de minimis
, quanto di situazioni reali che ci sono qui,
in Valle d'Aosta, riguardanti il lupo, l'allevamento e la
situazione che stanno attraversando gli allevatori. Ho trovato un
po' strano l'intervento fatto prima dal Manfrin; non è per
difendere l'Assessore, che non ha bisogno di essere difeso, ma dire
che è un codardo perché non aveva ancora preso la parola mi sembra
una cosa un po' esagerata. Non mi sembra il caso, in un'Aula come
questa, di dover dire e tirare fuori questa parola.
Parlando di cose concrete, tante volte ho sentito dire: "la
Forestale non controlla, la Forestale dice cose non vere". La
Forestale, invece, fa il suo lavoro! Fino a pochi anni fa i lupi
qui in Valle d'Aosta non c'erano, eppure dei canidi facevano dei
danni. Qui allora si parla subito di censimenti, bisogna censire
quanti sono. Guardate che qui in Valle d'Aosta non ci sono cani
selvatici, o ce ne sono, o ce ne sono stati pochissimi. I cani sono
dei proprietari, i quali di notte a volte li lasciano e tolgono
loro la catena. I cani hanno questo vizio, vanno a caccia di
animali selvatici; se ci sono i parchi non vanno tanto a caccia, ma
se trovano delle pecore o delle capre ne approfittano, ci provano
un po' meno con i manzi, e poi succede - com'è successo diversi
anni fa, ma molti anni fa - che diversi manzi cadevano dalle rocce
e li si trovava morti. Eppure i lupi non c'erano, non c'erano, ma
ora in più si è aggiunto anche il lupo. Ora dico che per
l'allevatore è un grossissimo problema, però adesso insistere su
questo fatto del lupo, che a tutti i costi bisogna fare qualche
cosa a livello politico... tra l'altro io sono d'accordo nel fare
qualcosa nei confronti del lupo, però se ci sono leggi nazionali ed
europee che in questo momento non permettono di fare nulla, mi
spiace, ma bisogna cercare solo di tacconare e di aiutare gli
allevatori in questo momento difficile dando loro un aiuto, sia
finanziario che di protezione. Queste sono le uniche cose pratiche
che in questo momento si possono fare.
Vi devo dire che io tempo fa sono stato abbastanza attaccato
perché mi sono permesso di dire che se ad un certo punto non ci
sono dei predatori naturali bisogna intervenire con un controllo,
come si è fatto con il cinghiale, per esempio. Adesso qua si dice
che il cinghiale non fa più tanti danni. Guardate che i cacciatori
e i forestali stanno facendo un grandissimo lavoro per limitare i
danni all'agricoltura! Noi ci troviamo ad avere dei cinghiali che
fanno un danno all'agricoltura, ci troviamo ad avere dei cervi che
fanno dei danni... non è che sono dei danni... Se voi andate fra un
mese a 1000 metri, soprattutto nella Valle del Gran San Bernardo,
trovate delle mandrie di 20-30 cervi che brucano i prati e che
teoricamente dovrebbero servire per il bestiame, per i bovini, per
gli ovini, e non solo lì, ma anche negli alpeggi. È chiaro che se i
numeri aumentano e non ci sono predatori, penso che sia normale che
si debba intervenire in qualche modo. Questo modo è il controllo,
il famoso controllo. Il controllo cosa dice? Non è che dobbiamo
sterminare i cinghiali, i cervi, i caprioli e i lupi, ma tenere un
numero limitato di queste specie perché tutti possano usufruire
dello scarso territorio coltivabile che abbiamo in Valle d'Aosta,
perché alla fine della fiera io capisco anche il contadino.
Sposo anche quello che ha detto Lucianaz. Per tanti anni ho
lavorato in questo settore. Sembra quasi che si difenda il lupo, il
cinghiale e il cervo e il contadino... chi se ne frega, lui deve
adeguarsi! Non è così. Ricordatevi che i danni che vengono fatti in
questo caso dai canidi, lo dico in generale... non è che ammazzano
un manzo e si dice "vabbè, ti do i soldi del manzo"... Guardate che
dietro quel manzo c'è un lavoro, e non solo per allevarlo, è un
lavoro anche di scelta della razza, di ricerca, di spese, perché di
una razza si vuole avere - e non solo per i bovini, per gli ovini e
per i caprini - l'eccellenza per aumentare la produzione di latte,
per aumentare la combattività degli animali, caratteristica che
abbiamo anche qui in Valle. Non è che se voi parlate con tanti
contadini dicono: "vabbè, io mi accontento perché mi danno la
sovvenzione, mi danno i soldi, sono a posto, mi va bene". Non è
così! È una perdita molto più importante per un contadino. Bisogna
rispettare tutti: dai contadini, agli animali e alla convivenza di
tutto questo sistema. È chiaro che finquando noi abbiamo una
legislatura che non ci permette di fare certe cose dobbiamo
tacconare in altri modi. Quando ci sarà una legislatura che ci
aiuta anche a limitare questi danni, queste problematiche, evviva,
si cercherà di lavorare nel miglior modo possibile, ma non certo
per sterminare i lupi, né i cervi, né i cinghiali. Questa è la
visione che ho.
Devo dire che in questo caso devo difendere la categoria dei
forestali. Vi assicuro che è impossibile fare il censimento dei
canidi, come vi dicevo prima. Non riuscite a farlo perché non sono
cani selvatici che girano sul territorio. Sono cani che poi in
certi periodi dell'anno troviamo sul territorio, perché magari sono
cani anche di agricoltori che sono qui. Poi in un altro periodo,
che sono su in alpeggio, non li trovi più in quel periodo lì. Il
forestale viene chiamato e interviene. Tante volte si interviene e
tante volte si è quasi obbligati a fare l'abbattimento, e non solo
su bovini, ovini e caprini, ma anche su animali selvatici. Succede
tante volte che si trovano cani che chiudono nell'angolo di una
roccia un camoscio, uno stambecco. Lì che cosa si fa? Si fa
l'abbattimento. Poi cosa succede? Magari spari al cane e ti
denunciano come Forestale perché hai sparato al cane che stava per
sbranare un camoscio. Ci sono tutte queste cose che bisogna
prendere in considerazione. Secondo me bisogna avere un minimo di
equilibrio per riuscire a mantenere gli equilibri giusti che vadano
bene per tutti e per tutta la comunità.
Presidente
- Ha chiesto la parola il Consigliere
Bertin.
Bertin (RC-AC)
- Il ritorno del lupo su questa parte di
Alpi, che per cent'anni e più non era presente, certamente è un
fatto rilevante che non va sottovalutato, perché crea dei problemi
oggettivi. La mancanza della presenza di questo predatore ha fatto
sì che tutto l'ecosistema e l'organizzazione stessa
dell'allevamento assumesse determinate caratteristiche che non
possono essere trasformate immediatamente e adattate in tempi brevi
a una nuova realtà come questa. A mio avviso deve essere
soprattutto gestita con un approccio scientifico e non
sottovalutare gli effetti che ha, perché sottovalutare sarebbe "un
errore", un approccio scientifico che non ci metta nelle condizioni
del "lupo sì-lupo no", perché se si finisce in questo dibattito è
assolutamente negativo per tutti.
Teniamo presente, come dicevo, che l'agricoltura in Valle
d'Aosta si è evoluta senza la presenza di questo predatore e che
quindi vi sono dei seri problemi è assolutamente vero, al di là
degli indennizzi e dei rimborsi che vanno fatti il più presto
possibile. Da questo punto di vista non si può che aderire alla
mozione presentata, ma bisogna tenere presente - come ci dicevano
anche altri Consiglieri - che è difficilmente stimabile il danno e
va al di là di quello che apparentemente può rappresentare.
Immagino la selezione di generazioni fatta su alcuni bovini in
particolare, che è certamente quella più difficile quando succedono
queste cose. A mio avviso occorre tenere alta l'attenzione in
generale cercando di non sottovalutare questo problema che è in
prospettiva - capisco l'allevatore, perché da questo punto di vista
rischia veramente di essere un serio problema per lui - e cercando
di avere un approccio per quanto possibile il più scientifico e
pragmatico possibile.
Presidente
- Ha chiesto la parola il Consigliere
Gerandin.
Gerandin (MOUV')
- Chi mi ha preceduto ha già detto
davvero tante cose, sia la collega Pulz che il collega Ferrero,
quando sono stati illustrati i termini di questa mozione.
Penso che la vera sfida del futuro sarà quella di trovare il
giusto equilibrio per una convivenza ragionevole tra il discorso
del lupo, degli animali predatori e quello della pastorizia,
dell'agricoltura. Sarà probabilmente la vera sfida del futuro,
perché da una parte c'è la normativa - che comunque tanti che mi
hanno proceduto già dicono - che comunque ti fissa delle regole e
che, volente o nolente, sei obbligato a rispettare. Ognuno poi ha
le proprie sensibilità, le sensibilità possono essere da una parte
o da un'altra. In un mio intervento una volta ho detto che va bene
essere dalla parte del lupo, ma sono anche dalla parte degli
agnelli. Penso che il giusto equilibrio debba essere proprio quello
di dire: "salvaguardiamo gli agnelli e troviamo il giusto
equilibrio con la presenza del lupo in Valle".
Detto questo, che è una breve premessa, ci sono comunque degli
interventi che possono essere messi in campo immediatamente. Mi
riferisco sicuramente ai contenuti della mozione, che prevede il
discorso del giusto riconoscimento del valore degli animali
comunque predati. La Toscana sicuramente può essere un buon
esempio, una buona base di partenza. Cito un po' i valori, che sono
assolutamente molto diversi rispetto a quelli che adesso noi
riconosciamo sul territorio valdostano. Mi risulta di pagamenti
appena avvenuti per quel che riguarda un numero cospicuo di
agnelli, circa una trentina, dove il pagamento era di poco
superiore ai 3.000 euro, ma di questi 750 erano tra camion,
veterinari e farmaci, per cui alla fine uno fa la divisione, fa un
75 euro più o meno ad agnello e non copre sicuramente quella che
citava il collega Nogara, l'opera di selezione di una razza, il
costo di svezzamento, il mantenimento dei primi mesi. C'è un costo
implicito che non può essere il peso dell'agnello o qualcosa del
genere o del capretto o quant'altro. A mio parere questi giusti
riconoscimenti vanno riconosciuti.
C'è poi un altro aspetto che a mio avviso è immediatamente
fattibile. Ho predisposto un'interpellanza, mi pare l'altro
Consiglio, dove dicevo che per arrivare al pagamento di danni si è
dovuto aspettare il parere dell'Avvocatura. Noi dobbiamo avere
delle delibere, degli atti che autorizzano al pagamento e che siano
sicuramente semplificati. Qua io voglio spezzare una lancia,
esattamente come ha fatto il collega Nogara, per quanto riguarda il
lavoro non solo dei Forestali, ma anche dei funzionari e dei
dirigenti che devono certificare questi danni, perché se mettiamo
troppi paletti è ovvio che poi, a fronte magari anche di
un'impossibilità a verificare che siano veramente attacchi da
predatori, può succedere che magari in quella stessa area ci sia,
che ne so, un temporale, per cui non si sa se sono i lupi o il
temporale.
Penso - e lo dico in tutta sincerità - che ci debba essere
un'autorizzazione per la liquidazione, indipendentemente che siano
lupi, canidi, animali predatori o eventi atmosferici. Chiudiamo
questa partita, tanto non sono mai cifre che possono mettere in
discussione un bilancio regionale. Togliamo il dubbio su chi deve
certificare che siano effettivamente lupi, canidi, animali
predatori oppure un evento atmosferico. Sappiamo tutti che non è
nell'indole degli animali suicidarsi, nel senso che se cadono da un
dirupo, a mio parere, è del tutto indifferente che siano stati i
canidi, i lupi o un evento atmosferico. Proviamo a venire incontro
agli allevatori almeno su questa parte. Lo faccio proprio a titolo
di contributo per vedere se si riesce a risolvere almeno
immediatamente questo tipo di problematica.
Sono assolutamente convinto che l'Assessore quando risponderà
accetterà i termini di questa mozione, perché non ci sarebbero
motivazioni per non accettare, anche perché comunque il collega
Vesan mi ha citato come Assessore all'epoca, ma abbiamo qualche
dato un po' più certo. In data 14 novembre è stato presentato il
tavolo tecnico del lupo e su questo ci sono dei dati: in un primo
lotto, pari a 35 campioni, 2 di tessuto e 33 di escrementi,
l'identificazione specifica tramite DNA - per cui siamo a
canis
lupus italicus
- è di 29 su 35 campioni analizzati. Ora io
dico: diamo anche quella corretta informazione e diamola non su
sensazioni personali, ma sulla base di dati scientifici, perché
adesso cominciamo già ad averne. Immagino che da quando il collega
Chatrian mi ha sostituito probabilmente avremo altri dati, perché
all'orizzonte se ne prospettavano altri di questo genere. Pertanto
dico: diamo la giusta informazione, il lupo non va enfatizzato, ma
non va neanche sminuito il problema del lupo. Per cui, se le
percentuali sono queste, probabilmente può darsi che anche agli
agricoltori sia corretto dare quella giusta informazione.
Presidente
- Ha chiesto la parola il Consigliere Manfrin
per un secondo intervento.
Manfrin (LEGA VDA)
- Solo per fare un pochino di
chiarezza. Ho apprezzato gli interventi di tutti i colleghi che
hanno dato il loro contributo nell'importante risoluzione di un
problema che, direi, è molto grave. Però tendenzialmente avevamo
chiesto dei dati assieme al collega Lucianaz, proprio per avere un
metro di un giudizio di confronto; quello che ne è emerso è che i
dati sulle predazioni 2018 sono stati suddivisi in tre tipi: quelli
condotti dal lupo, quelli condotti dai canidi e quelli condotti dai
cani. Sono tre suddivisioni, non due o una sola, ed è corretto dire
che la famiglia dei canidi li raggruppa tutti. A maggior ragione,
se si dice - e questi sono dati riportati, la tabella lo dice in
maniera molto chiara - che la metà delle predazioni condotte da
canidi significa o che ci sono branchi non identificati in maniera
chiara che si aggirano e di cui non sappiamo gli effetti oppure che
effettivamente non c'è stata, pur volendo, la possibilità di
suddividere ulteriormente e di identificare quell'animale. Un po'
di chiarezza su questo va però fatta, perché non ci si può limitare
a dire: "ma no, sono i cani dei pastori, ogni tanto vanno in giro e
uccidono", perché il dato del cane c'è, è riportato ed è peraltro
anche molto basso. Per questo è necessario fare luce: perché se
vogliamo comprendere un fenomeno, se vogliamo trovare delle
soluzioni dobbiamo anche comprendere la portata di quel fenomeno e
del problema. È in questo senso che andava l'interpellanza della
volta scorsa ed è in questo senso che andavano gli interventi e le
richieste che abbiamo fatto nel corso della discussione di questa
mozione.
Presidente
- Ha chiesto la parola il collega Bianchi.
Bianchi (UV)
- Visto che ci sono ancora dieci minuti,
intervengo.
Sicuramente quello del lupo è un problema
à la une
.
Vorrei ricordare che anche in passato, quando ci sono stati i primi
avvistamenti - sto pensando per esempio al cinghiale, già
rammentato prima da qualcuno - che chiaramente all'inizio non era
un problema, lo è diventato poi. Penso anche ai cervi: il collega
Nogara ricordava che adesso, avvicinandosi la bella stagione, noi
possiamo vedere tranquillamente, soprattutto nella Valle del Gran
Combin, un numero molto importante di cervi che pascolano
tranquillamente nei prati dove poi vi sono gli allevamenti e i
nostri agricoltori che dovranno salire in montagna. Chiaramente il
lupo è un problema e, nello stesso tempo, crea dei problemi ad
attività quali l'agricoltura, che è già in forte difficoltà, perché
è in forte difficoltà. Questo ce lo stiamo dicendo ormai da anni.
Come detto da chi mi ha preceduto, la normativa è molto chiara: il
lupo è un animale particolarmente protetto, sia nella legge
italiana che in quella europea, quindi diventa difficile in ogni
caso intervenire sulla normativa. È indubbio però che qualcosa
bisogna fare. Sul discorso dei danni, che poi oggi siano causati
dai lupi o dai canidi, i problemi vanno sempre nella stessa
direzione, vanno alle aziende agricole, perché non si tratta solo
di problemi di ovini o caprini, perché il lupo ferisce o mangia
l'agnello, ma ci sono problemi di altra natura. Abbiamo trovato un
certo numero di manzi giù dai dirupi, con danni importanti per
quelle aziende che hanno subito questi attacchi. Posso capire che
ci sia da parte di qualcuno la visione di un mondo ideale,
benissimo, però ad oggi questo problema deve essere affrontato e,
mio avviso, dovrà essere affrontato soprattutto a livello
nazionale. Io mi adopererei come Consiglio regionale affinché a
livello nazionale si adottasse un qualcosa per non essere per forza
l'unico, benché mi si possa vedere favorevole a quello, però
potrebbe esserci anche un decentramento. Si potrebbero mettere in
areali in cui possono convivere con altri animali, ma lontani dalle
aziende agricole; chiaramente si sa che si spostano, però almeno li
si terrebbe sotto controllo.
L'altro mio forte dubbio, che è personale - forse per
deformazione professionale, visto che vado a caccia - è il numero
dei lupi. Adesso non entro nel merito dei lupi, dei canidi o via
dicendo, però sul numero. Da quanto ho letto nelle relazioni si
parla di 29-30 lupi in tutta la Valle d'Aosta e, dagli avvistamenti
che si fanno, mi sembrano pochini, a mio avviso ce ne sono di più;
quindi, essendocene anche di più e proprio morfologicamente per il
territorio che abbiamo, a mio avviso sicuramente negli anni a
venire sarà un problema. Sul fatto degli attacchi all'uomo, per
l'amor di Dio, fino ad oggi non ce ne sono stati, io mi auspico che
continui ad essere così, ma non vorrei che accadesse qualcosa,
perché poi sarebbe troppo tardi.
Presidente
- Grazie, collega Bianchi. La prosecuzione
della discussione generale riprenderà nel pomeriggio, immagino con
l'intervento da parte del governo, dell'Assessore Chatrian, che
giustamente avviene, a titolo di correttezza, sentito il parere e
l'opinione delle varie figure che intervengono. Tanto si doveva per
chiarire un "incidente diplomatico" che intendo formalizzare
così.
La seduta mattutina è sospesa per la pausa pranzo e riprenderà
nel pomeriggio alle ore 15:30.
---
La seduta termina alle ore 12:56.
