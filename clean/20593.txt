Classificazione
AMBIENTE
Inquinamento



Oggetto del Consiglio n. 603 del 12 maggio 2004 - Resoconto
OGGETTO N. 603/XII - Installazione di una stazione fissa di
rilevamento della qualità dell'aria nel Comune di Courmayeur.
(Reiezione di mozione)
Mozione
Richiamata l'esigenza di un costante monitoraggio della
qualità dell'aria, in particolare nelle zone maggiormente a
rischio;
Rilevato che nel Comune di Courmayeur, attraversato da un
intenso traffico pesante diretto/proveniente dal Tunnel del Monte
Bianco, non esistono stazioni fisse per il rilevamento della
qualità dell'aria;
Evidenziata la necessità di dare continuità ai rilevamenti
finora effettuati con stazioni mobili e per periodi
limitati;
il Consiglio regionale
Impegna
La Giunta regionale ad assumere le opportune iniziative per
installare una stazione fissa di rilevamento della qualità
dell'aria nel Comune di Courmayeur, da localizzare nei pressi della
strada statale, lungo il tratto fra Entrèves ed il piazzale del
Traforo del Monte Bianco.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - La proposta contenuta in questa mozione è
molto semplice, ma riteniamo anche importante e significativa:
chiediamo che il Consiglio si esprima affinché a Courmayeur venga
installata una stazione fissa per il rilevamento della qualità
dell'aria; in particolare, diamo anche un'indicazione sul tratto in
cui è più importante che venga fatta questa installazione: quello
della strada che rimarrà in funzione per il collegamento
internazionale anche dopo l'ultimazione dell'autostrada, quindi il
tratto fra Entrèves e l'imbocco del Traforo del Monte Bianco.
Questa mozione è motivata dal fatto che attualmente la rete
regionale di rilevamento della qualità dell'aria per quanto
riguarda la Valdigne opera sulla base di due stazioni fisse: una
collocata a Morgex e l'altra a La Thuile, però a Courmayeur non vi
è una stazione di questo tipo e questo non va bene perché
Courmayeur è una stazione turistica di estrema rilevanza, ma
soprattutto è un asse di transito a livello internazionale e un
asse su cui transita, come ben sappiamo, un traffico di mezzi
pesanti rilevantissimo. Anche per questi motivi alla fine degli
anni '90 è stato realizzato un progetto finanziato anche con fondi
Interreg, un lavoro transfrontaliero chiamato "Aire Mont Blanc": a
Courmayeur, a Chamonix e una località svizzera tutto intorno al
Monte Bianco è stata condotta per più di un anno una campagna di
monitoraggio della qualità dell'aria, in modo da avere dati di
confronto anche fra le stazioni intorno al Monte Bianco, attraverso
un rilevamento di dati molto importante, dati che dovrebbero essere
periodicamente aggiornati per vedere l'evoluzione della situazione.
Questo lavoro ha potuto essere fatto solo con l'ausilio di un
laboratorio mobile, proprio perché non esiste questa stazione
fissa.
Dopo la riapertura del Traforo del Monte Bianco e i problemi di
misurazione dei livelli di inquinamento è stato deciso di
installare un'installazione provvisoria, e anche con una dotazione
limitata, a La Palud, che ha funzionato dal marzo 2003 al marzo
2004, però ci troviamo sempre di fronte a soluzioni provvisorie,
mentre è necessario avere una stazione fissa che garantisca le
misurazioni nel corso degli anni. Come tutti sappiamo, i dati sulla
qualità dell'aria non sono significativi se sono fatti solo
episodicamente, se sono fatti solo per un trimestre o un semestre;
per avere dei dati indicativi, bisogna farli su base annuale e
possibilmente bisogna ripeterli, solo in questo modo si può avere
dei dati che siano significativi. Ora, noi invece ci troviamo in
una situazione assurda, per cui, per quanto riguarda la Valdigne,
abbiamo i dati del rilevamento a Morgex, a La Thuile e non abbiamo
i dati del rilevamento in una zona che è maggiormente delicata:
quella di Courmayeur.
Queste sono le motivazioni per cui abbiamo presentato questa
mozione. Pensiamo che sia una scelta opportuna, è una scelta che,
dal punto di vista finanziario, non comporta dei notevoli costi,
perché si tratta di installare un fabbricato di modeste dimensioni,
ovviamente con le attrezzature adatte per misurare tutta una serie
di eventuali presenze inquinanti. Pensiamo che vi debba essere a
Courmayeur una stazione fissa con un'attrezzatura almeno analoga a
quella esistente a La Thuile, altrimenti non si spiega perché il
rilevamento si fa a La Thuile e non in un asse così importante come
quello di Courmayeur; questo può essere fatto solo con una stazione
fissa, non può essere fatto con delle soluzioni tampone come quelle
che sono state utilizzate negli anni passati. Ci auguriamo che
questa mozione venga votata dal Consiglio e vi sia un impegno da
parte del Consiglio verso la Giunta, affinché vi sia questa
stazione a Courmayeur e questo ci permetta di seguire passo dopo
passo l'evoluzione della qualità dell'aria in questa zona, che è a
rischio e nevralgica per tutta una serie di motivi.
Président - Je déclare ouvert le débat. Pas de collègues qui
s'inscrivent à parler? Je ferme le débat.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - Cercherò di dare una chiave di lettura a
circostanze e fatti già citati dal Consigliere Riccarand su questa
questione.
Comincio con il dire che i dati raccolti dall'ARPA in questi
ultimi tempi, quando questo problema è stato oggetto di analisi
attente, hanno evidenziato che la qualità dell'aria nella nostra
Regione è influenzata da due fattori antropici, cioè le emissioni
derivanti dagli impianti di riscaldamento domestico e dal traffico,
e da due condizioni fisiche: quelle meteorologiche e l'orografia
del territorio. Non dobbiamo dimenticare che in questi ultimi anni
sono state fatte delle campagne mirate di monitoraggio e in queste
campagne, con lo sviluppo di modelli, si sono acquisite le
informazioni necessarie per caratterizzare nel dettaglio lo stato
della qualità dell'aria nella nostra regione e la capacità, nei
limiti delle possibilità offerte dai programmi di modellizzazione
disponibili, di prevedere l'impatto di nuove o diverse emissioni. I
risultati di queste attività sono contenuti nel Piano dell'aria,
che è in corso di redazione e per il quale si stanno sviluppando
alcuni scenari sui quali possono stare le politiche di settore. In
questo quadro il monitoraggio costante di un'area diventa
necessario, per non dire obbligatorio, se sussistono condizioni
particolari o rapidamente variabili dello stato di emissione tali
da rendere necessari degli interventi immediati da parte delle
autorità locali; immaginiamo per esempio fabbriche ad alto
potenziale inquinante, oppure l'inquinamento nei centri urbani,
oppure ancora nel caso in cui sia necessario acquisire i dati per
sviluppare i modelli o controllare gli scenari evolutivi che sono
previsti o possono essere previsti. L'installazione di una stazione
di monitoraggio dell'aria deve quindi soddisfare non l'esigenza di
fornire un dato puntuale e sovente anche inutile, ma deve dare la
possibilità di interpretare e valutare il risultato delle
misurazioni nell'ambito di modelli capaci di fornire informazioni
sull'evoluzione dei fenomeni. Questa è stata l'attività dell'ARPA
in questi ultimi anni, indirizzata a questi obiettivi.
A seguito della chiusura del Tunnel del Monte Bianco è
conseguita una variazione degli scenari emissivi, così si è
potenziata nell'area della Valdigne l'attività per valutare
l'impatto sulla qualità dell'aria e il clima acustico e sono state
avviate delle attività per una valutazione di tipo
matematico-modellistica; in particolare, sono stati realizzati i
monitoraggi dei livelli sonori a partire dal 1998, che sono stati
ripetuti negli anni successivi, in modo da valutare l'impatto
dovuto ai diversi regimi di traffico transfrontaliero, quindi anche
in momenti di grande traffico. Come è stato ricordato, poi si sono
attivate due postazioni di misura per la qualità dell'aria nel
Comune di Courmayeur: lo spiazzo antistante l'ex Hotel Perrier e a
La Palud, a partire dal mese di settembre 2002. Le misure sono
state attuate con un mezzo mobile secondo il metodo dei sondaggi,
che prevedeva la realizzazione di 6 campagne di misura della durata
di una settimana, da svolgere con regolarità ogni 2 mesi. Questo
metodo permette e ha permesso di avere delle stime relativamente
alle concentrazioni medie annuali con un'approssimazione del 10%;
dal mese di marzo 2003 è stato attuato un monitoraggio continuo nel
sito de La Palud attraverso un mezzo mobile nel periodo
marzo-giugno 2003 e successivamente attraverso l'allestimento di
una cabina provvisoria. Sono state effettuate delle valutazioni
modellistiche dei livelli di inquinamento da ossidi di azoto in
relazione ai diversi scenari di traffico pesante in attraversamento
al Traforo del Monte Bianco; questa attività ha richiesto un
importante investimento da parte della Regione e dell'ARPA, cosa
resa possibile dalla partecipazione al progetto "Interreg 2 Espace
Mont Blanc", sollecitato a suo tempo dalla Conferenza
transfrontaliera Espace Mont Blanc.
Parallelamente a questa attività, è stato garantito il controllo
della qualità dell'aria svolto con la rete di monitoraggio, che
comprende nell'area in esame due stazioni di misura ubicate a La
Thuile e a Morgex e non è vero che non hanno un loro significato,
perché funzionano da stazioni test: una si trova in un centro
urbano che ormai non è più intersecato dal grande traffico, l'altra
invece si trova fuori in un'area che è esclusa dal grande traffico,
ma che è interessata da altri fenomeni, non ultimo il fenomeno
dell'ozono in quota. La stazione di Morgex, infatti, ha permesso di
misurare l'impatto prodotto dall'improvvisa riduzione del traffico
conseguente alla chiusura del tunnel, perché direttamente
interessato da tutto il transito internazionale; ora, a seguito
dell'apertura del tratto autostradale fino a Courmayeur, questa
stazione è influenzata solo dal traffico locale e
dall'inquinamento, essa ci sta ad indicare il differenziale che
deriva dalla diversa situazione conseguente allo spostamento
dell'autostrada.
Sulla base dei dati acquisiti, il sito de La Palud rappresenta
un punto importante, nel quale continuare il monitoraggio per
qualche tempo ancora per permettere di valutare lo stato di qualità
dell'aria in relazione agli scenari di traffico in transito
internazionale; questo lo avevo già affermato nella risposta alla
precedente interrogazione, dove avevo assicurato che il
monitoraggio sarebbe stato continuato. Non dobbiamo però confondere
il presidio continuo - che garantisce la misura delle
concentrazioni di inquinanti aerodispersi in un determinato sito
per un periodo adeguato alle esigenze di misura, poi eventualmente
per fare dei campioni, per vedere se le curve sono coerenti con
quanto si va a misurare - con l'installazione di una stazione
fissa. I tecnici dell'ARPA indicano l'esigenza che il tipo di
stazione deve essere pensata come rilocabile, cioè tale da
permettere una sua agevole riallocazione futura in relazione a
nuove o diverse esigenze di monitoraggio conseguenti anche
l'entrata in funzione dell'ultimo tratto autostradale fino a
Entrèves. Sono state già attivate tutte le iniziative per
permettere all'ARPA di dotarsi di un tale mezzo, che, voglio
ricordarlo, ha un costo che oscilla fra 150 e 200 mila euro,
facendo in modo che abbia un utilizzo più coerente con il Piano
dell'aria che è in atto.
Per questi motivi chiedo il ritiro della mozione, oppure ci
asterremo, tenuto conto che essa, così come formulata, richiede
delle azioni che non sono necessarie e che contraddicono l'intera
impostazione data al controllo della qualità dell'aria nella nostra
regione. L'impegno per il controllo del sito de La Palud è già
stato preso ed è in corso di concretizzazione attraverso
l'attivazione delle necessarie procedure per la scelta del mezzo
mobile, il finanziamento dell'intervento e l'acquisizione delle
attrezzature e credo che il tutto dovrà essere operativo; so che in
questi giorni l'ARPA ha contattato l'impresa, quindi dovrebbero
concludersi le procedure amministrative, penso che, nell'arco di
pochi mesi, questo mezzo dovrebbe essere a disposizione. È
determinato l'impegno a vigilare affinché sia costantemente posta
sotto controllo la qualità dell'aria in questa zona, vigilanza che
non è mai venuta meno e voglio ricordare che sono in corso altre
iniziative che stiamo approfondendo con la società del Tunnel del
Monte Bianco per monitorare complessivamente lo stato dell'aria in
questa zona, legato ai fenomeni del traffico.
Si dà atto che, dalle ore 19,31, presiede il Vicepresidente
Lanièce.
Presidente - La parola alla Consigliera Squarzino Secondina.
Squarzino (Arc-VA) - Ho ascoltato con attenzione quello che ha
detto l'Assessore. Vi sono alcuni elementi che non ci convincono,
in quanto credo che su questa zona, La Palud, l'attenzione
dell'analisi del rilevamento della qualità dell'aria debba essere
molto sostenuta, ulteriormente affinata perché, se è vero, così
come mi hanno garantito i suoi colleghi di Giunta qui in Consiglio,
che vi è la volontà politica di attivare all'interno dei dati
sull'Osservatorio epidemiologico una ricerca più fine, per vedere
se esiste o meno - spero che non esista - un rapporto fra qualità
dell'aria e quantità di episodi di malattie respiratorie
all'interno della zona della Valdigne - volontà politica ancora
recentemente sostenuta dall'Assessore alla sanità -, credo che la
Regione debba dotarsi di dati certi e continuativi. Se non vi fosse
questa esigenza, Assessore, basterebbe quel modello che è stato
costruito, molto interessante, che già ci dice che con un passaggio
di 1.300-1.500 TIR al giorno abbiamo un inquinamento del 33% circa
e, con il raddoppio di questo passaggio, raggiungiamo
l'inquinamento del 78-80%. Se non monitoriamo in modo stretto la
qualità dell'aria, quindi rischiamo di utilizzare solo quel
modello, che ci dà delle informazioni generali, ma non ci offre
quelle informazioni più pertinenti per valutare un eventuale
rapporto fra qualità dell'aria e malattie respiratorie.
Forse non ho capito bene quello che lei ha detto, Assessore, ma
la stazione di La Palud, così come funziona non fornisce dati
affidabili, come emerge dalla serie di dati - gli ultimi che ho
chiesto all'ARPA vanno dal mese di settembre 2002 al mese di marzo
2004 -, dati presi qui mese per mese.
Lei sicuramente ha visto i dati perché, così come l'ARPA li ha
dati a me su mia richiesta, sicuramente li avrà lei; come può
vedere, la stazione La Palud, dal mese del luglio 2003 al marzo
2004, non registra più il biossido di azoto, proprio uno degli
elementi più inquinanti. Vi è qualcosa allora che non funziona: o
perché la stazione era mobile, o perché non era fissa, o perché non
era adeguata, comunque sta di fatto che noi per quasi un anno, dal
luglio 2003 al marzo 2004, non abbiamo alcun elemento sulla
quantità di biossido di azoto presente nell'aria; per cui non
possiamo neanche sapere se il valore supera i limiti per la
protezione della salute umana, non credo li superi, spero di no,
però non abbiamo gli elementi per poter dire che supera o non
supera, perché non lo misuriamo.
Credo che questo dato rafforzi la nostra richiesta di avere una
stazione fissa che in modo continuativo raccolga gli elementi per
monitorare l'aria. Non ritengo che l'unico motivo accettabile sia
quello di offrire alle autorità locali la possibilità di bloccare
il traffico in caso di aumento sproporzionato dell'inquinamento e
non credo neanche sia la conoscenza di modelli, il mettere a punto
dei modelli: penso che in questo caso, per esempio, sarebbe
estremamente utile controllare in modo puntuale la qualità
dell'aria, perché, se è vero, come è vero, che, come Consiglio
regionale, non vogliamo che un certo numero di TIR superi la metà
del traffico precedente al rogo, dobbiamo anche accompagnare la
nostra volontà con dei dati chiari. Se riusciamo a dimostrare, non
solo alla popolazione - che si rende conto - ma alle autorità
stesse che gestiscono il traforo, che quel passaggio di TIR, quello
da noi indicato come limite massimo, è anche il limite massimo
sopportabile per la salute degli abitanti della Valle d'Aosta,
credo che avremmo più elementi per argomentare anche la richiesta
di contrastare l'aumento del traffico di TIR.
Questi sono alcuni dei motivi per cui riteniamo che la nostra
mozione abbia una sua validità, diversamente temo che, pur con
affermazioni di buona volontà, non riusciremo ad avere elementi
chiari sui dati relativi alla qualità dell'aria, perché vi è
qualcosa che non va in queste stesse stazioni, perché queste stesse
stazioni per un anno non hanno registrato il biossido di azoto e
questo mi sembra molto grave. Credo che vada rivista sia la
collocazione, sia la scelta delle modalità di misurazione della
qualità dell'aria, per avere questi dati e poterli analizzare
all'interno di un discorso più ampio che viene fatto sulla qualità
dell'aria in Valle d'Aosta.
Presidente - La parola al Consigliere Riccarand.
Riccarand (Arc-VA) - Manteniamo questa mozione perché le
argomentazioni con cui l'Assessore, a nome della maggioranza, ha
chiesto di ritirarla non sono assolutamente convincenti, anzi sono
totalmente contraddittorie. L'Assessore infatti ha detto: "la
presenza di un monitoraggio costante in una zona si giustifica solo
se vi sono cause particolari di inquinamento che si possono
produrre in quella zona"; ma questo è proprio il caso di questo
tratto del nostro territorio, perché ci troviamo in un asse
internazionale in cui vi è e rimarrà un traffico intenso di
transito, sia turistico che commerciale, quindi con un dato che
deve essere continuamente tenuto sotto osservazione. Si giustifica
la presenza di un monitoraggio continuo più qui che da qualsiasi
altra parte, invece voi ci dice che bisogna andare avanti con delle
soluzioni provvisorie; ma perché? Dite che vi è una cabina che ha
funzionato per un anno, da marzo 2003 a marzo 2004, poi è stata
presa in affitto, poi l'affitto è venuto meno, adesso l'ARPA sta
facendo le procedure perché fra alcuni mesi possa di nuovo essere
in funzione; "fra pochi mesi" non so cosa vuol dire, se luglio,
agosto o ottobre, sta di fatto che, dalla fine di marzo a quando
sarà messa in funzione questa nuova cabina, i dati sono persi.
Ci ha detto poi: "bisogna che questo nuovo strumento che viene
messo sia ricollocabile da un'altra parte"; perché? Il rilevamento
che viene fatto in quella zona deve rimanere, perché in quella
zona, anche con l'entrata in funzione dell'autostrada, da Entrèves
all'imbocco del Traforo del Monte Bianco non vi saranno
modificazioni, quindi il livello di transito sarà sempre quello.
Noi non diciamo che bisogna fare la stessa costruzione esistente a
La Thuile - non necessariamente bisogna fare la casetta in pietra e
legno, si può fare qualsiasi cosa -, però che vi sia in quel tratto
di strada una stazione fissa che permette di rilevare il grado di
inquinamento dell'aria e il grado della qualità del rumore, queste
sono due cose essenziali. Non riusciamo a capire quindi per quali
motivazioni si dice "no" ad una proposta che ci sembra sensata, per
tranquillizzare tutti, per avere dei dati che siano trasparenti e
non per avere delle situazioni che sono sempre "ballerine", perché
adesso abbiamo dei dati per un periodo, poi non ne avremo più, dopo
vi sarà di nuovo per un periodo, dopo questa cabina la si vuole
spostare da un'altra parte: questa è una cosa che non sta in piedi!
Insistiamo quindi perché la mozione venga votata.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Ribadisco che il risultato di avere sotto
controllo il monitoraggio puntuale della qualità dell'aria, anche
legato alle variabili come possono essere quelle dell'aumento del
traffico in questa zona, in particolare a La Palud, si otterrà con
l'ausilio di uno strumento che è una stazione mobile, finalmente
dotata di tutta la strumentazione, cosa che non è avvenuta per
quanto riguarda la stazione precedente, che aveva solo due
rilevatori: le polveri e l'ossido di azoto, poi, ad un certo punto,
l'ossido di azoto per motivi contrattuali non è stato più misurato
e la misurazione è stata solo relativa alle polveri; invece con la
stazione mobile con cui andremo a fare queste misurazioni lo
spettro degli inquinanti più importanti sarà rilevato per intero.
Tenuto conto dei dati di cui già disponiamo, per il fatto di avere
una stazione mobile - il che non significa che andremo a spostarla
tutti i momenti -, siamo in grado di garantire in maniera certa e
scientificamente provata la qualità dell'aria in quella zona,
quindi garantiamo anche il cittadino e i ricercatori che vogliono
fare delle ricerche di tipo epidemiologico degli elementi
essenziali per fare tutte le valutazioni; per questo ritengo che
sulla mozione, così come formulata, chiederò l'astensione da parte
della maggioranza.
Presidente - Pongo in votazione la mozione in oggetto:
Consiglieri presenti: 32
Votanti: 4
Favorevoli: 3
Contrari: 1
Astenuti: 28 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lanièce, La
Torre, Lavoyer, Maquignaz, Marguerettaz, Pastoret, Perrin,
Praduroux, Rini, Salzone, Stacchetti, Tibaldi, Vicquéry, Viérin
Adriana, Viérin Laurent, Viérin Marco)
Il Consiglio non approva.
