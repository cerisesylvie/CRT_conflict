Classificazione
ASSISTENZA SOCIALE
Invalidi civili


Resoconto integrale del dibattito dell'aula
Oggetto del Consiglio n. 584 del 28 aprile 1999 - Resoconto
SÉANCE DU 28 AVRIL 1999 (APRÈS-MIDI)
OGGETTO N. 584/XI Disegno di legge: "Testo unico in materia di
provvidenze economiche a favore di invalidi civili, ciechi civili e
sordomuti".
Articolo 1 (Finalità)
1. La Regione autonoma Valle d'Aosta esercita tutte le funzioni
amministrative relative all'erogazione di provvidenze economiche a
favore di invalidi civili, ciechi civili e sordomuti, ai sensi
della legislazione statale di settore, fermo restando quanto
disposto dall'articolo 10 della legge 26 maggio 1970, n. 381
(Aumento del contributo ordinario dello Stato a favore dell'Ente
nazionale per la protezione e l'assistenza ai sordomuti e delle
misure dell'assegno di assistenza ai sordomuti) e dall'articolo 19
della legge 30 marzo 1971, n. 118 (Conversione in legge del D.L. 30
gennaio 1971, n. 5 e nuove norme in favore dei mutilati ed invalidi
civili).
2. L'attuazione delle disposizioni previste dalla presente legge
è affidata alla struttura regionale competente in materia di
politiche sociali.
Articolo 2 (Procedimenti)
1. L'erogazione delle provvidenze di cui all'articolo 1, comma
1, è subordinata all'accertamento dello stato di invalidità civile,
cecità civile e sordomutismo da parte delle commissioni mediche
collegiali di cui all'articolo 4.
2. L'istanza di accertamento degli stati di cui al comma 1,
nonché dell'handicap ai sensi dell'articolo 4 della legge 5
febbraio 1992, n. 104 (Legge-quadro per l'assistenza,
l'integrazione sociale e i diritti delle persone handicappate), è
presentata dagli interessati alla struttura competente, corredata
della documentazione sanitaria attestante la natura dell'infermità
invalidante.
3. La commissione medica collegiale procede, entro centoventi
giorni dalla presentazione dell'istanza, alla verifica dello stato
invalidante. Il termine è sospeso in caso di ulteriori accertamenti
sanitari.
4. Il dirigente della struttura competente decide circa la
concessione delle provvidenze economiche entro sessanta giorni
dalla conclusione del procedimento sanitario.
Articolo 3 (Erogazione delle provvidenze e controlli)
1. Le provvidenze economiche di cui all'articolo 1, comma 1,
decorrono dal mese successivo alla data di presentazione delle
istanze di cui all'articolo 2, comma 2.
2. L'amministrazione regionale corrisponde, sulle prestazioni
dovute, gli interessi legali, secondo le norme previste dal codice
civile.
3. I beneficiari delle provvidenze economiche devono:
a) comunicare alla struttura competente, entro trenta giorni,
ogni mutamento delle condizioni e dei requisiti di assistibilità
previsti dalla legge per la concessione delle provvidenze
stesse;
b) trasmettere alla struttura competente, ogni due anni, un
certificato del medico di medicina generale attestante il proprio
stato di salute al fine della valutazione dello stato di
invalidità.
4. Le disposizioni di cui al comma 3, lettera b), non si
applicano alle persone ultrasettantenni, ai minori nati affetti da
patologie e per i quali è stata determinata una invalidità pari al
cento per cento e ai soggetti affetti da patologie
irreversibili.
5. La struttura competente accerta la permanenza dei requisiti
non sanitari prescritti per usufruire delle provvidenze
economiche.
6. Fermo restando quanto disposto dai commi 3 e 5, le
commissioni di cui all'articolo 4 hanno facoltà, in ogni tempo, di
accertare la sussistenza delle condizioni sanitarie per il
godimento delle provvidenze economiche.
7. Nel caso di accertata insussistenza dei requisiti prescritti
per il godimento delle provvidenze si dà luogo alla immediata
sospensione cautelativa delle stesse, da notificarsi entro trenta
giorni dalla data di sospensione. Il successivo formale
provvedimento di revoca produce effetti dalla data dell'accertata
insussistenza dei requisiti prescritti.
Articolo 4 (Commissioni mediche collegiali)
1. Il procedimento di accertamento sanitario degli stati di
invalidità civile, cecità civile, sordomutismo e handicap è svolto
dalle commissioni mediche collegiali, istituite con decreto del
Presidente della Giunta regionale, dislocate sul territorio
regionale. Le sedi delle commissioni sono individuate dalla Giunta
regionale. Le commissioni durano in carica per un triennio.
2. Le commissioni di cui al comma 1 attendono ai compiti
previsti dall'articolo 3 della l. 381/1970, dall'articolo 10 della
legge 27 maggio 1970, n. 382 (Disposizioni in materia di assistenza
ai ciechi civili), dall'articolo 8 della l. 118/1971 e
dall'articolo 4 della l. 104/1992.
3. Le commissioni sono composte da un medico specialista in
medicina legale ovvero apicale del ruolo medico legale degli enti
previdenziali, che assume le funzioni di presidente, e da tre
medici membri effettivi, di cui uno designato, rispettivamente,
dall'Associazione nazionale mutilati e invalidi civili (ANMIC) per
la commissione invalidi civili, dall'Unione italiana ciechi (UIC)
per la commissione ciechi civili, dall'Ente nazionale sordomuti
(ENS) per la commissione sordomuti. Per l'accertamento di cui
all'articolo 4 della l. 104/1992, le commissioni, integrate da un
operatore sociale e da un esperto nella patologia relativa a
ciascun caso da esaminare, designati dalla Giunta regionale,
accertano la gravità della situazione di handicap nonché la
capacità lavorativa e relazionale.
4. Le commissioni deliberano con la presenza minima di tre
membri. L'assenza ingiustificata comporta la decadenza dall'organo
qualora si ripeta per tre volte nell'ambito della durata in carica
della commissione.
5. I membri delle commissioni si assentano nel caso in cui
l'accertamento riguardi i propri assistiti o propri parenti o
affini entro il quarto grado.
6. Per ogni membro effettivo è nominato un membro supplente che
partecipa alle sedute in caso di assenza o impedimento del
titolare. Il presidente può essere sostituito da altro membro della
commissione specialista in medicina legale ovvero apicale del ruolo
medico legale degli enti previdenziali o, in subordine, dal membro
più anziano di età.
7. Le commissioni esaminano le istanze secondo l'ordine
cronologico di presentazione, a cui possono derogare solo in
presenza di gravi e comprovati motivi di urgenza specificatamente
evidenziati nel certificato medico di cui è corredata l'istanza.
L'istante può farsi assistere, in sede di commissione, da un
proprio medico di fiducia.
8. Il presidente della commissione può disporre la visita
domiciliare della persona convocata per l'accertamento, sulla base
di esigenze obiettive indicate dalla persona convocata o su
richiesta del medico curante. Per le visite domiciliari è richiesta
la compresenza di almeno tre membri della commissione.
9. Nel caso di decesso del richiedente il riconoscimento dello
stato di invalido civile, di cieco civile o di sordomuto, le
commissioni possono, su formale istanza degli eredi, procedere
all'accertamento sanitario esclusivamente in presenza di
documentazione medica rilasciata da strutture pubbliche o
convenzionate, in data antecedente al decesso, comprovante, in modo
certo, l'esistenza delle infermità e tale da consentire la
formulazione di un'esatta diagnosi ed un compiuto e motivato
giudizio medico-legale.
10. Entro trenta giorni dall'esaurimento della procedura
dell'accertamento sanitario, la struttura competente notifica
all'interessato, mediante lettera raccomandata con avviso di
ricevimento, il verbale di visita.
11. La segreteria delle commissioni è affidata, di norma, ad un
dipendente della struttura competente.
Articolo 5 (Ricorsi)
1. Avverso i verbali di visita emessi dalle commissioni di cui
all'articolo 4 gli interessati possono presentare, entro trenta
giorni dalla notifica del verbale medesimo, ricorso motivato alla
commissione di seconda istanza.
2. Il ricorso viene definito, su base documentale, salvo diversa
decisione del presidente della commissione, entro centocinquanta
giorni dalla data di presentazione; nel frattempo è sospeso il
termine di cui all'articolo 2, comma 4. Qualora la decisione non
intervenga entro detto termine il ricorso si intende respinto.
3. La commissione di seconda istanza per l'invalidità civile,
istituita con decreto del Presidente della Giunta regionale, è
presieduta dal dirigente medico di secondo livello del servizio di
medicina legale ed è composta da due medici legali o medici del
lavoro.
4. Le commissioni di seconda istanza per la cecità civile e il
sordomutismo, istituite con decreto del Presidente della Giunta
regionale, sono presiedute dal dirigente di cui al comma 3 e sono
composte, rispettivamente, da due medici oculisti e da due medici
otorinolaringoiatri.
5. La richiesta di un nuovo accertamento sanitario per la
medesima patologia è sempre ammessa dopo che siano sopraggiunti
nuovi fattori determinanti un effettivo e persistente peggioramento
dello stato di salute, comprovato con idonea certificazione medica
avente data posteriore di almeno sei mesi dalla notifica del
verbale di visita ovvero dell'esito del ricorso.
Articolo 6 (Compensi)
1. Ai membri delle commissioni di cui agli articoli 4 e 5 è
corrisposto un gettone di presenza per ogni giornata di seduta ed
un compenso per ogni soggetto visitato pari al settantacinque per
cento del compenso spettante al presidente delle commissioni
stesse, che è determinato in lire 150.000 lorde per ogni giornata
di seduta ed in lire 15.000 lorde per soggetto visitato. I suddetti
importi possono essere adeguati annualmente, con provvedimento
della Giunta regionale, in misura non superiore alla variazione
percentuale verificatasi negli indici dei prezzi al consumo per le
famiglie di operai ed impiegati rilevata dall'ISTAT nel periodo
gennaio/dicembre dell'anno precedente.
2. Ai membri delle commissioni residenti in un comune diverso da
quello sede della commissione di appartenenza è corrisposto il
rimborso delle spese di viaggio secondo le stesse modalità previste
per i dirigenti regionali.
3. Il gettone di presenza ed il compenso di cui al comma 1 non
sono dovuti ai dipendenti di pubbliche amministrazioni che
partecipino alle sedute delle commissioni durante l'orario di
servizio e che non recuperino il tempo impiegato per l'attività
commissariale.
Articolo 7 (Disposizioni finanziarie)
1. L'onere per l'erogazione delle provvidenze di cui alla
presente legge, valutato in lire 28.713 milioni (euro
14.829.026,95), a decorrere dal 1999 grava sul capitolo 60950 del
bilancio di previsione della Regione per l'anno 1999 e pluriennale
1999/2001, il cui stanziamento per gli anni 1999, 2000 e 2001 è
integrato mediante utilizzo, per lire 700 milioni (euro
361.519,83), della somma iscritta al capitolo 60960 e, per lire 13
milioni (euro 6.713,94), delle somme iscritte al capitolo
60940.
2. L'onere per l'applicazione dell'articolo 6, valutato in lire
200 milioni (euro 103.291,38), a decorrere dal 1999 grava sullo
stanziamento iscritto al capitolo 60955 del bilancio di previsione
della Regione per l'anno 1999 e pluriennale 1999/2001.
3. A decorrere dal 2002, alla determinazione degli oneri
finanziari previsti dalla presente legge si provvede con legge di
bilancio.
Articolo 8 (Variazioni di bilancio)
1. Alla parte spesa del bilancio pluriennale 1999/2001 sono
apportate, per ciascun anno, le seguenti variazioni di competenza
e, per il 1999, di cassa:
a) in diminuzione:
Capitolo 60940 "Provvidenze a favore degli inabili, mutilati ed
invalidi civili per l'assistenza integrativa regionale"
competenza lire 13.000.000
cassa lire 12.000.000
Capitolo 60960 "Provvidenze a favore di ciechi civili per
l'assistenza integrativa regionale"
competenza lire 700.000.000
cassa lire 700.000.000 ;
b) in aumento:
Capitolo 60950 "Provvidenze economiche a favore di invalidi
civili, ciechi civili e sordomuti"
competenza lire 713.000.000
cassa lire 712.000.000 .
Articolo 9 (Abrogazioni)
1. Sono abrogate:
a) la legge regionale 23 maggio 1973, n. 25;
b) la legge regionale 12 dicembre 1975, n. 43;
c) la legge regionale 9 novembre 1974, n. 40;
d) la legge regionale 3 gennaio 1977, n. 2;
e) la legge regionale 21 giugno 1977, n. 46;
f) la legge regionale 9 agosto 1979, n. 50;
g) la legge regionale 17 luglio 1981, n. 44;
h) la legge regionale 13 agosto 1984, n. 42;
i) la legge regionale 7 luglio 1995, n. 22;
j) la legge regionale 10 luglio 1996, n. 14;
k) la legge regionale 26 maggio 1998, n. 42.
Articolo 10 (Disposizioni transitorie)
1. Le provvidenze economiche di cui alle leggi regionali 17
luglio 1981, n. 44, come modificata dalla legge regionale 13 agosto
1984, n. 42, e 9 novembre 1974, n. 40, come modificata dalle leggi
regionali 12 dicembre 1975, n. 43 e 9 agosto 1979, n. 50, sono
trasformate in assegni "ad personam", nella misura erogata al
momento dell'entrata in vigore della presente legge, riassorbiti in
misura pari agli aumenti delle provvidenze di cui all'articolo 1,
comma 1.
Articolo 11 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente La parola al Consigliere Rini.
Rini (UV) Questo disegno di legge arriva in quest'aula con un
certo ritardo rispetto alla presentazione da parte della Giunta
regionale e questo non perché la commissione competente abbia
trascurato il problema, anzi al contrario la commissione
sull'argomento ha lavorato per diverse settimane proprio per
cercare di migliorare il testo originario.
La modifica più importante che è stata apportata è senz'altro
l'introduzione della commissione di seconda istanza per quanto
riguarda i ricorsi. Come tutti sappiamo con la legislazione
precedente e il testo originario di questo disegno di legge gli
interessati avevano la possibilità di fare ricorso in opposizione
alla stessa commissione medica che aveva emanato il verbale di
visita.
Dall'entrata in vigore della legge regionale n. 22/95, che aveva
introdotto il ricorso in opposizione, i ricorsi sono stati circa
400 e di questi circa il 20 percento ha avuto esito positivo, ciò
significa che le commissioni finora hanno lavorato seriamente
riconoscendo anche di aver sbagliato nella prima valutazione.
Fortunatamente finora le commissioni hanno lavorato bene e con
serietà, ma non è detto che la stessa cosa possa accadere o accada
per il futuro nell'ipotesi che i membri possano cambiare.
Non possiamo emanare una legge sulla base delle risorse umane
disponibili al momento, ma dobbiamo tenere conto del fatto che
anche per il futuro i cittadini, in particolare quelli che occupano
una fascia debole come quella degli invalidi, possano contare su
una legge che possa prospettare loro la massima garanzia di
imparzialità.
Sicuramente l'istituzione della commissione di seconda istanza
comporterà un maggior carico di lavoro per il Servizio di medicina
legale che si trova in una situazione di carenza di organico. La
situazione dovrebbe tuttavia migliorare con l'assunzione di nuovo
personale che è già prevista.
Detto questo, passo all'illustrazione più in dettaglio del
disegno di legge che è stato predisposto dalla V Commissione
consiliare che va a modificare le normative in materia di invalidi
civili, ciechi civili e sordomuti dopo tre anni di gestione
regionale in virtù dell'articolo 2 della legge n. 320/94 che
demanda alla Regione tutte le funzioni amministrative relative e
che dall'entrata in vigore della legge n. 22/95 sono state dalla
stessa esercitate.
L'articolo 1 oltre a definire le finalità della legge stabilisce
che l'attuazione delle disposizioni sia affidata alla struttura
regionale competente in materia di politiche sociali.
L'articolo 2 fissa le procedure per l'ottenimento delle
provvidenze previste.
Stabilisce che entro centoventi giorni dalla presentazione
dell'istanza, la commissione medica collegiale proceda alla
verifica dello stato invalidante e che entro sessanta giorni dalla
conclusione del procedimento il dirigente della struttura
competente decida circa la concessione delle provvidenze
economiche.
L'articolo 3 dispone che le provvidenze economiche decorrano dal
mese successivo alla data di presentazione delle istanze, con
applicazione dei relativi interessi legali.
I beneficiari saranno tenuti a comunicare entro trenta giorni
ogni mutamento delle condizioni che hanno determinato l'erogazione
delle provvidenze.
Ogni due anni dovrà essere trasmessa alla struttura competente
una certificazione medica che attesti il proprio stato di salute,
fatta eccezione per i soggetti affetti da patologie irreversibili,
per le persone ultrasettantenni e per i minori nati con patologie
che li rendano invalidi al cento percento.
La struttura competente accerta la permanenza dei requisiti
previsti per la fruizione delle provvidenze, con facoltà di
accertare, in ogni momento, la sussistenza degli stessi e la
possibilità dell'immediata sospensione cautelativa e successiva
revoca in caso di accertata insussistenza dei requisiti.
L'articolo 4 dispone che le comunicazioni mediche collegiali
siano istituite con decreto del Presidente della Giunta regionale
che ne individua le sedi e il dislocamento sul territorio.
Le commissioni sono composte da un medico specialista in
medicina legale ovvero apicale del ruolo medico legale degli enti
previdenziali, che assume le funzioni di Presidente, e da altri tre
medici membri effettivi, di cui uno designato dalla rispettiva
associazione di categoria dell'invalido.
Viene stabilito che le istanze vengano esaminate secondo
l'ordine cronologico di presentazione, salvo comprovati gravi ed
urgenti motivi. È facoltà dell'istante di farsi assistere, in sede
di commissione, da un proprio medico di fiducia. Il verbale di
visita viene notificato all'interessato entro trenta giorni
dall'accertamento.
L'articolo 5 stabilisce che entro trenta giorni dalla notifica
del verbale gli interessati possano presentare ricorso motivato
alla commissione di seconda istanza che su base documentale, salvo
diversa decisione del Presidente della commissione, entro
centocinquanta giorni dalla data di presentazione definisce il
ricorso stesso. Qui vorrei far notare che sono stati previsti 5
mesi di tempo per la definizione del ricorso, anziché 3, come
previsto sul ricorso previsto precedentemente, questo perché la
risposta possa arrivare entro i limiti previsti e questo anche a
tutela della commissione di seconda istanza che ha tutto
l'interesse a rispondere nei tempi previsti. Qualora la decisione
non avvenga entro il termine il ricorso si intende respinto.
La commissione di seconda istanza istituita con decreto del
Presidente della Giunta regionale è composta da due medici legali o
del lavoro e presieduta dal dirigente medico di secondo livello del
Servizio di medicina legale.
L'articolo 6 fissa i compensi spettanti ai membri delle
commissioni riconoscendo ai residenti in comuni diversi da quello
sede di commissione, il rimborso delle spese di viaggio secondo le
modalità previste per i dirigenti regionali.
L'articolo 9 prevede l'abrogazione di ben 11 leggi regionali,
cosa che permetterà una maggiore trasparenza e una più facile
lettura e applicabilità della normativa.
Questo andando anche nel senso di quanto previsto dal programma
di legislatura che prevede la stesura di testi unici di facile
lettura in modo da evitare di avere leggi diverse che intervengono
sulla medesima materia.
Poi leggendo il testo di legge ho visto che all'articolo 2 è
necessario portare un piccolo emendamento tecnico, cioè alla fine
dell'articolo dove dice: " commissioni mediche collegiali di cui
all'articolo 4", sarebbe da aggiungere anche l'articolo 5 che
precedentemente non c'era, cioè anche la commissione di seconda
istanza.
Presidente È aperta la discussione generale. Ricordo ai colleghi
che si discute sul testo approvato dalla V Commissione che
comprende anche gli emendamenti della II Commissione. La parola al
Consigliere Marguerettaz.
Marguerettaz (Aut) Non sembri irrispettoso il mio modo di
ragionare su questa legge, ma l'unico esempio che mi è venuto in
mente, pensando alla trafila di questo disegno di legge è di tipo
pedagogico e capirete poi perché. Quello a cui abbiamo assistito è
come se una maestra si fosse trovata davanti un alunno generalmente
capriccioso che una volta porta alla maestra un compito fatto in
maniera discreta. È stato più bravo del solito, la maestra lo loda
per questo suo lavoro e gli dice: "Però, come sai, alla fine per
essere completo questo compito ha bisogno di un bel disegno". A
quel punto il bambino comincia ad urlare, strepitare, fare i
capricci, pestare i piedi per terra e rifiuta di fare il disegno,
allora la maestra insiste con le buone, con le cattive, mai alzando
le mani e alla fine il bambino comincia a disegnare. Quando sta per
colorare il disegno, smette di disegnare e torna a fare i capricci
e la maestra dice: "Va bene, hai già fatto abbastanza".
Questa è la storia che, io sono maestro, non segue gli indirizzi
della pedagogia perché compito di un educatore è quello di
insistere con le maniere dovute anche dandosi i dovuti tempi e
rispettando i tempi dell'alunno, ma di tirare fuori tutto ciò che
l'alunno può tirare fuori.
L'Assessore Vicquéry è giunto un po' di tempo fa in V
Commissione con un compito fatto meglio del solito che era questo
disegno di legge e la V Commissione ha rivestito i panni della
maestra, nel senso che apprezzando il lavoro fatto fin qui, ha
affrontato ciò che era incompleto di questa legge ed era ciò che le
categorie interessate richiedevano, vale a dire la possibilità di
accedere a questa commissione di seconda istanza.
A quel punto l'assessore ha strepitato, urlato, battuto i piedi
per terra e la maestra, la commissione pazientemente lo ha portato
a cambiare il suo atteggiamento ed infatti l'assessore ha disegnato
la commissione di seconda istanza. Quando però si trattava di dare
contenuto, colore, alla commissione di seconda istanza, l'assessore
si è fermato e lì la maestra non ha più insistito.
Sono stato un po' lungo e anche un po' noioso, ma è proprio
quello che è successo, nel senso che noi su questo disegno di legge
abbiamo delle osservazioni da fare solo sull'articolo 5, così sono
chiaro, che è proprio quello che prevede il tema dei ricorsi.
È bene dire che è caduto un principio, un principio secondo me
assurdo, che sembrava in un primo tempo sostenere l'impalcatura di
questa parte della legge. Il principio era quello che aveva un
qualche fondamento, secondo chi sosteneva la tesi iniziale, che si
poteva ricorrere alla stessa commissione che aveva deliberato. Io,
ma non solo io, anche autorevoli membri della commissione di
maggioranza hanno ragionato sul fatto che questo non fosse un
principio fra i più solidi; in tutti i domini il ricorso in genere
lo si presenta ad un organo diverso dal primo. Questo principio è
caduto e di questo ne siamo tutti contenti perché si inserisce
questa commissione di seconda istanza.
Andando però a vedere come è stata colorata questa commissione
di seconda istanza, vediamo che è stata colorata male, per non dire
che si è andati fuori delle righe, su e giù, non uniformemente.
Cosa c'è che non va in questa commissione di seconda istanza? Una
cosa in particolare, e poi sulle cose più piccole non mi soffermo,
ed è l'inserimento in questa legge, che diventerà legge della Valle
d'Aosta, di un principio che - e qui sono pronto, anzi spero di
essere smentito - mai finora è stato inserito nella legislazione
della nostra Regione. È il principio per il quale se un organo non
risponde ad un diritto sancito per legge, quello appunto di fare
ricorso, significa che la risposta è negativa. È il contrario del
silenzio-assenso che tutti conosciamo.
Credo un numero assai inferiore di noi conosceva questo
silenzio-diniego che abbiamo riscontrato essere presente in una
legge del Trentino Alto Adige inerente alla stessa materia ma,
ripeto, non mi pare che in Valle d'Aosta questo principio sia mai
stato sancito finora.
Perché personalmente riteniamo che questa sia la mancanza di
colore a quel disegno? Perché si rischia di tornare alla situazione
precedente, si rischia cioè che il diritto sancito dalla legge che
la pratica del ricorrente sia esaminata seriamente, in realtà non
lo sia nemmeno e che alla non disamina del ricorso ne derivi una
bocciatura del ricorso stesso. Perché dico questo? Perché le
motivazioni che ci sono state date, per le quali è stato inserito
questo concetto, sono state proprio di questo genere, cioè si è
detto: "Visto che questa commissione starà in piedi con qualche
difficoltà; visto che il personale almeno adesso sembra non poter
garantire più di quel tanto, se le pratiche di ricorso dovessero
essere eccessivamente numerose, passata la scadenza fissata per
legge, se la commissione di ricorso non ha avuto tempo di esaminare
tutte le pratiche, non può rispondere al ricorso presentato dal
cittadino e di conseguenza questo principio salva il non rispetto
dei termini di legge".
Ecco perché dico che se con quest'articolo si vuole sancire il
principio che il cittadino ha diritto di ricorrere ad una
commissione di seconda istanza, mi sembra implicito che il
cittadino che presenta ricorso abbia diritto a vedere esaminato il
proprio ricorso e mi sembra altresì evidente che il cittadino che
presenta ricorso abbia diritto di sapere come è andato il suo
ricorso, quindi noi su questo insistiamo molto.
Presenteremo tre emendamenti a questo disegno di legge, non li
illustro adesso per non essere troppo lungo, rimandando al momento
del voto, ma su questo problema in particolare questi emendamenti
cercano di ovviare a quest'incongruità che secondo noi è grave in
questo disegno di legge. Riteniamo cioè che sia possibile
riformulare gli articoli che riguardano la procedura del ricorso
così come sono stati formulati gli articoli che riguardano la
domanda per la prima istanza, rispettando esattamente le stesse
modalità di tempi sia per quanto concerne la disamina del ricorso
da parte della commissione, sia per quanto riguarda l'informazione
dovuta nei confronti di chi questo ricorso ha presentato.
Ripeto, sugli altri due non mi documento; non sto a tessere le
lodi dell'assessore per quanto riguarda le altre parti della legge
un po' perché spesso l'assessore è bravo a farlo da solo, ma anche
perché questo non è compito dell'opposizione.
Presidente La parola al Consigliere Beneforti.
Beneforti (PVA-cU) Questo disegno di legge ha indubbiamente dei
lati positivi, uno fra tutti è quello che unifica tutte le
normative di legge esistenti nel settore degli invalidi. C'erano 11
norme di legge, se ne fa una, si fa una legge quadro e questo è un
fatto positivo, che apprezziamo come apprezzano gli invalidi che
fanno parte delle singole categorie.
Con la presentazione di questo disegno di legge le
organizzazioni sindacali degli invalidi hanno presentato delle loro
rivendicazioni; del resto la legge quadro era anche l'occasione per
rivedere certe norme che ritenevano non fossero gradite ai loro
aderenti; in particolare la norma, già ricordata dal Consigliere
Marguerettaz, del ricorso di seconda istanza. In certe situazioni,
qualsiasi legge o regolamento prevede la possibilità di ricorrere
dalla prima istanza ad una seconda istanza ed in certi casi anche
ad una terza istanza.
È chiaro che le norme di ricorsi devono essere previste dalle
leggi. Sono le leggi che devono stabilire come i ricorsi possono
essere presentati. Mi soffermerò in particolare su due aspetti: i
tempi di risposta o di presentazione dei ricorsi alle domande degli
utenti, chiamiamoli così, e sul discorso del ricorso di seconda
istanza.
L'articolo 5 al comma 2 dice: "Il ricorso viene definito, su
base documentale, salvo diversa decisione del presidente della
commissione, entro centocinquanta giorni dalla data di
presentazione; nel frattempo è sospeso il termine di cui
all'articolo 2, comma 4. Qualora la decisione non intervenga entro
detto termine il ricorso si intende respinto."
Questo sottintende, almeno a nostro avviso, come ad avviso delle
associazioni degli invalidi, che si lascino passare i 5 mesi; per
non prendere in esame i ricorsi. Credo che questo dubbio debba
essere tolto, perché non è serio che un'Amministrazione faccia
delle norme di legge che lasciano dei dubbi aperti come in questo
caso.
Su questo disegno di legge noi presentiamo cinque emendamenti di
cui tre sono per accorciare i tempi di attesa da parte degli
invalidi, uno è per modificare il ricorso di seconda istanza. A
nostro avviso il testo del comma 2 dell'articolo 5 - che ho letto
prima - dovrebbe recitare: "Il ricorso viene definito su base
documentale salvo diversa decisione del presidente della
commissione entro 90 giorni dalla data di presentazione; nel
frattempo è sospeso il termine di cui all'articolo 2, comma 4. La
decisione deve essere motivata e va comunicata al ricorrente nel
termine di dieci giorni dalla sua pronuncia". Non è pensabile che
uno faccia un ricorso, debba contare i giorni e quando è superato
quel giorno nessuno più gli risponde. È doveroso che ad un ricorso
venga data una risposta e che vengano accorciati i tempi di attesa.
Solo così si dimostra considerazione verso l'invalido che presenta
il ricorso, senza questo correttivo, vuol dire che non c'è
considerazione o fiducia nella persona che presenta i ricorsi.
All'articolo 5 chiediamo di aggiungere il comma 2 bis che
recita: "Avverso la decisione del Presidente della Commissione è
ammessa la tutela giurisdizionale innanzi all'autorità competente".
Questo perché in ogni normativa quanto ho letto è previsto; rimane
facoltà all'interessato se ricorrere alla tutela giurisdizionale
oppure no, ma noi dobbiamo prevederlo. C'è una normativa delle
pensioni del Ministero del tesoro dove questa frase è sempre
riportata perché rimane la libertà dell'individuo di poter
ricorrere.
Quanto agli altri emendamenti, al comma 3 dell'articolo 2 si
dice che: "La commissione medica collegiale procede, entro
centoventi giorni dalla presentazione dell'istanza, alla verifica
dello stato invalidante…", ma uno per
avere una risposta deve aspettare 4 mesi per essere chiamato?
E ancora: "Il dirigente della struttura competente decide circa
la concessione delle provvidenze economiche entro sessanta giorni
dalla conclusione del procedimento sanitario"; noi chiediamo trenta
giorni. Crediamo che sia giusto, lecito, normale chiedere trenta
giorni, perché aspettare centoventi giorni per essere chiamato a
visita e poi aspettarne altri sessanta per avere la concessione
economica, ci sembrano termini molto lunghi.
All'articolo 4, comma 10, si dice: "Entro trenta giorni
dall'esaurimento della procedura dell'accertamento sanitario, la
struttura competente notifica all'interessato, mediante lettera
raccomandata con avviso di ricevimento, il verbale di visita", ma
entro trenta giorni si rimette il verbale? C'è gente che ne ha
bisogno; una volta accertata l'invalidità, lo so per esperienza -
ma credo lo sappia anche l'assessore - che la gente il giorno dopo
che ha passato la visita viene a richiedere il certificato
invalidante perché per motivi di lavoro ha necessità di presentarlo
in certe sedi. Quindi è una riduzione dei tempi che richiediamo con
i nostri emendamenti.
Infine presentiamo un ordine del giorno dove si chiede che si
proceda all'informatizzazione del servizio, in modo da aiutare il
servizio stesso ad essere più celere nelle risposte. Gli
emendamenti sono stati presentati, l'ordine del giorno è stato
presentato, credo che le proposte che vengono portate, e le
modifiche che presentiamo agli articoli di questa legge, siano più
che giustificate.
È una richiesta che proviene più che da noi dalle associazioni
degli invalidi perché in II Commissione sono venuti in delegazione
e ci hanno illustrato quali erano le loro richieste; noi le abbiamo
riprese e le abbiamo tradotte, sia questi emendamenti, sia
nell'ordine del giorno che abbiamo presentato. Richiediamo che il
ricorso di seconda istanza così come è stato previsto nella legge
sia rivisto, perché sia un ricorso effettivo e non solo un ricorso
virtuale.
Presidente È stato presentato un ordine del giorno dai
Consiglieri Beneforti, Curtaz e Squarzino Secondina di cui do
lettura:
Ordine del giorno Il Consiglio regionale
Preso atto che esiste un progetto di informatizzazione delle
procedure di compilazione dei risultati della commissione medica
collegiale, prevista dalla legge regionale n. 22/95 e successive
modificazioni e dal disegno di legge n. 16/99
Preso atto che, nonostante siano già stati stanziati i fondi per
l'acquisto dei computer necessari per velocizzare la procedura,
tale innovazione procedurale non è stata ancora attivata
Considerato che uno degli obiettivi primari dell'amministrazione
è lo snellimento delle pratiche burocratiche e dei tempi di attesa
dell'utente
Considerata ancora la tipologia particolare delle fasce di
utenti che attendono il responso della Commissione
Impegna
L'Assessore competente a mettere in atto, entro tre mesi, la
informatizzazione della procedura di compilazione dei risultati, e
della relativa comunicazione all'utente, del responso della
Commissione medica, in modo da ridurre al minimo i tempi di
attesa.
F.to: Beneforti - Curtaz - Squarzino Secondina
Presidente Se non vi sono altre richieste di intervento,
dichiaro chiusa la discussione generale. La parola all'Assessore
alla sanità, salute e politiche sociali, Vicquéry.
Vicquéry (UV) Sto cercando il Consigliere Marguerettaz perché
non vorrei che l'allievo non ascolti il
maestro…
Non ho moltissimo da dire in risposta agli interventi fatti.
Vorrei solo limitarmi a far presente che molte volte, quando si
cerca la pagliuzza nell'occhio, si dimentica la trave. Questo
disegno di legge è un disegno di legge che è stato lungamente
discusso non solo in commissione consiliare, ma prima con i diretti
interessati e, quando parlo di diretti interessati, parlo dei
funzionari che fanno quest'attività, ma anche dei medici delle
commissioni collegiali che effettuano le visite. E gran parte del
contenuto del disegno di legge è la conclusione delle loro
richieste, cioè di coloro che operano sul terreno che mi pare che
abbiamo un'esperienza maggiore di quanto possiamo avere noi che
vediamo le cose da un altro punto di vista.
Questo voglio precisarlo perché abbiamo cercato di mettere in
piedi un articolato che dia delle risposte certe e concrete alle
esigenze dei cittadini, esigenze che sono ampiamente tutelate,
voglio sottolinearlo, se è vero, come è vero, che in Valle d'Aosta
siamo in una situazione assolutamente privilegiata in virtù della
potestà legislativa rispetto alle situazioni delle altre regioni
dove le fasi del procedimento sono di una lunghezza esasperante e a
volte addirittura non arrivano a conclusione.
Mi limito a dire che i tre punti su cui dobbiamo porre
l'attenzione sono, il primo, il ricorso in opposizione. Il ricorso
in opposizione è un istituto giuridico previsto dal diritto
amministrativo tant'è che se è rimasto in piedi nella legislazione
precedente, è perché era ed è previsto dal diritto amministrativo.
È una delle possibilità di ricorso; è stato applicato con saggezza
da parte dei medici responsabili, i quali non lavorano per
conoscenze personali o per valutazioni di tipo soggettivo, ma
lavorano secondo scienza e coscienza che è uno dei principi
fondamentali dell'attività del medico. Sentir dire che questo
principio fondamentale sarebbe venuto meno, mi fa dispiacere perché
questo significa perdere fiducia e sfiduciare l'intera categoria
medica.
Ne approfitto per ringraziare invece in quest'aula questi medici
per il lavoro svolto che è un lavoro di difficile interpretazione
perché è molto più semplice fare una visita medica piuttosto che
dare un punteggio a una visita di tipo medico-legale in una
commissione collegiale per cui permettetemi di dire che queste
osservazioni sono fuorvianti.
Il ricorso in opposizione ha dato dei risultati fisiologicamente
corretti perché un 20 percento di accettazione ricorso è nella
media delle percentuali dei ricorsi stessi.
Il silenzio-rigetto è anch'esso un istituto giuridico previsto
dalla normativa. Al riguardo vorrei precisare che la preoccupazione
che qualcuno di voi ha rispetto al fatto che il cittadino non sia
tutelato è fuori luogo perché è intervenuta ed è in vigore la legge
n. 241/90 che obbliga l'amministrazione pubblica a dare le
risposte.
La Consigliera Squarzino ride, come è sua abitudine, e in
risposta io cito un testo di diritto amministrativo del Sandulli
che mi pare che sia sufficientemente serio nel quale si dice: "Il
problema della qualificazione giuridica del silenzio della pubblica
amministrazione riveste notevole importanza con riferimento alla
tutela del privato nei confronti dell'amministrazione anche nei
casi di inerzia della stessa quando tale comportamento omissivo lo
danneggi.
Al riguardo è da notare che, prima dell'entrata in vigore della
legge 241/90 in materia di procedimento amministrativo, non vi era
nel nostro ordinamento giuridico una norma che, in armonia con i
principi di buona amministrazione e di imparzialità di cui
all'articolo 97 della Costituzione, imponesse in via generale alla
pubblica amministrazione di concludere il procedimento
amministrativo con un provvedimento esplicito.
L'assenza di una norma di questo tipo incentivava i silenzi e i
comportamenti intenzionalmente o involontariamente ostruzionistici
della pubblica amministrazione determinando un vuoto di tutela
degli interessati a fronte di dette omissioni.
Tale panorama normativo è stato profondamente innovato dalla
promulgazione della legge 241/90 che all'articolo 2 ha sancito
l'obbligo generale della pubblica amministrazione di concludere il
procedimento mediante l'adozione di un provvedimento espresso. Da
parte della dottrina prevalente si ritiene che l'articolo 2 della
legge 241/90 generalizzi l'obbligo, precedentemente considerato
eccezionale, di conclusione esplicita del procedimento determinando
l'illegittimità dei comportamenti omissivi e dell'inerzia della
pubblica amministrazione e attribuendo al privato un vero e proprio
diritto alla conclusione del procedimento.
Nel caso di violazione di tale obbligo di provvedere, l'inerzia
della pubblica amministrazione deve quindi ritenersi illecita e lo
stesso ordinamento reagisce ad essa in vario modo: prevedendo per
il mancato esercizio del potere sanzioni civili (ad esempio
articolo 25 del T.U. degli impiegati civili dello Stato), penali
(ad esempio articolo 328 c.p.) e/o disciplinari (vedi articolo 3
del decreto legge 163/95 a tenore del quale l'inosservanza del
termine comporta l'attivazione di poteri disciplinari nei servizi
di controllo delle pubbliche amministrazioni); prevedendo uno
specifico potere sostitutivo in capo ad un altro organo per
rimediare all'attività del titolare; attribuendo in ipotesi
tassativamente determinate un dato significato all'inerzia della
pubblica amministrazione.
Al di là di questi rimedi espressamente approntati
dall'ordinamento, sorge il problema di vedere, quando manchi
l'espressa attribuzione di un significato tipico all'inerzia della
pubblica amministrazione, quale sia il valore da attribuire al
silenzio".
E qui continua dicendo che il cittadino - per rispondere al
Consigliere Beneforti - può adire l'autorità giudiziaria, ma questo
non va messo in legge perché è un diritto che il cittadino ha
indipendentemente che sia scritto o non scritto in legge.
Il terzo concetto che voglio sottolineare perché qualcuno lo
dimentica è che i tempi sono stati definiti di intesa con la
commissione consiliare per dare maggiori diritti al cittadino e che
i tempi sono dal punto di vista del riconoscimento del diritto
irrilevanti perché sussiste il concetto della retroattività delle
spettanze economiche con addirittura il riconoscimento degli
interessi legali. Più di questo non possiamo fare, anzi ci rimette
la pubblica amministrazione se ritarda i tempi perché, nel momento
in cui viene riconosciuto il diritto, aumentano gli interessi
legali.
I 150 giorni del ricorso in opposizione hanno questa valenza
perché possiamo fare della filosofia, possiamo fare di tutto, ma
dobbiamo guardare alla realtà.
Io lo dico in quest'aula e ripeto quanto ho detto in commissione
consiliare e cioè l'allievo sarà capriccioso, ma l'allievo in tre
anni ha portato le liste di attesa per le commissioni degli
invalidi civili da un anno e mezzo a liste di attesa fisiologiche:
non dico che stiamo rispondendo in tempi reali, ma quasi e questo
lo dico perché i dati sono a dimostrarlo. Non vorrei che con le
modifiche apportate si ritorni alla situazione "ex ante" ed è per
questo motivo che abbiamo previsto un termine ultimo di conclusione
del procedimento amministrativo a tutela del cittadino perché non è
ammissibile che la pubblica amministrazione continui all'infinito a
tenere aperto un procedimento amministrativo e se non si definisse
un termine ultimo, evidentemente non ripartirebbero i tempi per la
presentazione di una nuova istanza.
I sei mesi per la presentazione della nuova istanza sono termini
richiesti dai medici delle commissioni medico-legali che per
principio, al fine di evitare situazioni non corrette, si rifiutano
di analizzare e di prendere in considerazione i casi di acuzia; non
esaminano il soggetto ricoverato in ospedale con una patologia
acuta perché se lo esaminano nel momento in cui il soggetto è in
carrozzella e poi in seguito alla riabilitazione riesce di nuovo a
deambulare, il medico deve valutare la situazione normale.
Queste sono delle richieste, i cui contenuti erano previsti tra
l'altro già nella legge preesistente, che hanno dato dei risultati
più che positivi perché il cittadino decide da solo con
l'assistenza dei patronati se è il caso di presentare un ricorso o
se è il caso di presentare una nuova istanza perché il ricorso è
ammissibile solo per le patologie previste indicando motivazioni
nuove, mentre per le nuove istanze possono essere previste
patologie nuove. Per questi motivi è stata indicata questa
tempistica.
Prendendo in esame gli emendamenti proposti, io agli atti ho
solo quelli del Consigliere Marguerettaz, i 120 giorni della
presentazione rispetto ai 150 giorni, a questo riguardo abbiamo
discusso in commissione indicando i 150 giorni proprio a maggior
garanzia del cittadino proprio per evitare che i 4 mesi non fossero
sufficienti alla commissione medico-legale per prendere in esame il
ricorso stesso…
(interruzione del Consigliere Beneforti, fuori microfono)
… il vostro emendamento no, ma se ho
capito bene il vostro emendamento chiede di abbassare a 90 giorni
rispetto all'emendamento di Marguerettaz. I 150 giorni, ripeto,
sono stati inseriti a maggior garanzia del cittadino perché oggi il
Servizio di medicina legale non è in grado di costituire una
commissione per l'esame dei ricorsi. Non vorrei che fra tre mesi si
tornasse in quest'aula per rimodificare di nuovo la legge perché in
quel momento qualcuno si assumerà la responsabilità di non dare
delle risposte ai cittadini, in quel momento interviene la
responsabilità personale di qualcuno perché è un obbligo dare delle
risposte a un ricorso presentato e per poter presentare ricorso
vanno costituite le commissioni.
Per questo motivo abbiamo previsto che presidente della
commissione dei ricorsi sia il dirigente del Servizio di medicina
legale e che gli altri due siano in alternativa medici di medicina
legale o medici di medicina del lavoro. Tenete presente che per
poter costituire queste commissioni, tutti questi medici non devono
essere in regime di incompatibilità con il servizio pubblico o
quant'altro, decreto "Bindi", applicazione al 30 giugno di tutte le
incompatibilità e via dicendo.
Per questo motivo abbiamo concordemente portato a 150 giorni i
tempi per il ricorso, ma - ripeto - non fossilizziamoci dietro la
tempistica perché non è interesse delle commissioni esaminare i
ricorsi alla fine del tempo concesso, semmai è interesse di tutti
di esaminarli all'inizio per evitare un esborso più oneroso da
parte dell'Amministrazione regionale e io sotto questo punto di
vista, conoscendo il presidente della commissione, posso garantire
che è una persona assolutamente seria e che non cercherà di portare
all'infinito l'esame delle stesse.
Tutti gli emendamenti che sono stati presentati hanno
quest'impostazione che, mi permetto di ripetere, è un'impostazione
un po' a caccia alla strega perché i tempi sono stati definiti di
intesa con i medici delle commissioni collegiali e di intesa con i
funzionari che lavorano alle commissioni invalidi civili, ciechi e
sordomuti; funzionari che più volte hanno ribadito che questi tempi
danno la possibilità di dare delle risposte certe ai cittadini, per
questo motivo chiedo di ritirare gli emendamenti.
Presidente Si procede alla discussione dell'ordine del giorno
presentato da Per la Valle d'Aosta - con l'Ulivo che viene
illustrato dalla Consigliera Squarzino alla quale do la parola.
Squarzino (PVA-cU) Con quest'ordine del giorno vogliamo
sottolineare come questa Regione debba accelerare sempre più
un'organizzazione del servizio che sia al servizio del cittadino.
Sono almeno due anni che esiste questo progetto di
informatizzazione della procedura che viene seguita nel momento in
cui avviene la visita medica.
Il progetto - deciso sulla carta da due anni - consiste in
questo: quando la commissione medica si riunisce ed esamina i
documenti dei vari utenti, c'è accanto anche un personale
amministrativo che ha il compito di verbalizzare il tutto.
Ora se c'è un computer portatile con una stampante, è possibile
all'istante tradurre il responso della commissione su un documento,
farlo firmare direttamente dai medici della commissione che sono
presenti; questo consente di accelerare di almeno 15 giorni la
prassi perché oggi c'è la segretaria che fa il verbale, arriva in
ufficio, lo ribatte al computer e ci vuole una settimana per fare
questo poi, la settimana successiva presenta alla commissione i
verbali che vengono firmati e questo verbale ritorna agli uffici
che poi lo trasmettono a chi di competenza. Tutto questo tempo può
essere giustamente accelerato con l'uso di un computer portatile.
Questo era il progetto pensato due anni fa e proposto.
Ora questo progetto è lì fermo e non si capisce bene perché; è
un anno e mezzo che continuo a chiedere a che punto è questo
progetto; mi sembra che i computer siano stati già comperati, ma
non sia ancora stato attivato il corso di formazione per cui
bisognerà aspettare ancora due mesi, tre mesi, un anno perché tutto
avvenga.
Quello che volevo era un impegno in questa sede, cioè che
l'assessore competente si impegni a far mettere in atto entro tre
mesi l'informatizzazione della procedura di compilazione dei
risultati e della relativa comunicazione all'utente del responso
della commissione medica in modo da ridurre al minimo i tempi di
attesa.
Questo procedimento, che fra l'altro è un progetto che ha la
Giunta, chiediamo che venga accelerato al massimo perché è inutile
che diciamo che vogliamo essere a servizio degli utenti quando non
riusciamo con un mimino sforzo organizzativo a dare una risposta
immediata all'utente.
Questo è il motivo che ci ha spinti a predisporre quest'ordine
del giorno e a sottoporlo all'approvazione del Consiglio.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) La Consigliera Squarzino ha illustrato la
situazione del sistema informativo che non è proprio così perché
una prima parte del sistema informativo è stata messa in atto con
l'anagrafe degli assistiti, con l'anagrafe degli invalidi e
quant'altro ne segue; manca la parte relativa alla compilazione dei
certificati che è finanziata ed è di competenza del Servizio
informativo regionale.
Proporrei di non metterci una data, nel senso che c'è
un'attività che viene programmata direttamente dal servizio
competente che concorda con la ditta aggiudicatrice per cui
proporrei di accettare quest'impegno togliendo "entro tre mesi"
perché non spetta a noi far rispettare questi
termini…
(interruzione della Consigliera Squarzino Secondina, fuori
microfono)
… nel più breve tempo possibile,
mettiamo una formula di questo genere perché c'è una programmazione
degli interventi che riguarda tutta la macchina regionale. Questo è
un piccolo tassello del tutto.
Squarzino (fuori microfono) Accettiamo la proposta
dell'assessore di sostituire con la formula: "nel più breve tempo
possibile".
Presidente L'ordine del giorno viene posto in votazione con la
modifica alla parte impegnativa, dove le parole "entro tre mesi"
vengono sostituite dalle parole "nel più breve tempo
possibile".
Pongo in votazione l'ordine del giorno nel testo così
modificato:
Ordine del giorno Il Consiglio regionale
Preso atto che esiste un progetto di informatizzazione delle
procedure di compilazione dei risultati della commissione medica
collegiale, prevista dalla legge regionale n. 22/95 e successive
modificazioni e dal disegno di legge n. 16/99
Preso atto che, nonostante siano già stati stanziati i fondi per
l'acquisto dei computer necessari per velocizzare la procedura,
tale innovazione procedurale non è stata ancora attivata
Considerato che uno degli obiettivi primari dell'amministrazione
è lo snellimento delle pratiche burocratiche e dei tempi di attesa
dell'utente
Considerata ancora la tipologia particolare delle fasce di
utenti che attendono il responso della Commissione
Impegna
L'Assessore competente a mettere in atto, nel più breve tempo
possibile, la informatizzazione della procedura di compilazione dei
risultati, e della relativa comunicazione all'utente, del responso
della Commissione medica, in modo da ridurre al minimo i tempi di
attesa.
Consiglieri presenti, votanti e favorevoli: 31
Il Consiglio approva all'unanimità.
Si passa all'esame dell'articolato nel testo predisposto dalla V
Commissione. Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
All'articolo 2 vi sono tre emendamenti. Vi è un emendamento
proposto dal Consigliere Rini che recita:
Emendamento All'art. 2 (procedimenti).
Aggiungere alla fine del comma 1 "e articolo 5".
Lo pongo in votazione:
Consiglieri presenti, votanti e favorevoli: 31
Il Consiglio approva all'unanimità.
Sempre all'articolo 2 vi sono due emendamenti presentati dai
Consiglieri Curtaz, Beneforti e Squarzino Secondina di cui do
lettura:
Emendamento Al comma 3 dell'art. 2, sostituire "entro centoventi
giorni" con "entro sessanta giorni"
Emendamento Al comma 4 dell'art. 2 sostituire "entro sessanta
giorni" con "entro trenta giorni"
Sul primo emendamento ha chiesto la parola la Consigliera
Squarzino Secondina.
Squarzino (PVA-cU) Il motivo che ci ha spinto ad accorciare
questi tempi è anche un'attenzione particolare per quelle persone
che fanno domanda per un assegno di accompagnamento e che sono in
situazioni abbastanza critiche, diciamo persone che hanno pochi
mesi di vita. La famiglia che ha queste persone in casa ha bisogno
di cercare degli aiuti per poter curare i propri cari e gli aiuti
costano in quanto si devono pagare infermieri e le persone che
assistono.
L'assegno di accompagnamento ha questa funzione, ma la famiglia
come fa a chiedere l'aiuto di persone se non sa ancora che potrà
godere di quest'assegno di accompagnamento?
È vero che un invalido, così diceva l'assessore, dopo sei mesi
viene a sapere se ha avuto la pensione e avrà gli arretrati, ma la
famiglia che ha una persona cara che è ammalata, non può aspettare
sei mesi… sei mesi, Cottino, perché 120
giorni per la commissione e poi 60 giorni per avere le provvidenze.
Il comma 3 parla di 120 giorni, ma il comma 4 aggiunge a quelli 60
giorni, allora la famiglia deve aspettare sei mesi per avere le
provvidenze. A questo punto magari la persona se n'è già andata
purtroppo e la famiglia è stata privata della possibilità che in
questa Regione viene teoricamente data.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Per spiegare che, quando la legge parla di
"entro", non significa che lo fanno all'ultimo giorno. Nella prassi
regolare di tutti i giorni i casi di accertata urgenza vengono
svolti in tempo reale, addirittura mandando la commissione in
ospedale in punto di morte. Il disegno di legge prevede anche che
devono essere almeno tre presenti; questo avviene regolarmente su
segnalazione dei soggetti.
L'assegno di accompagnamento non ha quelle funzioni che dice la
Consigliera Squarzino perché l'assessorato regionale interviene con
altri strumenti in quanto se intervenisse solo con l'assegno di
accompagnamento, che è cosa diversa dall'indennità di
accompagnamento: l'indennità di accompagnamento è di 870.000 lire
al mese, l'assegno è di 380.000 lire, vi rendete conto che con
380.000 lire al mese sicuramente non potrebbe far fronte alle spese
che sono state previste.
Presidente Pongo in votazione l'emendamento n. 1 presentato dal
gruppo PVA-cU:
Consiglieri presenti: 31
Votanti: 6
Favorevoli: 3
Contrari: 3
Astenuti: 25 (Agnesod, Bionaz, Borre, Cerise, Charles Teresa,
Collé, Comé, Cottino, Ferraris, Lanièce, Lavoyer, Louvin,
Marguerettaz, Martin, Ottoz, Pastoret, Perrin, Perron, Piccolo,
Praduroux, Rini, Vallet, Vicquéry, Viérin D., Viérin M.)
Il Consiglio non approva.
Pongo in votazione l'emendamento n. 2 presentato dal gruppo
PVA-cU:
Consiglieri presenti: 31
Votanti: 4
Favorevoli: 3
Contrari: 1
Astenuti: 27 (Agnesod, Bionaz, Borre, Charles Teresa, Collé,
Comé, Cottino, Cuc, Ferraris, Fiou, Lanièce, Lavoyer, Louvin,
Marguerettaz, Martin, Nicco, Ottoz, Pastoret, Perrin, Perron,
Piccolo, Praduroux, Rini, Vallet, Vicquéry, Viérin D., Viérin
M.)
Il Consiglio non approva.
Pongo in votazione l'articolo 2 nel testo così emendato:
Articolo 2 (Procedimenti)
1. L'erogazione delle provvidenze di cui all'articolo 1, comma
1, è subordinata all'accertamento dello stato di invalidità civile,
cecità civile e sordomutismo da parte delle commissioni mediche
collegiali di cui agli articoli 4 e 5.
2. L'istanza di accertamento degli stati di cui al comma 1,
nonché dell'handicap ai sensi dell'articolo 4 della legge 5
febbraio 1992, n. 104 (Legge-quadro per l'assistenza,
l'integrazione sociale e i diritti delle persone handicappate), è
presentata dagli interessati alla struttura competente, corredata
della documentazione sanitaria attestante la natura dell'infermità
invalidante.
3. La commissione medica collegiale procede, entro centoventi
giorni dalla presentazione dell'istanza, alla verifica dello stato
invalidante. Il termine è sospeso in caso di ulteriori accertamenti
sanitari.
4. Il dirigente della struttura competente decide circa la
concessione delle provvidenze economiche entro sessanta giorni
dalla conclusione del procedimento sanitario.
Consiglieri presenti: 31
Votanti e favorevoli: 28
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l'articolo 3:
Consiglieri presenti: 31
Votanti e favorevoli: 28
Astenuti: 3 (Beneforti, Curtaz, Squarzino Secondina)
Il Consiglio approva.
All'articolo 4 c'è un emendamento presentato dai Consiglieri
Curtaz, Beneforti e Squarzino Secondina di cui do lettura:
Emendamento Al comma 10 dell'art. 4 sostituire "Entro trenta
giorni" con entro "quindici giorni"
Lo pongo in votazione:
Consiglieri presenti: 30
Votanti e favorevoli: 3
Astenuti: 27 (Agnesod, Bionaz, Borre, Cerise, Charles Teresa,
Collé, Comé, Cottino, Cuc, Ferraris, Fiou, Lanièce, Lavoyer,
Louvin, Marguerettaz, Nicco, Ottoz, Pastoret, Perrin, Perron,
Piccolo, Praduroux, Rini, Vallet, Vicquéry, Viérin D., Viérin
M.)
Il Consiglio non approva.
Pongo in votazione l'articolo 4:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
All'articolo 5 ci sono vari emendamenti. Do lettura degli
emendamenti presentati dal gruppo Per la Valle d'Aosta - con
l'Ulivo:
Emendamento Sostituire il comma 2 dell'art. 5 con il seguente
testo:
"Il ricorso viene definito su base documentale salvo diversa
decisione del presidente della commissione entro 90 giorni dalla
data di presentazione; nel frattempo è sospeso il termine di cui
all'articolo 2, comma 4. La decisione deve essere motivata e va
comunicata al ricorrente nel termine di dieci giorni dalla sua
pronuncia."
Emendamento Aggiungere all'art. 5 il comma 2bis
"2bis. Avverso la decisione del Presidente della Commissione è
ammessa la tutela giurisdizionale innanzi all'autorità
competente."
Do lettura degli emendamenti presentati dal gruppo degli
Autonomisti:
Emendamento All'art. 5 sostituire così il comma 2:
2. Il ricorso viene definito, su base documentale, salvo diversa
decisione del presidente della commissione, entro 120 giorni dalla
data di presentazione. Il termine è prorogato in caso di ulteriori
accertamenti sanitari. Nel frattempo è sospeso il termine di cui
all'articolo 2, comma 4.
Emendamento All'art. 5 aggiungere il seguente comma:
2bis. Al riesame della certificazione medica è ammessa la
partecipazione del ricorrente e/o di un suo medico di fiducia.
Entro trenta giorni dalla definizione del ricorso, la struttura
competente ne comunica l'esito all'interessato, mediante lettera
raccomandata con avviso di ricevimento.
Emendamento All'art. 5, comma 5 aggiungere le seguenti
parole:
"Il Presidente della Commissione autorizza la deroga a tale
termine, previa valutazione del caso, quando si manifesta un
improvviso aggravamento dello stato di salute".
Iniziamo con l'emendamento n. 1 presentato dagli Autonomisti,
sostitutivo del comma 2. La parola al Consigliere Marguerettaz.
Marguerettaz (Aut) C'è bisogno perché l'assessore non ha
percepito fino in fondo il significato di quest'emendamento.
Come avrà visto l'assessore, ma ne parleremo in dichiarazione di
voto, ci siamo astenuti dal votare gli emendamenti dell'Ulivo per
quanto concerne i tempi.
Quest'emendamento è leggermente diverso perché partiva proprio
dalle considerazioni che lei ha fatto, cioè cerchiamo di essere
realisti. Allora, le sue preoccupazioni sul fatto che i tempi
previsti dal disegno di legge siano portati da 150 giorni a 120 non
sono fondate perché se lei andava avanti a leggere la proposta di
emendamento, vedeva che era ripresa la stessa formulazione che è
prevista per la commissione di prima istanza cioè, dopo aver
fissato il termine di 120 giorni dalla data di presentazione, c'è
scritto che il termine è prorogato in caso di ulteriori
accertamenti sanitari così come è previsto per la commissione di
prima istanza, quindi i 120 giorni non sono un termine categorico,
il dare la possibilità di prorogare questo termine per i motivi che
diceva proprio lei nella sua replica, cioè laddove sia necessario
approfondire gli accertamenti sanitari del caso, la legge dà questa
possibilità.
Questo permetterebbe altresì, come poi reciterà l'emendamento
successivo, di togliere dalla legge, da quest'articolo in
particolare questo famoso silenzio-diniego perché non è che andiamo
a ridurre i tempi e poi a costringere la commissione o a non
rispettare i tempi di legge o a non poter comunicare
all'interessato; fissando il limite di 120 giorni e dicendo che
comunque la commissione in caso di ulteriori accertamenti può
derogare da questi termini, ma chiedendo poi che entro 30 giorni
venga data comunicazione all'interessato dell'esito del ricorso,
credo che sia tracciare una strada percorribile a tutti gli
effetti.
Presidente Pongo in votazione l'emendamento n. 1 degli
Autonomisti:
Consiglieri presenti: 31
Votanti e favorevoli: 5
Astenuti: 26 (Agnesod, Beneforti, Bionaz, Borre, Cerise, Charles
Teresa, Cottino, Cuc, Curtaz, Ferraris, Fiou, Lavoyer, Louvin,
Martin, Nicco, Ottoz, Pastoret, Perrin, Perron, Piccolo, Praduroux,
Rini, Squarzino Secondina, Vallet, Vicquéry, Viérin D.)
Il Consiglio non approva.
Passiamo all'emendamento n. 4 presentato da PVA-cU, sostitutivo
del comma 2. La parola al Consigliere Curtaz.
Curtaz (PVA-cU) Volevo intervenire per due questioni. La prima
per spiegare perché ci siamo astenuti sull'emendamento degli
Autonomisti che pure andava nel senso da noi indicato. La ragione è
logica perché se fosse stato approvato quell'emendamento, sarebbe
stato caducato il nostro.
Insisto affinché quest'emendamento venga approvato perché
proprio dalle parole dell'assessore ricavo una contraddizione
abbastanza significativa e cercherò di spiegarla brevemente
nonostante l'ora tarda. Evidentemente conosciamo un po' l'istituto
del silenzio-rigetto, ma a me sembra che quest'istituto male si
addica al contenzioso, cioè il silenzio-assenso e il
silenzio-rigetto sono chiaramente degli istituti di diritto
amministrativo, però mi sembra che sia un tipo di soluzione che mal
si addice a un contenzioso. Che sia un contenzioso giudiziario non
se ne parla neanche, ma anche un contenzioso amministrativo mi
sembra che sia poco proponibile dal punto di vista logico perché è
evidente che se una persona fa un ricorso, ha diritto che a questo
ci sia una risposta positiva o negativa e soprattutto - aggiungo -
ha diritto che questa risposta positiva o negativa venga motivata.
È questo il punto! Tant'è che da qui emerge la contraddizione, a
mio giudizio, di quanto ha detto l'Assessore Vicquéry perché
citando Sandulli lui porta acqua al nostro mulino.
L'assessore ci ha detto per rassicurarci: state tranquilli
perché Sandulli, la dottrina prevalente eccetera ammette che contro
il silenzio il cittadino ha diritto di ricorrere all'autorità
giudiziaria - se non ho capito male - perché il silenzio non è
motivato. Ma se questo è vero, il problema risolviamolo a monte,
non aspettiamo che i cittadini debbano fare ricorso giurisdizionale
contro il silenzio perché noi non abbiamo risposto e non abbiamo
risposto perché abbiamo previsto in una legge questo meccanismo.
Obblighiamo la commissione a rispondere e a motivare ed eviteremo
quel meccanismo che Sandulli invoca.
Non so se sono stato chiaro: per adottare oggi una
semplificazione rischiamo di portare un contenzioso a livello
amministrativo, che è poca cosa anche dal punto di vista
funzionale, economico, logistico, ad un contenzioso giudiziario più
costoso, più lungo e più spiacevole attraverso un meccanismo di
impugnativa del silenzio perché, visto che vige un principio che
gli atti amministrativi devono essere motivati, non riesco a capire
come di fronte a un ricorso l'amministrazione mi dica di no con il
silenzio e non me lo motivi. Sicuramente io cittadino ho diritto di
reagire a questo comportamento.
Quindi l'emendamento, caro assessore, va nel senso di garanzia e
di tutela del cittadino e di non appesantimento della macchina
burocratica che deve rispondere a questa situazione. È questo il
senso dell'emendamento e mi sembra una cosa talmente ovvia che non
avrebbe bisogno di tanta insistenza.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) È evidente che nel gioco delle parti l'opposizione
deve trovare delle motivazioni per non votare la legge.
Il silenzio-rigetto è quando la legge conferisce all'inerzia
della pubblica amministrazione il significato di un diniego di
accoglimento dell'istanza o ricorso. Ne sono esempi, tralascio
quelli che non ci interessano: l'articolo 6 del DPR n. 1199/71 e
l'articolo 20 della legge n. 1034/71 in forza dei quali, trascorsi
inutilmente 90 giorni - in genere sono 90 giorni - scatta il
silenzio-rigetto, dopo i 90 giorni dalla presentazione di un
ricorso gerarchico - esattamente questo di cui stiamo parlando - il
ricorso si intende respinto. Quindi non è vero quanto dice
l'Avvocato Curtaz che il silenzio-rigetto non si applica per i
ricorsi; si applica anche il silenzio-assenso, ma si applica anche
il silenzio-rigetto.
Il silenzio-rigetto veniva configurato sulla base del DPR come
manifestazione tacita di volontà dell'amministrazione adita con
ricorso gerarchico, costituente un provvedimento decisorio vero e
proprio con efficacia di reiezione del ricorso stesso e di conferma
del provvedimento impugnato.
Ciò detto è di tutta evidenza che l'organo giudicante, in questo
caso la commissione di seconda istanza, deve motivare la sua
decisione…
(interruzione del Consigliere Curtaz, fuori microfono)
… questo nel caso in cui non
intervenga la decisione, nel momento in cui interviene la decisione
deve motivare, è evidente. Il significato del silenzio-rigetto è di
dare un termine certo e ultimo a un procedimento
amministrativo.
Presidente La parola alla Consigliera Squarzino Secondina.
Squarzino (PVA-cU) Provo a ridire con parole meno burocratiche e
meno giuridiche, ma l'assessore ha detto prima spiegando che ormai
dopo la legge n. 241 esiste l'obbligo di dare all'utente la
motivazione delle decisioni.
Mi volete spiegare perché, se esiste quest'obbligo, io in legge
non lo metto? Non solo, dico che non sono obbligata a dare la
risposta perché qui si dice: "Qualora la decisione non intervenga
entro detto termine il ricorso si intende respinto", ma dove è
scritto che vengono date le motivazioni? Noi diciamo semplicemente
che in questa legge venga ripreso il principio della n. 241 sulla
trasparenza, solo questo, e mi sembra così chiaro quando diciamo:
"la decisione deve essere motivata".
Allora, se l'utente oggi ha diritto, in nome della legge sulla
trasparenza, di avere la spiegazione di una decisione, la decisione
deve essere motivata e comunicata; motivare e comunicare perché il
cittadino deve sapere. Questo noi diciamo.
Presidente La parola al Consigliere Curtaz.
Curtaz (PVA-cU) Insisto su una cosa. L'assessore mi dice: "Per
tutte le ragioni del mondo quest'emendamento non deve passare". Può
andarmi bene tutto, nel senso che posso non condividerlo, ma lo
accetto, ma visto che l'assessore è una persona intelligente, non
mi può portare un'argomentazione che non sta né in cielo né in
terra perché di questo si tratta. Non stiamo dicendo che non è
applicabile, è lei che lo sta dicendo! Mi sta dicendo da un'ora che
gli atti devono essere motivati, altrimenti i cittadini li
impugnano, ma se in questo prevediamo il silenzio-rigetto, forse
che il silenzio si motiva? Ma scherziamo? Da quando in qua il
silenzio si motiva? È una contraddizione logica questa cosa.
Quindi se vogliamo non approvare quest'emendamento per tutte le
ragioni del mondo va bene, ma non utilizzando un'argomentazione che
non sta in piedi perché fa difetto alla nostra intelligenza.
Presidente La parola al Consigliere Marguerettaz.
Marguerettaz (Aut) Intervengo sull'emendamento dei colleghi
dell'Ulivo che più o meno affronta lo stesso problema visto che è
messo in votazione prima del mio.
Vorrei fare una considerazione diversa da quella fatta dai
colleghi dell'Ulivo. Quello che non riesco a capire sono in
particolare le giustificazioni che ha dato l'assessore sulla
necessità di impostare il ricorso in questo modo, cioè questo
silenzio-diniego.
L'assessore innanzitutto si è preoccupato di rassicurare i
consiglieri dicendo che è lecito, però non avevo personalmente
messo in dubbio che tale formula non fosse lecita, anche perché se
così fosse la legge sarebbe già bocciata, non sarebbe vistata.
L'assessore ha citato il diritto amministrativo, leggi
nazionali, disposizioni, sentenze, dimenticando per un attimo che
stiamo facendo una legge per la Valle d'Aosta e questo mi fa strano
soprattutto per la storia politica dell'assessore. Non stiamo mica
facendo una legge per il Lazio, Napoli, Roma, dove c'è una
burocrazia tale - perché è questo, lei ce lo ha confermato adesso -
da fare inventare al legislatore questa formula del
silenzio-diniego proprio perché c'è una tale disorganizzazione e
tanta è la richiesta che per far fronte all'impossibilità di dare
delle risposte, si mette il silenzio-diniego.
Assessore, stiamo facendo una legge per la Regione Autonoma
Valle d'Aosta, centomila persone. Se noi, la più piccola Regione
d'Italia, con tutta la storia che abbiamo - e non sto qui a fare le
sviolinate -, ma se nella Regione Valle d'Aosta facciamo una legge
in cui inseriamo questo principio, dicendo - come è stato detto -
che questo viene inserito perché non riusciamo a dare delle
risposte ai cittadini, allora senza voler fare dei voli pindarici,
ma dico solo che questa è l'occasione per fare una riflessione più
generale di come si sta amministrando questa Valle: il ruolo che ha
la Regione, l'Assessorato della sanità, eccetera perché è
impensabile una cosa del genere.
Lei è venuto qui a citarci tutte disposizioni nazionali che,
ripeto, cozzano tremendamente con la nostra realtà.
Invece mi aspettavo che lei dicesse qualcosa sul mio emendamento
precedente a proposito di silenzio-diniego perché in V Commissione
è vero si è lavorato bene, tanto, approfonditamente,
confrontandoci, eccetera e alla fine mi era parso che uno dei
problemi di questo silenzio-diniego, e chiamo in causa il
Consigliere Fiou perché con lui mi sembrava di intendermi su questo
punto, fosse l'impossibilità di venirne fuori con la necessità
giustamente di mettere dei tempi, però al tempo stesso tutti
convenivamo sulla necessità di dare una risposta al cittadino e di
motivarla. Allora, sull'ipotesi che ho tracciato mi fosse stato
detto… e non dico la parola che non si
può dire… e invece non prendere nemmeno
in considerazione l'ipotesi di vedere se è possibile una strada, è
veramente mortificante.
Non so come vorrà procedere l'assessore, però mi sembra strano
che qui ci sia il no su tutto, e io credo che anche chi ha fatto la
battaglia - citava prima il Consigliere Beneforti l'Associazione
invalidi - di fronte a questa cosa si senta un po' preso in giro.
Era quello che cercavo di dire nel primo intervento, probabilmente
non molto riuscito, con l'esempio del bambino, ma è questo che
volevo dire, cioè gli abbiamo fatto vedere la caramellina e quando
si avvicina gliela tiriamo via.
Non si riesce a capire questo perché se ci fossero delle
motivazioni tali a suffragare quest'impostazione, ma non ci sono,
assessore. Come si fa a dire: "Siccome pensiamo che non ce la
faremo, scriviamo già in legge che se non gli rispondiamo, è un
diniego"? Ma la Regione Valle d'Aosta non può fare una legge
così.
Era meglio, paradossalmente, la precedente impostazione perché
perlomeno era più lineare, più onesta, c'era uno scontro politico,
l'assessore stesso difendeva quasi ideologicamente il fatto della
commissione al primo ricorso, c'era uno scontro e passava la linea
dell'assessore.
Questo è un ibrido che sa proprio tanto di presa in giro.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Vorrei che almeno su un punto fossimo d'accordo.
Siete d'accordo o meno che su ogni procedimento amministrativo ci
sia un termine finale, sì o no? Perché è questo il
punto…
(un sì corale in risposta dai banchi dell'opposizione)
… e allora, è inutile che giriamo
attorno al problema. Il Presidente dell'Associazione invalidi
civili ha portato come esempio la legge della Regione autonoma
Trentino Alto Adige, anzi la legge provinciale che è del 9 giugno
1998, successiva alla legge n. 241/90 che recita esattamente le
stesse cose che abbiamo scritto noi in legge per cui non stiamo
facendo una cosa fuori dal mondo.
Se c'è un termine certo a ogni procedimento amministrativo, le
conclusioni sono due: o c'è il silenzio-assenso o c'è il
silenzio-rigetto. Per il silenzio-assenso c'è una sentenza - mi
spiace citare sentenze, ma la Regione Valle d'Aosta non ha ancora
competenza in materia giurisdizionale e non abbiamo ancora un
tribunale valdostano per cui sono costretto a citare delle sentenze
di tribunali dello Stato italiano - che dice che non è ammissibile
il silenzio-assenso di fronte a un ricorso amministrativo perché la
commissione deve esprimersi su un'invalidità o meno. E
l'alternativa cos'è? È il silenzio-rigetto.
(proteste dai banchi dell'opposizione)
… la risposta della legge n. 241
perché sia chiaro non è un'alternativa al silenzio-rigetto, è un
obbligo della pubblica amministrazione che sussiste
indipendentemente dal fatto che lo si scriva in legge.
Non è una legge regionale che interpreta una legge dello Stato,
non è una legge regionale che dice che deve essere applicata una
legge dello Stato; questi sono principi base elementari.
Consigliere Marguerettaz, non è una legge regionale che deve
imporre di applicare una legge dello Stato; la legge n. 241 c'è ed
è interesse, ripeto, della pubblica amministrazione, in questo caso
della Regione, di dare delle risposte motivate.
Poi, ripeto, abbiamo capito qual è la logica dell'opposizione e
ne prendiamo atto.
La logica dell'opposizione è dimostrare che tutti i meriti di
questa legge, l'eliminazione di 11 leggi, l'unificazione di assegni
"ad personam", di istituti giuridici molto delicati, l'aspetto che,
contrariamente a quanto avviene da Carema in giù, tutti gli
invalidi della Valle d'Aosta non dovranno essere sottoposti a
visita collegiale d'ufficio, ma potranno "sua sponte" presentare
ogni due anni un'autocertificazione - un elemento questo
fondamentale, è vero, di questo disegno di legge - devono essere
messi in secondo piano.
Ne prendiamo atto, questa è la correttezza di una certa
opposizione.
Presidente La parola al Consigliere Fiou.
Fiou (GV-DS-PSE) Mi pare che la discussione nella commissione si
sia incentrata sulla difficoltà di mettere in piedi un'ulteriore
commissione perché c'era l'indisponibilità dei medici. Noi abbiamo
appreso esserci una disponibilità molto ridotta di medici che
possono far parte della commissione. Allora la scelta diventava: o
non mettere in piedi un'altra commissione o il metterla in piedi
con dei limiti. Questo mi pare che fosse chiaro.
I limiti erano quelli di mettere in piedi una commissione con a
disposizione medici per due mezze giornate al mese. Quindi, fatti
alcuni conticini sui probabili ricorsi, questi erano i limiti in
cui dovevamo stare.
Allora abbiamo previsto tempi abbastanza lunghi per crearci
maggiore possibilità di dare risposta agli interessati; laddove
però la risposta non fosse possibile proprio perché non ci sono
medici a disposizione, a questo punto la questione va chiusa
amministrativamente…
Squarzino (fuori microfono) … ah,
allora è chiaro…
Fiou (GV-DS-PSE) … a me pareva
chiarissimo fin dall'inizio che questo creava qualche
contraddizione, perché giustamente aveva portato un esempio
Marguerettaz, se dieci fanno ricorso, è possibile che otto abbiano
la risposta su un ricorso e due invece no, perché non c'è tempo per
la commissione di dare risposte. Quindi la risposta negativa
subentra senza che venga esaminato il ricorso. Questo è possibile
ed è una contraddizione, come è contraddizione
silenzio-assenso.
Però, se realisticamente vogliamo affrontare il problema, questa
è la possibilità concreta che abbiamo. L'alternativa è non fare la
commissione.
Presidente La parola al Consigliere Beneforti.
Beneforti (PVA-cU) Prima di tutto non accetto che l'Assessore
Vicquéry ci accusi di mancanza di correttezza; noi stiamo
sostenendo dei principi e delle tesi su questa legge e riteniamo di
essere corretti e di svolgere il ruolo che ci compete come
consiglieri regionali. Se qui c'è una persona scorretta, è
l'Assessore Vicquéry, perché lui ha cercato di dare il contentino,
di far presentare i ricorsi con la riserva mentale di respingerli
entro cinque mesi senza darne comunicazione agli invalidi.
Questa legge l'hanno fatta i medici; è stata fatta su misura per
i medici e non nell'interesse degli invalidi? Questa legge è stata
fatta su misura per i medici che dedicano solo due pomeriggi al
mese o poco più; in quel periodo di tempo vogliono vedere tutto e
fare tutto. E' una legge cucita, come un vestito, sui medici e non
certo sugli invalidi. Mi rifiuto di accettare che in una Regione
autonoma come la Valle d'Aosta, dove ci sono centomila persone e
dove c'è una situazione che non è certamente quella della Lombardia
o della Sicilia o della Calabria, dove abbiamo un fenomeno che è
molto limitato, ci si sentire dire che una persona deve aspettare
cinque mesi per un ricorso. Che debba contare i giorni per sapere
se il ricorso è stato accettato, ma questa è serietà? La volete
dare una risposta o non la volete dare? Ma si danno a tutti le
risposte!
Vedo sui mutui di prima casa, come su tutte le altre domande, se
il ricorso non viene accettato la risposta viene data, si manda una
lettera; perché non si deve anche in questo caso? I medici, quando
parlano con noi parlano in un modo e danno la responsabilità a
qualcun altro, quando parlano con l'assessore fanno un altro
gioco.
Può darsi che ci sia questa situazione, ma noi abbiamo il
dovere, prima di tutto, di guardare agli interessi degli invalidi e
non agli interessi dei medici, perché i medici sono pagati per
quello che fanno e le loro parcelle sono state anche aumentate
ultimamente.
Chiedo pertanto al Presidente della Giunta di esaminare la
richiesta, cioè se è lecito o non è lecito dare una risposta.
L'alternativa è aspettare cinque mesi, contare i giorni per sapere
se la pratica è stata accettata o meno, senza conoscere i motivi
per i quali non è accettata. È corretto questo in Valle d'Aosta? In
una Regione come la nostra è giusto che i tempi di attesa per la
gente debbono essere quelli che sono scritti in questa legge?
Mi volevo astenere dal votare questa legge, adesso voto contro,
Signori.
Presidente La parola al Consigliere Cottino.
Cottino (UV) Sicuramente non per fare il difensore di ufficio
dell'assessore che non ne ha bisogno e credo che lo abbia spiegato
in diecimila modi, però qui dobbiamo metterci d'accordo una volta
per tutte.
Se si fa un discorso di principio e io cercherò di fare le mie
osservazioni con grande calma senza inalberarmi e senza lanciare
accuse per evitare di fare come qualche collega che, quando gli
viene rivolta una minima critica, si inalbera, nello stesso tempo
si sente in diritto di accusare a destra e a manca; questo
significa usare due pesi e due misure; allora vorrei che ci fosse,
nel limite del possibile, la stessa coerenza che si pretende da
altri. Qui però, al di là dei discorsi di principio, che tutto
sommato potrebbero anche solleticarmi, si tratta di verificare le
possibilità di applicazione di una legge che corre il rischio di
portarci indietro qualora venissero approvati determinati
emendamenti che si sono presentati.
Anche all'interno del nostro gruppo avevo capito quello che ha
ancora ultimamente spiegato oltre all'assessore il collega Fiou che
tutto o gran parte della discussione all'interno della commissione
è stata quella di dire: "Commissione sì oppure commissione no".
All'interno del nostro gruppo per almeno due volte abbiamo
affrontato questa questione e abbiamo chiesto all'assessore di
tenerne conto. Si devono fare delle valutazioni realistiche non
solo in termini di principio.
Voglio invitare l'assessore a fare tutto il possibile affinché,
chiaramente non c'entra niente nella legge, visto che non possiamo
scriverlo nella legge, a fare tutto il possibile affinché i casi di
diniego siano pochissimi o addirittura
spariscano…
Beneforti (fuori microfono) Ma come fai?
Cottino (UV) … ma come fai? A te non
piace, a me sì.
Presidente La parola al Consigliere Marguerettaz.
Marguerettaz (Aut) Cerco di abbassare il tono e proseguire nel
ragionamento perché voglio sperare che ci sia ancora uno spazio per
il ragionamento al di là delle inalberate. Allora se c'è spazio per
il ragionamento, quello che voglio far presente è questo.
Qui giustamente l'assessore dice che dobbiamo sancire un termine
per il ricorso. Voglio fare notare - ed era questo che mi ha
portato a fare quell'emendamento sul quale purtroppo la maggioranza
si è astenuta - che nemmeno per la commissione di prima istanza è
fissato il termine.
Se per la commissione di prima istanza, scusi, assessore, non
fissa un termine, allora la seconda non ha ragione di esistere
perché se la commissione di prima istanza non risponde entro un
certo periodo, uno ha voglia di aspettare la seconda!
Allora cosa dice riguardo alla commissione di prima istanza la
legge? Dice che la commissione medica collegiale procede entro 120
giorni dalla presentazione dell'istanza alla verifica dello stato
invalidante. Il termine è sospeso in casi di ulteriori accertamenti
sanitari. Di quanto è sospeso…
(interruzione dell'Assessore Vicquéry, fuori microfono)
… necessari, bravissimi, quindi i
tempi che la commissione autonomamente si dà per
procedere… come no?
(interruzione dell'Assessore Vicquéry, fuori microfono)
… no, io leggo la legge, poi
l'assessore conosce bene la materia, io invece non tanto, ma se
l'italiano non è un'opinione: "La commissione medica collegiale
procede, entro centoventi giorni dalla presentazione dell'istanza,
alla verifica dello stato invalidante", significa che ha un termine
di 120 giorni. Come fa ad andare al centoventunesimo? Se decide di
procedere ad ulteriori accertamenti sanitari? Ma non c'è un termine
di quanto debbano durare questi ulteriori procedimenti sanitari ed
è comprensibile, io l'accetto questa formula perché ci può essere
un caso particolarmente difficile, magari analizzato al
centoquindicesimo giorno, cioè alla fine della scadenza, che
necessita di tanti approfondimenti che magari richiedono ancora un
mese di tempo. Io lo accetto, ma come lo accetto per la commissione
di prima istanza, ed è quello che cercavo di dire, lo propongo per
la commissione di seconda istanza.
Così noi mettiamo un termine di massima, che sono i 120 giorni,
anche per la commissione di seconda istanza, termine che però può
essere discrezionalmente prorogato dalla commissione qualora
ritenga di procedere ad ulteriori approfondimenti sanitari.
Non fatemi dire quello che non voglio dire, perché l'assessore è
sufficientemente intelligente per capire che, se c'è un intoppo di
tipo burocratico, per cui la commissione non riesce a far fronte ad
un numero esagerato di domande, può con questo cavillo che le
mettiamo in legge richiedere un ulteriore accertamento e dilatare i
tempi e quindi arrivare a dare una risposta a tutti.
Ho cercato di prospettare una soluzione nell'ottica di quello
che invitava a fare il collega Cottino e mi sembrava il collega
Fiou.
Ripeto, l'assessore, la maggioranza, non lo so, hanno
l'impressione che l'opposizione strumentalizzi, impressione a volte
anche fondata, non dico di no, ma in questo caso fa una proposta
concreta che tenta di dare risposta a un problema che a detta di
tutti è reale e qui mi sembra che ci si pari dietro al fatto di
dire che l'opposizione strumentalizza perché l'opposizione non
strumentalizza, ma sta proponendo poi se la maggioranza è sorda,
non è colpa nostra.
Presidente Pongo in votazione l'emendamento n. 4 del gruppo
PVA-cU al comma 2 dell'articolo 5:
Consiglieri presenti: 30
Votanti: 5
Favorevoli: 3
Contrari: 2
Astenuti: 25 (Agnesod, Bionaz, Charles Teresa, Collé, Comé,
Cottino, Cuc, Ferraris, Fiou, Lanièce, Lavoyer, Marguerettaz,
Martin, Nicco, Ottoz, Pastoret, Perrin, Perron, Piccolo, Praduroux,
Rini, Vallet, Vicquéry, Viérin D., Viérin M.)
Il Consiglio non approva.
Pongo in votazione l'emendamento n. 2 degli Autonomisti
aggiuntivo come comma 2bis dell'articolo 5:
Consiglieri presenti: 30
Votanti e favorevoli: 8
Astenuti: 22 (Agnesod, Bionaz, Borre, Cerise, Charles Teresa,
Cottino, Cuc, Ferraris, Fiou, Lavoyer, Martin, Nicco, Ottoz,
Pastoret, Perrin, Perron, Piccolo, Praduroux, Rini, Vallet,
Vicquéry, Viérin D.)
Il Consiglio non approva.
Pongo in votazione l'emendamento n. 5 del gruppo PVA-cU
aggiuntivo di un comma 2bis all'articolo 5:
Consiglieri presenti: 30
Votanti: 10
Favorevoli: 7
Contrari: 3
Astenuti: 20 (Agnesod, Bionaz, Charles Teresa, Cottino, Cuc,
Ferraris, Fiou, Lavoyer, Martin, Nicco, Ottoz, Pastoret, Perrin,
Perron, Piccolo, Praduroux, Vallet, Vicquéry, Viérin D., Viérin
M.)
Il Consiglio non approva.
Sull'emendamento n. 3 del gruppo degli Autonomisti, la parola al
Consigliere Marguerettaz.
Marguerettaz (Aut) Quest'emendamento, se l'Assessore mi
convince, lo ritiro, ma non ho capito come mai dal testo iniziale,
quello presentato dalla Giunta, era prevista quella formulazione
che ripropongo nell'emendamento, mentre nel testo elaborato dalla V
Commissione quella formulazione sparisce.
L'emendamento chiede di aggiungere: "Il Presidente della
Commissione autorizza la deroga a tale
termine…" eccetera; sarebbe la
possibilità che uno ha di richiedere un nuovo esame sulla stessa
patologia, se si aggrava, dopo 6 mesi dal primo accertamento. Poi
giustamente nel primo testo si diceva che il presidente può
autorizzare una deroga in caso di improvviso, oggettivo
aggravamento. Adesso non lo ritrovo più nel testo di
commissione.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) È un errore.
Marguerettaz (fuori microfono) Ah, è un errore. Mi sembra,
Assessore, che si possa…
Presidente La parola all'Assessore alla sanità, salute e
politiche sociali, Vicquéry.
Vicquéry (UV) La V Commissione ha lavorato molto celermente,
probabilmente troppo, nel senso che può darsi che ci sia solo un
errore di trascrizione. Accolgo l'emendamento che è, come tutto il
disegno di legge, assolutamente garantista, questo vorrei che fosse
ribadito. È una legge assolutamente garantista per i diritti del
cittadino.
Presidente Pongo in votazione l'emendamento n. 3 degli
Autonomisti:
Consiglieri presenti, votanti e favorevoli: 28
Il Consiglio approva all'unanimità.
Pongo in votazione l'articolo 5 nel testo così emendato:
Articolo 5 (Ricorsi)
1. Avverso i verbali di visita emessi dalle commissioni di cui
all'articolo 4 gli interessati possono presentare, entro trenta
giorni dalla notifica del verbale medesimo, ricorso motivato alla
commissione di seconda istanza.
2. Il ricorso viene definito, su base documentale, salvo diversa
decisione del Presidente della commissione, entro centocinquanta
giorni dalla data di presentazione; nel frattempo è sospeso il
termine di cui all'articolo 2, comma 4. Qualora la decisione non
intervenga entro detto termine il ricorso si intende respinto.
3. La commissione di seconda istanza per l'invalidità civile,
istituita con decreto del Presidente della Giunta regionale, è
presieduta dal dirigente medico di secondo livello del servizio di
medicina legale ed è composta da due medici legali o medici del
lavoro.
4. Le commissioni di seconda istanza per la cecità civile e il
sordomutismo, istituite con decreto del Presidente della Giunta
regionale, sono presiedute dal dirigente di cui al comma 3 e sono
composte, rispettivamente, da due medici oculisti e da due medici
otorinolaringoiatri.
5. La richiesta di un nuovo accertamento sanitario per la
medesima patologia è sempre ammessa dopo che siano sopraggiunti
nuovi fattori determinanti un effettivo e persistente peggioramento
dello stato di salute, comprovato con idonea certificazione medica
avente data posteriore di almeno sei mesi dalla notifica del
verbale di visita ovvero dell'esito del ricorso. Il Presidente
della commissione autorizza la deroga a tale termine, previa
valutazione del caso, quando si manifesta un improvviso
aggravamento dello stato di salute.
Consiglieri presenti e votanti: 30
Favorevoli: 22
Contrari: 8
Il Consiglio approva.
Pongo in votazione l'articolo 6:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Viérin M.)
Il Consiglio approva.
Pongo in votazione l'articolo 7:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Viérin M.)
Il Consiglio approva.
Pongo in votazione l'articolo 8:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Viérin M.)
Il Consiglio approva.
Pongo in votazione l'articolo 9:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Viérin M.)
Il Consiglio approva.
Pongo in votazione l'articolo 10:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Viérin M.)
Il Consiglio approva.
Pongo in votazione l'articolo 11:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Viérin M.)
Il Consiglio approva.
Pongo in votazione la legge nel suo complesso:
Consiglieri presenti: 30
Votanti: 25
Favorevoli: 22
Contrari: 3
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
