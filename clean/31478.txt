Classificazione
DEMANIO E PATRIMONIO REGIONALE



Oggetto del Consiglio n. 536 del 6 maggio 2009 - Resoconto
OGGETTO N. 536/XIII - Interpellanza: "Interventi di recupero
dei fabbricati di proprietà regionale situati nell'area Chavonne in
Comune di Villeneuve".
Interpellanza
Vista l'importanza che riveste l'area di proprietà regionale
denominata "Chavonne" attualmente per gran parte in condizioni di
degrado e disordine;
Tenuto conto degli studi effettuati dalla Regione, dalla
Finaosta e dal Comune di Villeneuve in merito al recupero ed allo
sviluppo dell'intera area, nonché alle modalità di utilizzo della
stessa;
Considerate le esigenze della comunità locale, della stessa
Amministrazione regionale e di numerose ditte artigiane della
zona;
i sottoscritti Consiglieri regionali
Interpellano
l'Assessore competente affinché illustri:
1) se sono previsti interventi di messa in sicurezza dei
fabbricati fatiscenti e di riordino delle aree utilizzate per
deposito di materiali ed attrezzature edili;
2) quali sono gli intendimenti del Governo regionale in
merito a quest'importante e strategica area, al fine del suo
utilizzo in sinergia con l'amministrazione locale.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole au Vice-président Chatrian.
Chatrian (VdAV-R)
- Grazie, Presidente. Questa
interpellanza fatta dal nostro gruppo mira a sapere non tanto lo
stato dell'arte, ma soprattutto quali sono gli intendimenti del
Governo regionale rispetto a questa importante area di proprietà
regionale dal 1990. In questi quasi 20 anni sono stati fatti
diversi studi planivolumetrici, diverse soluzioni e idee presentate
dalla Regione, dal Comune stesso, da Finaosta con l'intendimento di
recuperare e sviluppare questa ampia area e riuscire a dare delle
risposte alla comunità locale, alle diverse esigenze del
territorio.
Vorremmo conoscere se sono previsti interventi di messa in
sicurezza dei vari fabbricati ormai fatiscenti e il riordino di
queste aree, utilizzate in parte, e tutte le altre non ancora
utilizzate, e soprattutto la parte più importante, gli intendimenti
del Governo regionale in sinergia all'amministrazione locale, alle
esigenze, alle strategie del luogo e non solo. Conosciamo le
destinazioni attuali di quest'area, un'area assolutamente
importante di circa 70mila metri quadrati, un'area che ha un volume
esistente di quasi 60mila metri quadrati, al momento in parte
destinata ad un laghetto per pesca sportiva, a una società di
"rafting"
, ad una piccola area ricreativa, una parte già
destinata all'utilizzo del Dipartimento risorse naturali
dell'Amministrazione regionale, una parte di fabbricato è già stata
ristrutturata. Non ultimo, nel novembre 2008 una deliberazione di
Giunta ha assegnato totalmente questa proprietà regionale al
Dipartimento risorse naturali. Vorremmo quindi conoscere
soprattutto gli intendimenti di tipo politico.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Come ha evidenziato
il collega nell'illustrare l'interpellanza, in questi anni si è
consolidata in particolare la presenza in quest'area così
importante anche dal punto di vista strategico, in quanto la
posizione baricentrica rispetto al territorio regionale dell'area
di Chavonne in comune di Villeneuve ha portato a delle
determinazioni che riguardano principalmente per il momento
l'esigenza dell'Assessorato dell'agricoltura, che hanno visto un
completamento di assegnazione con la deliberazione n. 3404/2008,
con cui è stata assegnata al Dipartimento risorse naturali e Corpo
forestale una porzione del complesso immobiliare regionale della
località Chavonne, costituito - darò anche qualche informazione di
carattere tecnico riguardo a quanto è stato fatto ed è da fare in
quest'area - da alcuni capannoni e da parte dell'area esterna
distinti al catasto al foglio 8, mappali 198, 199, 200 e 58 con
l'adiacente 238, 73/P e 57/P, due aree circostanti esterne che sono
andate ad integrare un'assegnazione precedente riguardante
esclusivamente il 198 e 199 che erano due capannoni, i quali sono
disponibili alla Direzione forestazione dal 1998 circa,
successivamente cioè all'acquisizione da parte della Regione.
La situazione attuale vede degli interventi già eseguiti, in
particolare per quel che riguarda il capannone del mappale 198, lo
stesso è stato restaurato negli anni 2006-2007 ed è attualmente
utilizzato come deposito di materiale e attrezzature del Servizio
sistemazioni montane, dalla Direzione foreste e infrastrutture del
Servizio aree protette. Un altro capannone che si trova in
prossimità al 198, che è il 199, è stato restaurato nel 2000 e lo
stesso è utilizzato dalla Direzione foreste e infrastrutture come
laboratorio e uffici amministrativi oltre che a deposito di
combustibili. Abbiamo poi un capannone al mappale 200: la struttura
non è al momento utilizzabile a causa del suo stato di degrado, ma
è in corso un incarico di progettazione affidato allo studio PAD di
Torino; al momento è in fase di redazione il progetto preliminare
per destinare la struttura a laboratorio e deposito. Per venire ai
capannoni 58 e 238, attualmente sono utilizzati quali depositi
attrezzature del Servizio sistemazioni montane, benché in questo
momento siano in condizioni non ottimali; le aree annesse: il
mappale 73/P è attualmente utilizzato dalla Direzione foreste e
infrastrutture per il deposito di materiale vario, mentre una
porzione dell'area 57/P è utilizzata dal Servizio sistemazioni
montane come deposito invernale. L'insieme di queste strutture
rappresenta quindi il punto di riferimento per delle attività a
servizio della cantieristica nei diversi indirizzi.
Alla luce dell'assegnazione dell'intera area evidenziata in
allegato - e qui ho anche una mappatura di queste localizzazioni
nel caso fosse necessario fornirla, e degli usi e delle necessità
attuali -, si rileva l'esigenza di procedere ad uno studio di
fattibilità globale che permetta di armonizzare e razionalizzare
l'uso degli spazi a disposizione. Ricordo solo che l'assegnazione
della maggior parte di questi immobili è del 10 dicembre 2008,
quindi è da questo momento che si rende necessaria una
razionalizzazione e in parte è già in atto per quel che riguarda le
strutture del mappale 200. L'ipotesi al momento in fase di verifica
è quella di destinare il capannone di cui al mappale 198 ad
autorimessa, i capannoni dei mappali 199, 58 e 238 a deposito,
mentre verrebbero trasferite nel capannone 200 e nelle eventuali
dipendenze annesse esterne tutte le attività lavorative che
attualmente vengono svolte nel capannone 199 o all'esterno: questo
perché la localizzazione è strategica dal punto di vista della
posizione, che è baricentrica rispetto a tutte le attività che
vengono svolte sul territorio regionale; questo è quanto
attualmente è di competenza dell'Assessorato dell'agricoltura e
risorse naturali. Da una verifica delle esigenze nel momento in cui
tutti andasse a regime, potremmo già dire che questo può soddisfare
le esigenze dell'Assessorato.
Per passare alla rimanente parte dell'interpellanza, in
particolare la seconda richiesta:
"quali sono gli intendimenti
del Governo regionale in merito a quest'importante e strategica
area, al fine del suo utilizzo in sinergia con l'amministrazione
locale"
, qui si può affermare - perché questa è, al momento,
l'attività che si sta facendo - che per quanto riguarda gli
intendimenti del Governo regionale è in corso una verifica delle
necessità delle strutture dell'Amministrazione regionale che
potrebbero trovare soluzione e razionalizzazione nell'area di
Chavonne, al fine di definire un piano complessivo per il recupero
degli edifici attualmente non utilizzati e non assegnati o per un
diverso utilizzo dell'area nel suo insieme. Successivamente a
questa verifica sarà possibile valutare le intenzioni e le esigenze
del Comune di Villeneuve, quindi è il Comune cui fa riferimento
l'area come comprensorio, al fine di assumere le determinazioni
conseguenti.
Président
- La parole au Vice-président Chatrian.
Chatrian (VdAV-R)
- Grazie, Assessore. Prendiamo atto,
per quanto riguarda il primo punto, sugli interventi previsti per
la messa in sicurezza in riferimento al suo Dipartimento, quindi
sulla riorganizzazione totale come da deliberazione di dicembre;
pertanto la scelta è quella dell'Amministrazione regionale per
quanto riguarda quell'importante area, ho la planimetria allegata
alla deliberazione del dicembre 2008.
Per il secondo punto, volevamo conoscere quali erano gli
intendimenti e lei ci ha detto: "al momento stiamo verificando
all'interno dell'Amministrazione regionale le esigenze delle varie
strutture, dei vari Dipartimenti e delle varie Direzioni e poi
vedremo se il tutto non sarà utilizzato dall'amministrazione
regionale, eventualmente ci si potrà sedere a un tavolo con
l'amministrazione locale". Chiediamo un tempismo congruo e degno,
vista l'importanza e visto che cinque mesi fa il governo ha deciso
di utilizzare buona parte di quest'area per il Dipartimento delle
risorse naturali; di conseguenza la seconda parte, che al momento
non è in buono stato, chiede da subito una scelta di tipo politico
in primis
e, successivamente, una tavola rotonda per andare
avanti su un discorso di fattibilità.
