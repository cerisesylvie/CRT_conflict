Classificazione
AMMINISTRAZIONE REGIONALE
LAVORO
Infortunistica - Previdenza - Tutela della salute



Oggetto del Consiglio n. 2343 del 20 dicembre 2006 - Resoconto
OGGETTO N. 2343/XII - Condizioni lavorative del personale
dipendente dalle imprese di pulizia operanti presso
l'Amministrazione regionale. (Interrogazione)
Interrogazione
Preso atto che alle gare per appaltare il servizio di
pulizie, viene premiata la ditta che presenta l'offerta
economicamente più vantaggiosa;
Considerato che i ribassi che vengono fatti per vincere le
gare sono di fatto pagati dal personale dipendente cui vengono
applicati, di volta in volta, clausole contrattuali restrittive,
come ad esempio è avvenuto recentemente per il personale delle
pulizie che opera presso il cantiere del Casinò della
Vallée;
Ritenuto che, al di là del su menzionato caso specifico, vada
fatta chiarezza sulle condizioni lavorative di queste categorie più
deboli;
la sottoscritta Consigliera regionale
Interroga
l'Assessore competente per sapere:
1) se esistono nell'Amministrazione regionale e in eventuali
enti previdenziali banche dati che possano consentire il
monitoraggio di tale fenomeno, ed eventualmente presso quali
uffici;
2) se ritiene utile che la Regione, in collaborazione con i
vari soggetti interessati, indaghi in modo più dettagliato e
puntuale sulle condizioni di lavoro del personale dipendente dalle
imprese di pulizia, specie quelle che operano in enti
pubblici.
F.to: Squarzino Secondina
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione si prende atto
nelle premesse che per il servizio di pulizie viene premiata la
ditta che presenta l'offerta economicamente vantaggiosa. Non vorrei
che questa dizione traesse in inganno, nel senso che l'appalto che
è stato fatto, che vale per la Regione, ma vale anche per il casinò
che è stato indicato all'interno dell'interrogazione, veniva fatto
ai sensi del decreto legislativo n. 157/1995, adesso abrogato e
sostituito dal decreto legislativo n. 163/2006, Codice unico degli
appalti. L'articolo 23 del decreto prevedeva 2 criteri, uno era il
prezzo più basso, l'altro era l'offerta economicamente più
vantaggiosa. La seconda dizione non è per trasparenza quella che
economicamente è più bassa, ma è quella che, all'interno di una
pluralità di criteri, viene considerata vantaggiosa facendo un mix
di qualità e prezzo.
Le elenco alcuni criteri che sono stati adottati sia per il
casinò sia per l'Amministrazione regionale: numero totale di
addetti previsti per le diverse attività di pulizie, ore previste
per le diverse attività di pulizie, certificazione di conformità
del sistema di gestione e della qualità alle norme "ISO 9001/2000",
visione certificazione di conformità del sistema di gestione
ambientale alle norme "ISO 14001/94", tempi di interventi in caso
di emergenza, prezzo offerto.
Per il casinò abbiamo: sistema organizzativo fornitura prodotto,
metodologie tecnico operative, sistema di autocontrollo, 5 punti
per sistemi di prevenzione e sicurezza e 50 il prezzo. Questo mix,
per darvi la giusta misura, ha portato i 2 lotti forse più
importanti dell'appalto regionale, Palazzo regionale, Palazzo
Cogne, Museo archeologico, Le Miroir, Capannone Cocchetti, Casa
Littoria, Palazzo Darbelley, Casa Diémoz, Convitto Chabod... che
sono quelli più importanti che, sommati, davano annualmente 570mila
euro circa, ad essere aggiudicati con un ribasso dello 0,01%. Ecco
perché vi ho fatto questo ragionamento, perché nelle premesse si
costruisce un teorema dicendo: "concorrono queste aziende, riducono
il prezzo e questa riduzione di prezzo viene poi ribaltata"..., era
per dire che questo sistema nei primi 2 non è proprio così...
questi hanno preso con un ribasso che è nullo, 0,01%, proprio per
dire di aver fatto qualcosa.
Concordo invece sulla sostanza dell'interrogazione, perché
dobbiamo porci il problema nei confronti delle condizioni in cui
vivono le persone che si occupano di questa attività. Al riguardo,
però, devo dire che nella verifica degli appalti abbiamo come
riferimento delle pubblicazioni che periodicamente il Ministero del
lavoro e delle politiche sociali pubblica sulla Gazzetta ufficiale
e con delle tabelle riportanti il costo medio orario a livello
nazionale del personale dipendente da imprese esercenti i servizi
di pulizie, alle quali le ditte devono attenersi nel retribuire il
proprio personale dipendente; quindi, in virtù dell'offerta,
rispetto alle ore che dichiarano, dobbiamo fare un controllo se il
prezzo dichiarato è coerente con la remunerazione del personale in
virtù di queste tabelle. Prima del pagamento delle fatture relativi
ai servizi di pulizia, l'ente appaltante - per la Regione il
Servizio patrimonio - chiede obbligatoriamente l'emissione del
documento unico di regolarità contributiva dell'INAIL e dell'INPS,
come previsto da una circolare del 2005 dell'INAIL e dell'INPS. Le
ditte aggiudicatarie dei servizi di pulizia consegnano i riepiloghi
mensili delle ore prestate dal personale, in modo che si possa
controllare che le ore di servizio prestato coincidano con quelle
indicate nell'offerta tecnica.
Se posso dire, dal punto di vista formale sembra che tutto
funzioni. In realtà - e affronto la seconda domanda - a livello
intuitivo riteniamo si debba fare qualcosa di più in questo
settore; per questa ragione con il collega Fosson abbiamo creato un
tavolo dove condividere questo problema, perché riguarda sanità,
una grossa stazione appaltante è l'USL così come l'Amministrazione
regionale e il Comune di Aosta, e poi ci sono gli altri. Vi è
quindi un'idea che è in fase di verifica di costituire un nucleo di
persone che hanno una competenza specifica al riguardo, in modo che
possano intervenire in orari diversi rispetto al normale
svolgimento dell'attività amministrativa, perché le pulizie si
fanno o al mattino presto o quando non ci sono le persone, quindi
avere la possibilità di fare dei controlli alle 7-8 di sera
piuttosto che alle 6,30 del mattino: questo diventa oneroso se
viene affrontato da ogni singolo ente, mentre se mettiamo insieme
una pluralità di soggetti, pur considerando che ogni ente ha una
sua specificità, diventa meno oneroso. L'idea era quella di
immaginare all'interno dell'APS del Comune di Aosta un centro con
delle competenze, che una convenzione a monte tra i vari enti
potesse individuare come soggetto in cui convergono delle risorse,
per fare dei controlli su tutte le attività, quindi un controllo di
merito, se le pulizie vengono fatte in modo corretto con la cadenza
specifica, pulizie dei vetri, degli armadi, cera, così come un
controllo sulle condizioni generali di lavoro delle persone.
Presidente
- La parola alla Consigliera Squarzino
Secondina.
Squarzino (Arc-VA)
- Questa volta concordo quasi con
tutto quanto ha detto l'Assessore, nel senso che, a parte che lei
giustamente ha sviluppato la mia prima affermazione, è vero, c'era
sotto la preoccupazione che nella scelta delle ditte appaltatrici
si scegliessero non quelle che offrivano un servizio migliore, ma
si andasse verso la scelta di coloro che facevano risparmiare di
più all'Amministrazione; lei mi dice che questo non è vero, ne
prendo atto. In questo caso non lo è stato, magari in altri casi è
così, ma in questo caso prendiamo atto che quest'ultimo appalto non
è stato così.
Vedo anche che c'è da parte dell'Assessorato un'attenzione alla
realtà sostanziale del lavoratore delle imprese di pulizie; su
questo tema già altre volte avevamo discusso a lungo con
l'Assessore Marguerettaz nei primi mesi del suo insediamento,
perché l'attenzione era tutta sugli aspetti formali per cui
formalmente, se uno prende i documenti, tutto funziona per bene,
poi se uno parla con i diretti interessati o con il lavoratore, si
rende conto che una serie di questioni non sono così limpide.
Allora ci sembra importante che, nel momento in cui è
un'amministrazione pubblica che è indirettamente datore di lavoro,
questa debba preoccuparsi anche di questi aspetti. Non so quale sia
la soluzione, io ponevo il problema, vedo che lei ha individuato
una soluzione, forse non è una soluzione su cui lei ha pensato a
lungo, l'ha improvvisata oggi...
(interruzione dell'Assessore Marguerettaz, fuori
microfono)
... no? Va bene, ho chiesto... vedo che è una proposta che
comincia a prendere corpo... vediamo... anche qui, non mi rimane
che dare fiducia a questo progetto.
A parte le battute, credo che sia importante - gliene do atto -
che il Governo si sia posto il problema di verificare la situazione
sostanziale di questi lavoratori. Ha individuato uno strumento, non
so se funzionerà, lo vedremo; fra qualche mese torneremo a
chiedere; io consiglierei di far lavorare, se non direttamente a
questo tavolo, anche le organizzazioni sindacali, non so se ci
sono...
(nuova interruzione dell'Assessore Marguerettaz, fuori
microfono)
... adesso non mi interessa il nome della persona... nel senso
che è ai sindacati che arrivano le segnalazioni di difficoltà, di
discriminazione..., per cui sarebbe utile chiedere alle varie
organizzazioni sindacali distintamente, come tavolo, un momento di
incontro, perché non è che tutti vanno in un'unica sigla sindacale!
So di diverse altre sigle sindacali, a cui giungono le lamentele,
per cui suggerisco sommessamente che almeno un momento ci sia, di
incontro, con tutte le organizzazioni sindacali, in modo che le
segnalazioni possano diventare in tempi brevi oggetto di
riflessione da parte di questo tavolo.
