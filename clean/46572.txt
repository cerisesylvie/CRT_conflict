Classificazione
EDILIZIA
ISTRUZIONE PUBBLICA
Istituzioni scolastiche



Oggetto del Consiglio n. 2980 del 23 novembre 2023 - Resoconto
OGGETTO N. 2980/XVI - Interpellanza: "Situazione degli
edifici delle istituzioni scolastiche".
Bertin (Presidente) -
Punto n. 49. Consigliera Erika
Guichardaz ne ha facoltà.
Guichardaz E. (PCP) -
Di quest'argomento ne abbiamo già
parlato in qualche modo nel DEFR, ma quest'interpellanza forse può
fare luce anche in maniera più puntuale rispetto alle varie
necessità che si sono susseguite in questi mesi, di cui ci sono
notizie stampa: il cedimento e crollo del soffitto della palestra
Saint-Roch, quanto avvenuto nella scuola Corrado Gex, le
infiltrazioni d'acqua del liceo musicale.
Quello che però noi chiediamo all'Assessore, a parte queste
segnalazioni di cui conosciamo, è "Se vi sono altre segnalazioni
rispetto agli edifici scolastici, quali sono le soluzioni adottate
ed i costi sostenuti nonché gli intendimenti per garantire la
celerità degli interventi".
Sottolineo anche che, guardando nel sito la parte dell'edilizia
scolastica, purtroppo molti documenti non sono in qualche modo
accessibili o comunque sono di difficile consultazione.
Chiederei magari all'Assessore poi di verificare, anche rispetto
ai piani di cui ha parlato durante il DEFR, giusto perché questo
sia a conoscenza della popolazione.
Presidente -
L'assessore Sapinet, a lei la parola.
Sapinet (UV) -
Mano a mano che andremo avanti, andremo ad
aggiornare la programmazione visti i tanti interventi in
programma.
Il primo dei tre quesiti - e intanto ringrazio le strutture del
collega Guichardaz e il collega per la collaborazione nella
predisposizione delle risposte - è relativo alla palestra della
scuola Saint-Roch: sentito il Comune di Aosta, si comunica che il
crollo ha interessato il fondello in laterizio di una porzione del
solaio della palestra pari a circa 3 metri quadri.
Sono in corso di approfondimento le cause che l'hanno scatenato
e che possono essere comunque molteplici, connesse a difettosità
dei materiali in laterizio, infiltrazioni, escursioni termiche e/o
frecce elastiche e inelastiche del solaio.
Non vi erano segnalazioni in corso; circa un anno fa si era
manifestato un rigonfiamento puntuale dell'intonaco in un'altra
porzione del solaio della palestra a seguito del quale si era
intervenuti mediante la rimozione e il tamponamento in cartongesso
della porzione lesionata e con battute per la verifica di
consistenza del resto della copertura, quindi si era intervenuti ed
era stato posto un monitoraggio su tutta quella parte.
In seguito l'allora tecnico incaricato redigeva un verbale di
sopralluogo nel quale, non riscontrando la presenza di altri segni
di cedimenti o fessurazioni nelle altre campate del solaio,
propendeva per un'ipotesi di un fenomeno localizzato ormai
esaurito.
Sul secondo quesito, relativo a eventuali altre segnalazioni
rispetto agli edifici scolastici delle istituzioni scolastiche di
secondo grado, per quanto di competenza, comunichiamo che al
momento non risultano segnalazioni effettuate dalle istituzioni
scolastiche di secondo grado relative a problematiche legate al
distacco d'intonaci.
Laddove anni addietro erano state evidenziate le possibili
problematiche di sfondellamento delle pignatte, l'Assessorato opere
pubbliche era immediatamente intervenuto mediante la posa in opera
di reti anti-sfondellamento o controsoffitti autoportanti, atti
appunto a garantire la sicurezza degli utenti.
Nelle settimane scorse però sono state segnalate due
problematiche relative a infiltrazioni d'acqua, e probabilmente lei
ne è anche a conoscenza. La prima è relativa allo stabile sito in
Place Soldats de la neige, dove è stato prontamente risolto
mediante la pulizia della grondaia che si era intasata a causa del
materiale depositatosi, proveniente da un adiacente cantiere
privato.
La seconda, verificatasi presso l'edificio prefabbricato in Via
dei Cappuccini, è stata risolta senza oneri a carico
dell'Amministrazione regionale in seguito a un intervento di
ripristino eseguito dalla ditta installatrice.
Sul terzo quesito, "Quali sono le soluzioni e i costi sostenuti
per garantire con celerità il diritto allo studio dei ragazzi delle
scuole interessati", quindi sempre della palestra, il Comune di
Aosta ci comunica che sono in corso gli approfondimenti per
individuare le cause e analizzare le altre parti di solaio e
programmare, di conseguenza, gli interventi.
L'istituzione scolastica e le Amministrazioni comunali si sono
adoperate per individuare gli spazi alternativi per permettere ai
ragazzi lo svolgimento delle ore di educazione fisica; erano nove
le classi che utilizzavano la palestra Saint-Roch.
In questa fase sono stati individuati il Palestrino in Via
Garibaldi e la palestra del Quartiere Dora. Si sta poi valutando
l'utilizzo del Palaindoor.
Ll'Amministrazione regionale - ma anche qui ne abbiamo parlato
proprio ieri con il collega Restano - prosegue nel suo percorso,
per cercare d'implementare l'offerta di spazi a tal fine, prova ne
sono le importanti risorse che metteremo in campo nel prossimo
bilancio per dotare la città e le istituzioni scolastiche di una
nuova palestra.
L'abbiamo detto ieri e lo ripetiamo oggi: le sinergie tra i vari
soggetti interessati servono sicuramente a superare queste
criticità legate al settore scolastico, ma sono altrettanto
importanti per quello che riguarda l'aspetto dell'associazionismo
sportivo, perché comunque dei disagi ci sono anche lì, quindi
permettere alle varie società di portare avanti l'attività nel
migliore dei modi.
Presidente -
Consigliera Erika Guichardaz ne ha
facoltà.
Guichardaz E. (PCP) -
Grazie, Assessore, della sua
risposta, lei come me è stato amministratore comunale e quindi ben
conosce la problematica riferita anche all'aspetto dei Comuni e
soprattutto al fatto che spesso le tempistiche dettate dall'accesso
a finanziamenti di fondi non corrispondono ad alcune esigenze dei
Comuni e, in alcuni casi, soprattutto per piccoli Comuni, forse ci
troviamo anche a non avere le risorse in bilancio per interventi
celeri e tempestivi.
Su questo, molto probabilmente, andrebbe fatta una riflessione
per consentire - nel caso come questo ma anche in altri casi,
quando magari a seguito di sopralluoghi dei Vigili del fuoco o di
altri enti si rilevano delle criticità - di rispondere con
celerità, anche senza avere risorse comunali.
Ecco perché, nonostante io sappia bene che una parte era di
competenza comunale, la invito a fare una riflessione perché
conosce benissimo la problematica che i nostri Comuni devono
affrontare.
