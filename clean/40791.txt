Classificazione
TURISMO E INDUSTRIA ALBERGHIERA



Oggetto del Consiglio n. 116 del 3 ottobre 2018 - Resoconto
OGGETTO N. 116/XV - Interrogazione: "Piano di interventi per
il potenziamento della promozione turistica della Regione".
Fosson (Presidente) -
Punto 11 all'ordine del giorno. La
parola all'assessore Restano per la risposta.
Restano (AC-SA-PNV) -
Gli interroganti chiedono se vi sia
un piano di interventi di potenziamento della promozione turistica
e su quali canali. Il piano di
marketing
strategico della
Valle d'Aosta risale al 2009 ed è a tutt'oggi in attuazione,
delinea i mercati di riferimento, i prodotti turistici e i segmenti
di interesse, quindi le famiglie, individuali, coppie, piccoli
gruppi, gruppi organizzati,
tour operator
.
Nel corso degli ultimi anni al piano di marketing si sono
aggiunti in particolare due strumenti importanti. Il primo è il
piano marketing del Cammino Balteo, realizzato nell'ambito di un
progetto strategico europeo sulla bassa via, cofinanziato dal FESR,
per dare alla media montagna un valore maggiore, collegandola al
fondovalle; il documento fu approvato con DGR n. 1050 del 2017. Il
secondo è la strategia di marketing per la comunicazione e la
promozione ai fini turistici del patrimonio culturale della Valle
d'Aosta, elaborato nell'ambito del progetto europeo Promozione rete
e cultura, anch'esso cofinanziato dal FESR, che a breve verrà
sottoposto all'esame della Giunta per la sua approvazione. A questi
documenti, strettamente collegati al settore turistico, se ne
aggiungono anche altri elaborati nel corso degli anni dalla
pubblica amministrazione, quali il quadro strategico regionale dei
fondi europei del 2015, la strategia per le aree interne della
bassa valle e della Grand Paradis, le azioni previste dal gruppo di
azione locale in attuazione della strategia di sviluppo locale
focalizzata sul turismo sostenibile.
Si chiede "che tipo di azione di marketing e comunicazione ci
sia in atto al fine di promuovere, pubblicizzare il territorio
valdostano in inverno e in estate". L'immagine della nostra
regione, quindi la notorietà del marchio Vallée d'Aoste/Valle
d'Aosta, così come i singoli prodotti turistici
(
mountain-bike
,
trekking
, sci, enogastronomia,
castelli, natura, benessere, archeologia), sono promossi attraverso
i canali tradizionali e i canali digitali, a seconda del segmento
che si vuole interessare; qui mi riferisco a famiglie, coppie,
piccoli gruppi, come ho detto prima, e se si tratta del mercato
estero o domestico.
Le principali azioni di marketing e comunicazione per promuovere
l'offerta turistica regionale sui mercati esteri e italiano
riguardano i contratti stipulati di recente con le agenzie di
promozione della Valle d'Aosta all'estero, quindi i mercati
internazionali che interessano Svizzera, Belgio, Francia, Fiandre e
Paesi Bassi, Germania, Scandinavia, Regno Unito, Russia, Ucraina e
Giappone. A breve sarà pubblicato il bando per l'individuazione
dell'agenzia di comunicazione che collaborerà con la struttura
promozione dell'Assessorato nel corso dell'anno 2019, in attuazione
dell'attività di promozione e marketing sul mercato domestico,
essendo attualmente in vigore un altro contratto.
Tra le attività espletate si segnalano azioni tradizionali,
quali viaggi di familiarizzazione per giornalisti, viaggi di
familiarizzazione per i tour
operator, servizi giornalistici
e publiredazionali. L'immagine della Valle d'Aosta è veicolata
anche nell'ambito di eventi sportivi importanti, quali i Campionati
italiani di biliardo, il Giro d'Italia e così via, partecipazione a
fiere di settore in Italia e all'estero. Le azioni digitali
comprendono la gestione quotidiana del sito "Love VDA" che nel 2017
ha registrato circa due milioni di visite. Tra le più visitate c'è
la pagina degli eventi, la gestione quotidiana della pagina
Facebook
che conta sessantanovemila
follower
,
promozione attraverso canali
on line
specializzati e il sito
Web di Aosta Valley.
Mi preme sottolineare che, tra le attività che dovrà svolgere il
neoincaricato direttore dell'Office du tourisme, vi è
l'elaborazione di un documento ricognitivo delle attività di
promozione della Valle d'Aosta nelle sue varie componenti, ovvero:
risorse naturali, patrimonio culturale, prodotti del territorio,
artigianato, sport e turismo, in ultimo. Attualmente queste
attività sono svolte dalle diverse strutture dell'Amministrazione
regionale, dalla Chambre valdôtaine des entreprises et des
activités libérales e dai principali attori del sistema turistico
valdostano (consorzi di operatori turistici, Forte di Bard, Skyway
e società degli impianti a fune). Tutti insieme si dovrà fare
sistema per avviare una promozione unica.
A riguardo del terzo quesito, "quanto la Valle d'Aosta investa
in pubblicità e comunicazione del PIL", è una domanda alla quale è
difficile rispondere, proprio per quanto detto prima, perché
l'investimento in pubblicità e in promozione non interessa solo
l'Assessorato al turismo, ma anche altri assessorati e soprattutto
altri attori del territorio che ho citato in precedenza. Quindi non
abbiamo contezza di quale sia la cifra investita nella sua
globalità da parte di tutti. Le posso dire i dati che ci
riguardano: 190 mila euro per campagne pubblicitarie, 805 mila euro
per interventi volti alla promozione e veicolazione dell'immagine
turistica. Quindi, per attività diretta di promozione e pubblicità,
un totale di 995 mila euro. Peraltro sono dati che forse avevo già
anticipato in una riunione della IV Commissione. Il bilancio, a
onore del vero, assegna anche 110 mila euro per spese funzionali
alle attività, quali ad esempio acquisti di beni di consumo
(striscioni e dépliant), per servizi informatici, per indagini e
ricerche, per adesioni ad associazioni e 25 mila euro per
contributi ad associazioni non a scopo di lucro per l'organizzatore
di
festival
, rassegne, seminari a carattere cinematografico,
che svolgono un'attività di promozione anch'essi; mi riferisco ai
due principali festival che vengono svolti in Valle d'Aosta. Il PIL
regionale del 2016 è di 4442 milioni di euro. Il PIL legato al
commercio, alloggi, ristorazione e trasporti (il
report
è
del 2015) è di 977 milioni di euro. Per la sola ristorazione e
alloggi è pari a 300 milioni di euro. Mi preme sottolineare che
anche i ristoranti fanno promozione, quindi sarebbero da inserire
tutti per aver un dato congruo, ma è difficile anche per chi fa
questo mestiere darci il dato nel suo complesso. Spero di aver
risposto.
Presidente -
La parola alla consigliera Nasso per la
replica.
Nasso (M5S) -
Buongiorno a tutti i presenti: sono ben
contenta che l'aula si sia ripopolata, perché fino a una manciata
di minuti fa c'era il
deserto dei tartari
! Assessore, grazie
di nuovo: mi ritengo parzialmente soddisfatta della sua risposta.
Mi permetto di lanciare anche una provocazione dicendo che forse,
quando capiremo che investire maggiormente sul turismo, che deve
lavorare in sinergia, come ha detto lei, su cultura, sport e via
dicendo, forse sarà troppo tardi. Io credo che quanto si faccia non
basti e che dobbiamo tutti riconoscere l'importanza della
pubblicità che deve essere su tanti canali, al passo con i tempi e
distribuita in modo molto capillare.
Per quanto riguarda il primo punto lei mi dice che il piano è
del 2009, quindi è sicuramente un piano da aggiornare. Siamo in
continua evoluzione e questo punto mi ha parzialmente soddisfatta,
perché forse il piano è un po' vecchiotto, diciamo così.
Per quanto riguarda il secondo punto (la pubblicità sui canali
tradizionali e digitali) lei ha anche citato dei numeri molto
elevati, ma forse non così tanto, che evidenziano il sito che ha
detto lei, alcuni canali digitali, la pagina
Facebook,
perché comunque, non possiamo nasconderci, siamo nel 2018, abbia un
peso notevole. Sono alti numeri, ma che presentano alcune lacune.
Ripeto, apprezzo davvero la sua volontà di far lavorare in sinergia
tanti rami, anche quello della ristorazione, come poc'anzi ha
detto.
Per quanto riguarda l'ultimo punto sul PIL, cerco di essere
breve. Anche qui a oggi non ha saputo rispondermi, ma sarà
interessante credo anche da parte sua e di tutto l'Assessorato,
riuscire ad arrivare a una cifra precisa o comunque una cifra da
rendere nota. Mi piace sottolineare che comunque il territorio
valdostano deve essere fruito anche da tutti noi valdostani. È
anche in questa direzione che dobbiamo lavorare: non solo per i
turisti, ma pure per noi, perché poi si instaura un circolo
virtuoso e anche i valdostani riscoprono il proprio territorio.
Quindi grazie e ci riaggiorneremo sull'ultimo punto.
Presidente -
Dopo un rapporto tra maggioranza e minoranza
così di apertura e di dialogo, sospendiamo il Consiglio e lo
riprendiamo alle 15:30.
La seduta termina alle ore 13:05.
