Classificazione
ASSISTENZA SANITARIA E OSPEDALIERA



Oggetto del Consiglio n. 1821 del 24 febbraio 2016 - Resoconto
OGGETTO N. 1821/XIV - Interpellanza: "Adozione di iniziative
per garantire il servizio di assistenza primaria, continuità
assistenziale e dell'emergenza territoriale nella regione".
Viérin M. (Presidente) -
Punto n. 26 dell'ordine del
giorno. La parola al collega Chatrian.
Chatrian (ALPE) -
Grazie Presidente.
Cari colleghi, nell'ultima finanziaria ci siamo confrontati su
diversi temi, per noi ci sono dei momenti anche storici, vista la
diminuzione di risorse pubbliche, ci sono delle priorità e al primo
posto proprio durante la discussione in finanziaria abbiamo messo
la sanità, soprattutto quella territoriale, al secondo garantire le
pari condizioni all'istruzione, quindi scuola e, terzo, il discorso
più volte affrontato in quest'aula dei trasporti: ecco perché oggi
abbiamo voluto presentare quest'iniziativa che, dal nostro punto di
vista, non è per gli addetti al lavoro, ma è un'iniziativa molto
politica ed è un'iniziativa che vorrebbe capire nel merito da parte
del Governo regionale, dall'Assessore, di chi in questo momento
decide le scelte dei prossimi 5-10 anni per quanto riguarda la
sanità territoriale cosa si pensa di mettere in campo.
Qualche considerazione prima di entrare nel merito. I medici di
famiglia sono estremamente importanti sul territorio. Più volte in
quest'aula abbiamo affrontato il tema del Pronto soccorso, abbiamo
affrontato il tema ospedale unico, ospedale, ma i medici di
famiglia fanno un grosso lavoro sul territorio e in questo momento
anche su di loro si potrebbe forse garantire quella sanità
territoriale pensando al domani, perché vi dico questo? Perché i
laureati in medicina e chirurgia abilitati all'esercizio
professionale dopo il 31 dicembre 1994 che aspirano ad accedere
alla graduatoria regionale della medicina generale per continuità
assistenziale dell'emergenza del territorio devono conseguire il
diploma di formazione, quindi centriamo questa nostra iniziativa
sulla formazione. In seconda battuta, a seguito del decreto
ministeriale del 2006 - e qui invece centriamo il cuore delle
nostre possibilità dal punto di vista politico -, sono fissati i
principi fondamentali per la disciplina unitaria, che prevede che
le Regioni e le Province autonome emanino "ogni anno, di norma
entro il 28 febbraio, in relazione alle proprie esigenze e
necessità formative evidenziate nell'erogazione dei fabbisogni, i
bandi di concorso per l'ammissione ai corsi triennali". Cosa vuol
dire? Vuol dire che praticamente per formare un medico già laureato
- e quindi ci sarà una borsa di studio che dura tre anni, poi un
anno e mezzo di tempo per poter esercitare la professione - passano
cinque anni all'incirca. Quello quindi che si scrive oggi il
Governo regionale lo ha deliberato qualche giorno fa, il 19
febbraio e avete deciso praticamente quanti saranno i nuovi medici
per il 2021, questo non lo dico io, ma è il processo che è stato
fatto in questi anni dal 2006 a seguito del decreto del Ministro
del 7 marzo 2006, perché le dico questo e vi diciamo questo? Perché
trascorre circa un anno e mezzo dall'acquisizione del titolo al
momento in cui è possibile concorrere in una zona carente di
assistenza primaria, continuità assistenziale e emergenza
territoriale. Nel momento in cui l'Amministrazione regionale mette
a bando una, due, cinque, dieci borse di studio, ci sono tre anni
di corso più circa un anno e mezzo prima di essere operativi sul
territorio.
C'è però un di cui, dal nostro punto di vista, molto importante
che sicuramente il Governo regionale conosce meglio di noi, quanto
meno abbiamo le stesse informazioni. Nei prossimi dieci anni, cioè
dal 2016 al 2026, quasi il 60 percento dei medici generali di
famiglia attualmente convenzionati con la nostra Regione
raggiungerà l'età pensionabile, quasi due su tre in questi dieci
anni, entro il 2025, raggiungeranno l'età pensionabile, quindi o ci
pensiamo adesso, gennaio-febbraio 2016, a giocarci la partita in
anticipo per formare nuovi medici di medicina generale, altrimenti
ci troveremo nei pasticci, anzi non saremo in grado di formare dei
medici valdostani, non faremo crescere comunque delle figure che
conoscono il territorio, che in questi tre anni hanno la
possibilità di formarsi, la possibilità comunque di conoscere la
sanità valdostana per poi poter operare.
Nel mentre ci siamo informati per capire cosa fanno le altre
Regioni. Le altre Regioni hanno deciso di anticipare, "anticipare"
vuol dire aumentare in maniera "violenta" le borse di studio.
Siccome ci sono delle carenze negli anni successivi già
certificate, scientificamente messe nero su bianco con dei dati -
perché questi sono dati che lei, Assessore, il Governo regionale,
tutta la maggioranza ha: il 60 percento dei medici entro il 2025
raggiungerà l'età pensionabile -, di conseguenza dobbiamo
pianificare tutto, altrimenti arriveremo lunghi, tardi e purtroppo
non andremo a dare quelle pari condizioni a giovani laureati medici
che possono scegliere la possibilità di fare il medico di famiglia.
Cosa ha fatto la Regione Piemonte? In Piemonte le borse di studio
nel 2011 erano 40, nel 2012 sono passate a 80, nel 2013 sono
passate a 120. C'è una criticità, la politica deve dare delle
risposte, alle criticità bisogna trovare delle soluzioni. Noi
abbiamo fatto quest'iniziativa, da una parte, per stimolare e,
dall'altra, indubbiamente per trovare oggi delle soluzioni che poi
garantiranno dei medici formati, frizzanti, con la voglia di
conoscere il nostro territorio durante i tre anni di borsa di
studio e poi di fare la professione del medico di famiglia.
C'è un "di cui" che non va nella direzione da noi auspicata
all'interno di quest'interpellanza: l'anno scorso la delibera
approvata dava la possibilità di approvare il bando di concorso
pubblico per esami per l'ammissione di due medici al corso
triennale. Quattro giorni fa il Governo regionale ha approvato la
delibera aumentando di un posto, quindi da due a tre, il bando di
concorso pubblico per esami. Cosa chiediamo all'Assessore, al
Governo regionale? Di conoscere...alla luce del lungo iter
previsto, come ho cercato di spiegare nelle premesse, per quanto
riguarda il bando che avete approvato venerdì, probabilmente i
medici potranno fare i medici di famiglia fra cinque anni nel 2021.
Si è scelto oggi quindi di mettere solo tre borse di studio; non
solo, dati alla mano, sono pochissime, ma non garantiranno
sicuramente né il cambio generazionale, né la possibilità di
formare ulteriori medici per i prossimi 10-15 anni.
Se può essere utile al dibattito - elemento che l'Assessore
Fosson conosce molto bene -, sono delle piccole borse di studio di
11.900 euro annue, quindi se suddividiamo la cifra per 12 mesi,
sono circa 990 euro, togliendo anche l'IRPEF, in saccoccia dei
medici, dei giovani laureati che hanno vinto il concorso e fanno i
tre anni di borsa di studio rimangono 769,50 euro al mese per 36
mensilità. Questo è lo stato dell'arte che noi abbiamo, poi magari
l'Assessore Fosson avrà altre informazioni che noi non abbiamo. Il
tutto per dire che la delibera che avete approvato venerdì è di
nuovo al ribasso dal nostro punto di vista, ma sono i dati alla
mano che noi abbiamo, che lei ha sicuramente, dove il pensionamento
entro il 2022 raggiunge quasi il 30 percento e il pensionamento
entro il 2028 raggiunge il 75 percento e voi, dal punto di vista
politico, mettete in ballo tre miserabili e piccole borse di
studio... Ascoltiamo attentamente la sua risposta. Grazie.
Presidente -
La parola all'Assessore Fosson.
Fosson (UV) -
Grazie.
Non è proprio così, perché io partirei dallo stesso presupposto
che dice lei, e su cui più volte ci siamo trovati d'accordo
sull'importanza del territorio, sullo sviluppare la medicina del
territorio e di investire sui medici di famiglia.
Bisogna dire che il contratto nazionale e le norme, per esempio
- lei non lo ha più ripetuto adesso -, su tempi di iscrizione,
della segnalazione delle zone carenti e il bando finora sono state
indicate dallo Stato. Non possiamo intervenire per nulla in questo,
perché il medico di famiglia è un medico convenzionato e noi
possiamo prevedere anche 40 borse di studio, ma bisogna vedere però
quanti valdostani ci sono che vogliono aderire a queste 40 borse di
studio, perché tutto è fatto anche sulla domanda di medici
valdostani che vogliono fare il corso, ma noi i medici che formiamo
con questa borsa di studio, piccola o grande che dice lei, non sono
poi medici che hanno la garanzia di lavorare sul nostro territorio.
Non è vincolante il fatto che abbiano fatto il corso da noi, e su
questo bisogna che ci capiamo bene. Non solo, ma al medico di
famiglia che ha una specificità, finora non è stata neppure
richiesta la conoscenza della lingua francese e ci sarà al momento
del bando, al momento dell'aggiudicazione, l'unico discorso di un
punteggio riconosciuto a chi ha una residenza qua. Su questo noi
abbiamo ben presente quello che dice lei perché negli anni passati
erano uno o due e siamo passati a tre. È sicuramente quindi un
potenziamento del nostro percorso di formazione e questo la
pregherei di notarlo e dopo, se vuole, le faccio vedere anche gli
iscritti degli altri anni, cioè quanti valdostani desiderano fare
questo corso per diventare i medici di famiglia.
Sui pensionamenti è una cosa che ci sta molto a cuore, ed è da
tempo che lo stiamo vedendo. Noi sappiamo che nel 2021 ci saranno
cinque medici e poi lo scatto grande ci sarà dal 2022 in poi. Noi
da qui al 2021 abbiamo in formazione sette medici e avremo nel 2021
cinque che lasceranno il loro contratto. Siamo decisamente in linea
con i valdostani che ci chiedono di fare quello e il nostro
desiderio è di formare i medici di famiglia valdostani che vadano
sul territorio. Le dico ancora che fino a pochi anni fa nessun
laureato in Valle d'Aosta, o pochissimi, volevano fare questo corso
e per fortuna noi questa delibera l'abbiamo fatta entro il 28
febbraio e ne abbiamo previsti tre, ovvero di più dell'anno scorso
e speriamo che siano tutti e tre valdostani.
Per quanto riguarda poi quello che chiedeva lei, riguardo ai
posti di continuità assistenziale, si conferma la difficoltà a
coprire tali posti con contratti a tempo indeterminato, tant'è vero
che l'ultimo avviso aziendale pubblicato sul BUR per 21 casi di
continuità assistenziale a tempo indeterminato (territorio,
continuità assistenziale per 24 ore settimanali) ha visto la
presentazione di una sola domanda: 21 incarichi e una sola domanda.
La graduatoria è stata approvata con deliberazione. La copertura
del servizio è comunque garantita attraverso l'attivazione di
contratti a tempo determinato conferiti ai medici presenti nelle
graduatorie con validità annuale predisposti dall'azienda per il
riferimento degli incarichi. Il mancato interesse a ricoprire il
posto di continuità assistenziale con contratti a tempo
indeterminato è legato alla tipologia stessa dell'incarico che non
risulta appetibile, probabilmente per chi si è formato in medicina
generale e ambisce ad avere un incarico nell'ambito dell'assistenza
primaria, perché una volta non esisteva, ma adesso bisogna fare tre
anni di formazione senza lavorare. La sua preoccupazione è
corretta, la nostra attenzione le assicuro è massima, perché ne
abbiamo messo uno in più. Da cosa è condizionato tutto questo? Dal
fatto che aspettiamo la riforma della medicina territoriale, per la
quale sembra in modo molto qualificato, che si arriverà al ruolo
unico cioè che la continuità assistenziale non esisterà più, nel
senso che la continuità assistenziale e medicina di famiglia
rientreranno in un unico ruolo con regolamenti diversi, e che tutti
quelli che adesso fanno continuità assistenziale avranno dei
requisiti e quest'anno si chiarirà questo.
Noi fino al 2021 siamo ultra coperti con quei rischi che le
dicevo, che prepariamo della gente che magari poi non potrà
frequentare e fare il medico di famiglia in Valle d'Aosta. Il
problema le assicuro che ci sta a cuore e che non andiamo al
ribasso su questo, perché la medicina territoriale è l'unica
medicina in cui non ci sono state delle riduzioni di costi e di
fondi.
Presidente -
La parola al Consigliere Chatrian.
Chatrian (ALPE) -
Grazie Presidente.
Ci hanno sempre insegnato che dove tocca noi giocare la partita,
Assessore, è meglio giocarla. Chi rimane sempre in panchina o in
tribuna e non ha voglia di mettersi i parastinchi...ci hanno
insegnato che bisognerebbe quanto meno anticipare. L'obiettivo di
questa nostra iniziativa era darle una mano, stimolare. Io speravo
che lei non ci dicesse quella battuta che da due siamo passati a
tre, non glielo ho detta io in anticipo, perché ho sperato che non
ci fosse la battuta: "l'anno scorso abbiamo messo due borse di
studio, quest'anno abbiamo mosso la classifica, ne abbiamo messe
tre". È curiosa la cosa, abbiamo fatto delle facoltà scientifiche
tutti e due, però si è fermato solo al 2022. Lei sa che il
diagramma in suo possesso...al 2022 cambia subito il prospetto e lì
la percentuale è molto alta, ma, al di là delle percentuali,
Assessore, il mondo è cambiato. Lo sa perché siamo preoccupati? Uno
perché il mondo è veramente cambiato e c'è domanda, e lei lo sa,
non esiste più quel mondo di 10-15-20 anni fa. La formazione poi è
basilare, la conoscenza del nostro territorio, della sanità
territoriale è basilare, quindi perché non anticipare questo cambio
anche generazionale al di là della cifra 2021, 2022? Non ci
perdiamo sugli ordini di grandezza. Nel momento in cui ci sono
delle sollecitazioni, ci sono medici laureati valdostani e non che
vogliono fare la formazione da noi, noi ci chiediamo veramente il
perché non ha voluto alzare nettamente la possibilità di borsa di
studio e passare almeno a cinque-sei-sette borse di studio per il
prossimo triennio.
Lei sa che in questo triennio ad oggi solo quattro sono i medici
in formazione, questo solo per mettere tutte le informazioni sul
tavolo. Per il ruolo unico mi sembra di essere sulla stessa sua
lunghezza d'onda, per il ruolo unico ci dovrà essere l'attestato
comunque dei tre anni e questo è un passaggio comunque molto
importante e l'anno scorso c'erano 18 aspiranti, di cui 11
residenti. Vede quindi che le informazioni che abbiamo, i dati che
abbiamo sono gli stessi che ha lei, con la differenza che lei fa
l'Assessore. Lei fa parte di un Governo e avremmo gradito veramente
che venerdì, invece di approvare questo bando di tre borse di
studio per il prossimo triennio 2016-2019 o 2017-2020, fossero
state almeno sei o sette le borse di studio, da poter comunque
iniziare un percorso importante/necessario.
Su questo tema comunque legato ai discorsi anche dei presidi
territoriali, soprattutto quello di Châtillon, non solo torneremo,
ma il consiglio che possiamo dare è quello, nel caso in cui ci
siano ancora gli estremi - non so se può interessare al Governo,
poi è una vostra scelta - per alzare nettamente le borse di studio
per il prossimo triennio, di farlo perché, dal nostro punto di
vista, andreste a dare delle risposte veramente a diversi laureati
valdostani che hanno voglia di fare formazione per il prossimo
triennio. Poi è una vostra valutazione, i dati di pensionamento e
di età raggiungibile dal punto di vista pensionistico ce li avete
come ce li abbiamo noi, ma pensiamo al futuro e non pensiamo invece
ai prossimi mesi o al prossimo biennio o triennio: pensiamo magari
al futuro e sicuramente ci sarà anche una figura diversa del medico
di famiglia, è stato detto in commissione, è stato detto diverse
volte qua in aula. Noi rilanciamo comunque la delibera che avete
approvato venerdì e, secondo noi, ci sono tutte le condizioni per
poter aumentare le borse di studio almeno del doppio se vogliamo
fare un salto anche generazionale. Grazie.
