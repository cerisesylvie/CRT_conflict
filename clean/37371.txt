Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1161 del 22 aprile 2015 - Resoconto
OGGETTO N. 1161/XIV - Interpellanza: "Controllo degli
impianti regionali di produzione di energia elettrica e adeguamento
dei relativi canoni di concessione".
Président
- Pour l'illustration, la parole au Conseiller
Ferrero.
Ferrero (M5S)
- Grazie Presidente.
Parliamo ancora della questione delle centraline idroelettriche,
perché se qualcuno ha pensato che ci fossimo dimenticati della
questione, beh, si è sbagliato di grosso. Gli approfondimenti sono
andati avanti, ho fatto delle richieste di accesso agli atti che
hanno confermato come il fenomeno delle irregolarità fosse non
limitato ad un caso, ma fosse ampiamente diffuso. I dati che sono
arrivati parlano di 16 violazioni amministrative contestate dalla
Forestale sulla base delle segnalazioni che sono state effettuate
dal competente Servizio idrico della Regione. Il fenomeno quindi è
ampiamente diffuso, calcoliamo che ci sono 300 impianti. A questo
punto bisogna decidere dato che qui si parla di milioni di euro che
potrebbero tornare nelle casse della Regione...se la Regione
intende fare un controllo a tappeto su questa realtà e vedere di
recuperare quello che è stato - tra virgolette...ma neanche tanto
tra virgolette - rubato a livello di acqua alla comunità
valdostana, e quindi avere dei soldi a disposizione, perché
sinceramente, da un punto di vista della dignità e
dell'
autonomie
, sarebbe forse meglio vedere di valorizzare
le nostre risorse, di ottenere dalle nostre risorse che ci sono in
regione tutto quello che possiamo e di non andare a mendicare,
qualche volta anche a "leccare il culo" a Roma per avere qualcosa
in più, io lo ritengo più dignitoso per tutti i valdostani. Certo,
sono sempre soldi, è solo una questione di soldi, ma se i soldi ce
li potessimo gestire noi, io penso che sarebbe una questione anche
a livello di immagine per la Valle d'Aosta più positiva.
Noi quindi vogliamo capire a questo punto qual è l'intendimento
del Governo regionale su questa questione. Sappiamo che ci sono
diversi tipi di violazione, qualcuno ha turbinato dell'acqua in
eccesso, quindi ha evaso i canoni, quindi devono essere applicate
delle multe, ha violato anche la disciplina del deflusso minimo
vitale, non ha lasciato scorrere nell'alveo del torrente quella
quantità minima di acqua prevista per non fare dei danni. Cosa
vogliamo fare? Anche qui ci sono delle sanzioni, ma anche qui ci
sono dei danni ambientali di cui la Regione potrebbe chiedere conto
ai privati che li hanno fatti e quindi siamo già a quattro voci di
entrata che potrebbero arrivare nelle casse della Regione. Solo 16
casi sono stati esaminati, ma abbiamo 300 centraline. Tra l'altro,
c'è anche una cosa che è molto grave: alcuni di questi casi
riguardano la CVA, quindi c'è una società partecipata regionale che
- tra virgolette, sennò poi si offendono e mi querelano - "frega"
l'acqua alla Regione, e qui dovete anche chiarirvi un pochettino le
idee, è vero che è sempre lo stesso portafoglio, però, attenzione,
se poi questi soldi in più finiscono alla CVA e la CVA i 60 milioni
di euro che dovrebbero andare ai valdostani li dà al Casinò, che li
butta sui tavoli verdi, dalla finestra, allora magari qualche
valdostano direbbe: "e beh, e beh, che la CVA turbini in più a
questo punto non mi va neanche bene se i soldi li utilizza così".
Capite che c'è tutta una serie di cause e effetti che vanno
chiariti. Non si può dire: "il portafoglio è lo stesso e allora
tanto turbina in più la CVA, i danni li fa la CVA, la CVA è nostra,
il portafoglio è lo stesso", perché poi dopo i soldi voi li
distribuite in maniera un po' ambigua. Aspettiamo quindi e io
aspetterò, ma questo sarà oggetto anche di un'altra interrogazione
o interpellanza all'Assessore Baccega...che si prenda innanzitutto
con anticipo un provvedimento per mandare avanti quello che era lo
stop al rilascio di nuove concessioni, la famosa "moratoria",
perché l'Assessore aveva preso anche un impegno qui in Consiglio.
Io quindi non vorrei che poi arrivassimo...e ci fossero quei dieci
giorni in cui c'è una specie di vacanza, più che
vacatio
, in
cui poi qualcuno va a presentare la domanda per nuova
autorizzazione e dice: "eh beh, abbiamo ritardato di dieci giorni"
e, combinazione, i soliti amici si infilano con dieci o dodici
domande e ottengono la possibilità di aprire nuove centraline e poi
dieci giorni dopo si fa il provvedimento. Io gradirei che il
provvedimento fosse fatto prima in maniera che ci sia una
continuità, che lo stop alle centraline soprattutto in presenza di
una situazione che ormai è una situazione chiaramente di diffusa
irregolarità, se non di illeciti, nei confronti della
Regione...fosse chiarita...
Adesso abbiamo chiesto qui una serie di dati che spero mi
saranno dati per riuscire a capire quanti soldi entrano nelle casse
della Regione in seguito a queste violazioni, a questi verbali, a
queste multe, perché poi vogliamo anche capire dov'è che andranno a
finire questi soldi.
Presidente
- Per la risposta, la parola all'Assessore
Baccega.
Baccega (SA)
- Sì, grazie Presidente.
Per quanto riguarda le considerazioni di carattere generale
riguardo alla moratoria, come le avevo risposto la volta scorsa,
c'è un provvedimento quadro che è in itinere, che va nella
direzione di confermare la moratoria, quindi, siccome non è oggetto
di interpellanza, le do subito un'indicazione in questo senso.
Rispondendo all'interpellanza, devo dire peraltro che
l'affermazione che lei ha fatto nelle premesse rispetto alle
subconcessioni di derivazione d'acqua ad uso idroelettrico è
un'affermazione inesatta. Lei ha detto che il valore dei canoni è
tra i più bassi d'Italia, ma il quadro non è questo; io ho
preparato una tabella, che poi le farò avere, affinché si evinca
che non è proprio così. A seguito dell'adeguamento operato con la
delibera della Giunta regionale n. 1786 e con riferimento alle
Regioni dell'arco alpino che presentano caratteristiche
territoriali comparabili con quelle della Valle d'Aosta e con
riferimento all'annualità 2015, solo il Piemonte ha stabilito dei
canoni riguardanti le grandi derivazioni con potenza maggiore di 3
mila kilowatt, superiori a quelle della Valle d'Aosta, mentre per
le piccole derivazioni solo il Piemonte e la Provincia autonoma di
Bolzano hanno adottato canoni superiori a quelli valdostani; il
Veneto, invece, ha approvato un valore del canone identico per
tutte le soglie di potenza.
Per rispondere alle singole domande, alla domanda n. 1, le
violazioni citate dal Consigliere Ferrero nelle premesse
dell'interpellanza fanno riferimento a 14 e non a 16 violazioni,
perché una stessa violazione è stata contestata a tre
Amministratori com'è previsto dalla legge e il mancato rispetto del
rilascio delle portate di deflusso minimo vitale, pur
configurandosi quale violazione degli obblighi e delle condizioni
ai quali è assentito l'esercizio della derivazione d'acqua, non
comporta automaticamente la modifica dei parametri di
subconcessione sulla base dei quali vengono calcolati i canoni da
corrispondere all'Amministrazione regionale. Va sottolineato che i
canoni di subconcessione per una derivazione d'acqua ad uso
idroelettrico sono proporzionati alla potenza nominale mediana
dell'impianto e quest'ultima è proporzionale a sua volta alla
portata mediana di prelievo. Un eventuale maggior prelievo d'acqua,
che comporta il superamento dei valori della potenza indicata negli
atti di concessione e, di conseguenza, la necessità di procedere al
recupero di eventuali maggiori canoni, è accertabile solo alla fine
dell'anno solare, cioè quando è possibile mediare la serie di
prelievi effettuati durante il corso dell'anno e non con una
singola misura atta ad accertare la presenza nel corso d'acqua
delle portate di minimo deflusso vitale.
L'applicazione delle sanzioni amministrative dovute al
superamento pertanto non è correlabile automaticamente con
eventuali violazioni dei limiti di prelievo medio annuo e massimo
imposti negli atti di subconcessione e con il relativo obbligo di
versamento del canone derivante dalla sovrapproduzione. Il
controllo di eventuali violazioni di questi limiti di prelievo
viene regolarmente svolto dall'Ufficio Gestione Demanio idrico.
Quest'anno, tuttavia, non si è ancora proceduto ad elaborare i dati
relativi all'anno 2014, in quanto, prima di procedere alla
valutazione degli esuberi di prelievo, al conseguente accertamento
delle somme dovute a titolo di canone e all'erogazione delle
relative sanzioni, risulta necessario effettuare un controllo con i
gestori delle reti di trasporto dell'energia per verificare
l'attendibilità del dato già in possesso dell'Amministrazione. È
una richiesta che è stata formalmente inoltrata a Terna e l'Ufficio
Gestione Demanio idrico è in attesa dell'inoltro dei dati
relativi.
Rispondendo al quesito n. 2, al momento non è possibile stimare
il valore complessivo delle sanzioni applicate alle violazioni
relative al mancato rispetto degli obblighi di rilascio, questo
perché i procedimenti sanzionatori gestiti direttamente
dall'Ufficio Sanzioni amministrative, come avevo avuto modo di dire
in un'interrogazione il mese scorso, non si sono ancora conclusi a
causa dei tempi tecnici di notifica e, in attesa di eventuali
osservazioni o contestazioni, non è ancora stata formalmente
applicata la relativa sanzione. In diversi casi, circa 10 mi dicono
gli uffici, i produttori si sono opposti alla contestazione degli
addebiti e hanno formulato appositi ricorsi il cui esito è ancora
da definire. Il valore economico delle sanzioni da applicare
inoltre dipende da ulteriori fattori: in particolare, se la
violazione riguardante gli obblighi del rilascio del deflusso
minimo vitale concerne una derivazione per la quale il suddetto
valore era stato fissato in sede di valutazione dell'impatto
ambientale, l'inosservanza della prescrizione derivante dalla VIA
comporta una sanzione amministrativa da 5 mila a 30 mila euro,
inoltre il derivatore può procedere all'oblazione della sanzione
inflittagli e in tal caso può effettuare il pagamento in misura
ridotta della stessa. Nel caso in cui, invece, la violazione
riguardi una prescrizione sugli obblighi di rilascio di una
derivazione che non è stata assoggettata al procedimento di VIA, la
sanzione varia da 10 a 516 euro, quindi c'è, direi, una differenza
piuttosto significativa dell'intervento.
Quesito n. 3: al momento la Regione non ha disposto alcun
provvedimento di revoca delle subconcessioni di derivazioni d'acqua
ad uso idroelettrico né in relazione agli esuberi di prelievo
rispetto a quanto concessionato, né in relazione al mancato
rispetto degli obblighi di rilascio del deflusso minimo vitale.
Quesito n. 4: l'Ufficio Gestione Demanio idrico a partire
dall'anno 2006 effettua controlli sistematici riguardanti i
prelievi idrici di tutti i più importanti impianti di produzione di
energia idroelettrica presenti sul territorio regionale. Si
valuterà l'estensione nel corso dell'anno 2015 dell'attività di
controllo delle portate rilevate anche agli impianti della fascia
caratterizzata da una potenza nominale tra 50 e 220 kilowatt,
mentre ora il sistematico controllo avviene sugli impianti con
potenza superiore a 220 kilowatt. Per quanto concerne l'attività di
controllo degli obblighi di rilascio del deflusso minimo vitale,
intrapresa dall'Ufficio Gestione Demanio idrico sistematicamente
nel corso dell'anno, si evidenzia che le verifiche si sono
concentrate per gli impianti di maggiore potenza e per quelle
situazioni per le quali veniva segnalata una potenziale criticità
soprattutto in termini di rilascio del deflusso minimo vitale.
Normalmente i controlli sul deflusso minimo vitale vengono eseguiti
prevalentemente nel periodo invernale, ossia da novembre ad aprile,
in quanto tale stagione è la più critica per l'ecosistema acquatico
in ragione di una bassa disponibilità idrica naturale dei corsi
d'acqua. Nella stagione estiva, viceversa, in conseguenza del
repentino aumento delle portate dei torrenti, quello che si chiama
periodo di "morbida estiva", le misure non vengono più effettuate
anche a causa della loro potenziale pericolosità. In questo periodo
pertanto i controlli vengono effettuati esclusivamente sulla base
di apposite segnalazioni in merito a particolari situazioni di
carenza idrica rilevati a valle dell'opera di presa. Attualmente la
frequenza dei controlli si attesta su valori pari ad una verifica
settimanale e non è possibile aumentare tale frequenza in virtù del
fatto che non c'è una disponibilità di personale tale da poter fare
quest'intervento così massiccio e soprattutto perché ci vuole
personale che abbia le competenze per l'esecuzione delle misure,
che per grado di precisione, non possono che essere eseguite in
loco con apposita strumentazione di misura, il correntimetro ad
elica.
In relazione, infine, all'affermazione riguardante il fatto che
le violazioni rilevate sia in termini di esubero di prelievo che in
termini di mancato rilascio delle portate del deflusso minimo
vitale rappresentino veri e propri reati di carattere penale - ho
finito Presidente, mi scusi - si evidenzia che alla data odierna,
per quanto riguarda queste violazioni riscontrate sul territorio
regionale, non si ha notizia di condanne inflitte in sedi penali,
nei pochi procedimenti aperti gli imputati sono stati assolti
dall'ipotesi di reato a loro attribuita. Grazie.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Intanto io cito dati dell'AssoRinnovabili - il canone sempre per
centraline omogenee -: Valle d'Aosta: 25,76; Abruzzo: 35 euro;
Lombardia: 30,91; Molise: 36,63; Piemonte: 28,24; Provincia
autonoma di Bolzano: 28,50, tutti superiori a quello che chiediamo
noi. Io quindi non lo so se i dati che sono presenti su internet -
questa è una fonte comunque attendibile - sono falsi, io penso di
no, quindi non riesco a capire quali dati mi abbia potuto fornire
l'Assessore: questo è un punto interrogativo. Questi sono dati del
2014, li ho confrontati anche con quelli del 2013 e 2012 e noi
siamo sempre sotto, noi facciamo gli sconti. Mi sembra strano che
non si trovino le risorse per fare i controlli, perché questo è un
controllo che dev'essere fatto. Sappiamo che molti dipendenti
regionali in seguito, ad esempio, al fatto che non si danno più i
contributi sono rimasti sostanzialmente con un lavoro minimo, o
addirittura senza lavoro, perché non metterli a fare questi
controlli? Perché non formarli per andare a fare queste verifiche?
Dato che l'acqua è un bene comune, dato che ci sono i canoni di
concessione, perché non aumentare questi canoni? Avremmo potuto
aumentare questi canoni e, ad esempio, dato che siamo in campagna
elettorale, potevate aumentare il
bon de chauffage
o
mantenerlo. Togliere un pochettino...io lo capisco, però anche
qui...perché, quando vai a vedere, ci trovi Luigi Berger, titolare
delle centraline ex...ancora Sindaco dell'Union Valdôtaine, ci
trovi Giulio Grosjacques, se non sbaglio, anche lui è stato Sindaco
dell'Union Valdôtaine, sappiamo che i Sindaci dell'Union
Valdôtaine, insomma, hanno quella marcia in più, e allora bisogna
riconoscergliela, però ad un certo punto qui parliamo di milioni di
euro che potrebbero essere recuperati, utilizzati con dei canoni
adeguati. Noi non chiediamo di mettere in ginocchio degli
imprenditori, sappiamo che ci sono decine di milioni di euro di
proventi con i certificati verdi e con la tariffa onnicomprensiva
che arrivano da queste centraline, con delle concessioni
trentennali, io penso che se il canone fosse portato anche
tranquillamente al doppio di quello che viene richiesto, questi non
cadrebbero nella povertà, ma avremmo delle risorse in più da
destinare ai valdostani. È vero voi mi direte: "ma sono valdostani
anche loro", sì, ma sono due, tre o quattro, poi c'è il resto della
comunità che è in difficoltà, che il lavoro magari non lo trova,
che la
slot machine
che si chiama centralina idroelettrica
per 30 anni, che gli fornisce dei soldi, non ce l'ha. Allora
bisogna riuscire a capire che cosa si vuol fare. Non avete fatto
delle revoche, ma guardate che la normativa è anche una normativa
antica, c'è un regio decreto...ma leggetevela! Perché se non farete
delle revoche - io aspetto gli ultimi dati -, state tranquilli che
la denuncia per omissione di atti d'ufficio partirà, perché ci sono
tutti i presupposti per revocare le concessioni che sono state
date! C'è quindi un'inerzia, un immobilismo, che è un immobilismo
che diventerà complice di una situazione di irregolarità, non
pensate che sia finita qui la cosa!
Chiedete i dati alla Terna...ma, Assessore, lo sappiamo
benissimo che sarebbe molto più agevole ottenere i dati tramite
altri strumenti. Noi abbiamo le nostre società elettriche che hanno
i contatori, perché non li chiedete a loro. Buona parte di questi
dati - buona parte, non tutti, lo so - possono essere ottenuti
tramite le nostre società, le società della Regione. No,
chiediamoli a Terna, perché? Perché così passa più tempo e sappiamo
che l'acqua lava anche i peccati, ma che non pensiate di lasciare
delle situazioni come sono rimaste fino ad ora! Bisognerà fare
chiarezza e bisognerà fare chiarezza anche con le autorità romane,
chi ha orecchie per intendere intenda.
Presidente
- Grazie Consigliere Ferrero. Si procede alla
distribuzione della relazione al DL n. 45, che verrà poi discusso
al punto 27 dell'ordine del giorno. Possiamo passare all'esame del
punto 11 all'ordine del giorno.
