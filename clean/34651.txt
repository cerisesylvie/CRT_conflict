Classificazione
ASSISTENZA SOCIALE
Asili nido



Oggetto del Consiglio n. 2393 del 2 maggio 2012 - Resoconto
OGGETTO N. 2393/XIII - Interpellanza: "Apertura dell'asilo
nido nel comune di Charvensod".
Interpellanza
Richiamata la legge regionale 13 giugno 2007, n. 15 recante
assestamento del bilancio di previsione per l'anno 2007 ed, in
particolare, l'articolo 18 che prevede il finanziamento da parte
della Regione degli oneri per la realizzazione, a cura del
Consorzio dell'Envers, di un asilo nido nel comune di Charvensod,
previa approvazione da parte della Giunta regionale della
progettazione preliminare ed esecutiva dell'opera;
Richiamate le DGR 3640/2007 e 1341/2009 recante
l'approvazione del progetto preliminare ed esecutivo;
Tenuto conto che i lavori per la realizzazione dell'asilo
nido non sono stati ultimati entro il termine stabilito
(15/05/2011, 395 giorni dal verbale di consegna lavori) e che sono
stati concessi all'impresa appaltatrice ulteriori 180 giorni per il
completamento degli stessi, differendo così il termine di
ultimazione alla data del 11/11/2011;
Appreso da una nota di stampa che, durante la discussione del
bilancio di previsione per l'anno 2012 del comune di Gressan, il
Sindaco ha comunicato che l'asilo nido di Plan Félinaz sarà
operante a partire dalla seconda metà del 2012;
Considerato che il comma 5 dell'articolo 18 della legge
regionale 15/2007 recita: "Nella struttura realizzata ai sensi del
presente articolo debbono essere riservati, in relazione ai bisogni
dell'Amministrazione regionale e con le modalità stabilite in
apposita convenzione, posti di asilo nido aziendale, per i quali è
riconosciuto all'ente gestore un corrispettivo calcolato al netto
degli oneri di ammortamento della struttura";
Preso atto che nella DGR 3640/2007 viene definito il numero
di posti (25) garantiti alla Regione;
tutto ciò premesso il sottoscritto Consigliere
regionale
Interpella
la Giunta regionale per conoscere:
1) se i lavori per la realizzazione dell'asilo nido nel
comune di Charvensod sono terminati e quando è prevista la sua
apertura;
2) quali sono le modalità stabilite dalla Regione per la
copertura dei posti disponibili all'asilo nido aziendale;
3) se è intenzione della Regione monitorare le ricadute e gli
effetti che potrebbero interessare gli asili nido gestiti dagli
enti locali dall'apertura di questo nuovo asilo nido
aziendale.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Prima di entrare nel merito dell'interpellanza, mi pare utile
precisare che l'asilo nido o, meglio, tutti i diversi servizi
educativi per la prima infanzia, registrano in Valle d'Aosta un
livello quali-quantitativo più che soddisfacente rispetto alla
situazione media nazionale e nell'ottica del conseguimento nel 2010
dell'obiettivo fissato dal Consiglio dell'Unione europea. Non ho
dati recenti, ma credo di non sbagliare nel dire che la Valle
d'Aosta, grazie alla volontà messa in campo in questi anni
dell'Amministrazione regionale e all'attività svolta dagli enti
locali - che hanno creduto molto in questo servizio -, si può
posizionare fra le prime due Regioni nel rapporto fra posti asilo
nido e popolazione residente, 0-3 anni. Credo però di non sbagliare
nel dire che la regione è prima nella qualità del servizio offerto,
negli orari e nei giorni di apertura durante tutto l'anno.
Continuare comunque a potenziare i servizi sul territorio è una
finalità che deve essere continuamente perseguita, perché è un
tassello fondamentale della conciliazione lavoro-famiglia e non
solo. Tutto ciò detto, per evitare una non corretta valutazione nel
merito della presentazione di questa iniziativa, io sono per il
potenziamento dei servizi per la prima infanzia e sono anche
dell'idea che la Valle d'Aosta avrebbe i numeri per tendere a far
sì che i servizi della prima infanzia da servizi a domanda
individuale diventino servizi a tutti gli effetti, detto questo
appunto, presento l'iniziativa. Tutto ebbe inizio con
l'assestamento del bilancio di previsione per il 2007 della
Regione, la quale, in deroga alla legge regionale n. 48/1995,
recante: "Interventi regionali in materia di finanza locale",
decise, allora, di finanziare la realizzazione di un asilo nido, a
cura del Consorzio dell'Envers, nel comune di Charvensod. Con raro
tempismo, dopo soli 5 mesi, il 27 novembre 2007 il Consorzio
presentò copia del progetto preliminare, approvato poi, con
identica solerzia, dalla Giunta regionale il 14 dicembre 2007. Per
arrivare però al progetto esecutivo ci vollero ben 17 mesi, mentre
la consegna alla ditta aggiudicataria avvenne il 15 aprile 2010 e
il termine previsto per l'ultimazione dell'opera fu stabilito 395
giorni dopo: il 15 maggio 2011.
Con deliberazione della Giunta n. 2512/2011 la Regione approvò,
a sanatoria, una variante in corso d'opera e prese atto della
concessione all'impresa appaltatrice di ulteriori 18 giorni, per il
completamento dei lavori, differendo così il termine di ultimazione
lavori alla data dell'11 novembre 2011. Come scritto nelle
premesse, da una nota di stampa, abbiamo saputo che il Sindaco di
Gressan ha annunciato l'apertura dell'asilo nido a partire dalla
seconda metà dell'anno in corso. Con l'interpellanza vogliamo
quindi avere notizie certe sulla conclusione dei lavori, sulla
natura e sulla ragione dei ritardi e infine sulla data di apertura
di questa nuova struttura per la prima infanzia. Sono ormai
trascorsi cinque anni dall'approvazione della legge di assestamento
e siamo ancora qui a discuterne; non si trattava di una cosiddetta
"grande opera", di una nuova struttura che presentava implicazioni
e impatti di particolare rilevanza, ma si trattava solo di
realizzare una struttura nuova, un asilo nido. Spesso si imputano
alla pubblica amministrazione tempi lunghi per la realizzazione
delle opere pubbliche e questa mi pare possa essere considerata una
concreta dimostrazione di questa tesi: tempi lunghi di per sé,
aggravati spesso, da ritardi rispetto alle previsioni iniziali,
difficili da capire. Quasi una routine.
Mancanza di cultura della programmazione e del monitoraggio,
lunga fase della progettazione e dei tempi che intercorrono fra
l'approvazione dei progetti e la pubblicazione dei bandi, carenze
e/o errori progettuali e quindi ritardi nell'ultimazione dei
lavori, come è il caso del nostro asilo nido, sono le principali
cause dell'insufficiente capacità delle amministrazioni di portare
effettivamente a compimento l'investimento in tempi normali e
credibili. Sottolineo questo aspetto perché mi sembra opportuno che
anche il Consiglio regionale evidenzi la necessità di una maggiore
attenzione a questi aspetti, che, se migliorati, possono produrre
benefici nell'attuale situazione di crisi.
Tornando all'interpellanza vogliamo conoscere poi come si
intenda dare corso al comma 5 dell'articolo 18 della legge
regionale n. 15/2007. In sostanza, vogliamo conoscere i contenuti
nella convenzione con cui la Regione disciplinerà l'accordo con
l'Envers S.r.l. per la copertura dei 25 posti. Ci interessa
conoscere questo aspetto perché quello di Charvensod non è un
qualsiasi asilo nido aziendale. Considerato che la Regione è datore
di lavoro ma anche ente di governo, la realizzazione di una
struttura per la prima infanzia presta il fianco a critiche per la
creazione di disparità fra dipendenti regionali e non. La Regione
governa le politiche sociali e quindi non può non esserci
attenzione alle possibili ricadute che tale nuovo servizio potrebbe
avere su quelli gestiti dagli enti locali, in particolare nel
comprensorio de La Plaine d'Aoste. Cosa voglio dire? La capacità
attrattiva dell'asilo nido aziendale, un servizio rivolto ai
bambini in età compresa fra i tre mesi e i tre anni anziché, come
negli asili nidi, a partire da nove mesi, potrebbe creare nei
servizi per la prima infanzia posti liberi e aprire preoccupanti
deficit nei bilanci di gestione degli enti locali. In altre parole
occorre evitare, attraverso le modalità della convenzione, che noi
non conosciamo, con un preciso monitoraggio e in continuo costante
contatto con le amministrazioni interessate, che l'apertura di
questo asilo si traduca, in particolare per il Comune di Aosta, in
una contrazione delle domande di equivalenti servizi già fruibili
sul territorio, dove l'anno scorso siamo arrivati a concludere le
liste, non avendo liste di attesa. Attenzione quindi alla realtà
territoriale, all'analisi della domanda e dell'offerta dei servizi
per la prima infanzia e, ovviamente, della politica tariffaria in
vigore nelle diverse strutture gestite dagli enti locali. Immagino
che la politica tariffaria sia simile, in particolare rispetto al
Comune di Aosta che deve colmare entro il 2015 un
gap
di
differenza rispetto agli altri enti locali. Questo è il senso
dell'ultima domanda posta nell'interpellanza. In conclusione,
vogliamo che il nuovo servizio sia accompagnato da attenzione; la
preoccupazione è una ricaduta negativa, possibile, sul Comune di
Aosta. Ci è sembrato utile e più che opportuno porla, in quanto,
come Regione, siamo ente di governo e di programmazione e dobbiamo
salvaguardare due principi, ovvero l'universalità dei servizi e
l'equità dei costi.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
L'interpellanza del collega Rigo mi permette di fare il punto
della situazione su questa struttura, che fortunatamente è arrivata
alla fine per quanto riguarda l'aspetto della realizzazione.
Prima domanda:
"se i lavori per la realizzazione dell'asilo
nido nel comune di Charvensod sono terminati.."
, la risposta è:
sì, i lavori sono terminati e la sua apertura, previo espletamento
di procedura ad evidenza pubblica per l'individuazione del soggetto
gestore del servizio socio-educativo e fornitore di arredi e
giochi, è prevista per l'autunno 2012, in coincidenza con l'avvio
dell'anno socio-educativo 2012-2013. Apro una parentesi: mi sembra
invece che dalla fine progettazione alla realizzazione questa sia
un'opera che sia stata realizzata in tempi quasi normali rispetto a
tante altre strutture...
Rigo
(fuori microfono)
- ...un anno e mezzo di
ritardo...
Lanièce A.
- ...abbiamo tanti esempi purtroppo che
sono...
"Quali sono le modalità stabilite dalla Regione per la
copertura dei posti disponibili all'asilo nido aziendale"
: come
è stato ricordato, la legge specificava come questa fosse anche una
struttura relativa all'apertura di un asilo nido aziendale della
Regione. I posti disponibili saranno assegnati valutando la
situazione familiare, la tipologia e la qualità dei bisogni di
conciliazione, la presenza in famiglia di persone non
autosufficienti, l'eventuale presenza di disabilità nel bambino,
l'età del beneficiario potenziale privilegiando coloro che sono in
età prossima o superiore ai nove mesi e, trattandosi di nido
aziendale, non sarà preso in considerazione il Comune di residenza
come criterio di selezione.
Sulla terza domanda - pertinente, perché occorre tenere in
considerazione tutte le altre strutture per l'infanzia nei comuni
limitrofi, Aosta compresa -, stante il fatto che il monitoraggio
dei rapporti fra bisogni espressi e posti disponibili per servizi
per la prima infanzia è svolto costantemente dalle strutture
regionali e dagli uffici dell'Assessorato su tutto il territorio,
l'impatto di un servizio così grande sul territorio di riferimento
sarà oggetto di particolare osservazione. Allo stato attuale il
quadro è il seguente. Nella prima fase di apertura del servizio si
prevede una capienza di nido aziendale di 10 posti, estendibili a
25 durante il primo triennio di affidamento in caso di ulteriori
bisogni e di relative disponibilità. Complessivamente i posti
previsti in prima battuta sono 60; in coincidenza con l'avvio
dell'attività del nuovo nido
"La Garderie Les Gamins"
di
Plan Félinaz chiuderà, pertanto occorrerà garantire la continuità
del servizio con il trasferimento dei bambini nella nuova struttura
e il mantenimento della flessibilità oraria richiesta. Gli utenti
attualmente frequentanti
"La Garderie"
sono 51, suddivisi
fra i frequentanti del mattino e quelli del pomeriggio, di questi
solo 17 transiteranno nella scuola della prima infanzia, pertanto
ne rimarranno 34 in carico salvo eventuali rinunce volontarie.
Nella nuova graduatoria per l'accesso al servizio, stilata ad
aprile, sono presenti 33 bambini del Comune di Gressan, 16 del
Comune di Charvensod, 6 del Comune di Pollein e 6 del Comune di
Jovençan per un totale di 61 richiedenti. Infine si prevede la
chiusura dell'asilo nido del Comune di Pollein con una capienza di
12 bambini, di cui 6 transiteranno nella scuola dell'infanzia e 6
nella nuova struttura. Dunque, a fronte di 50 posti consortili e 10
aziendali, ad oggi la domanda fra trasferimenti, istanze,
accoglienze già depositate ammonta a 101, numero nettamente
superiore alla capienza massima, pertanto l'impatto sui servizi
limitrofi non pare particolarmente penalizzante. Si precisa che
tutti gli utenti, sia frequentanti che in lista di attesa, sono
residenti nei Comuni soci della società Envers, pertanto
l'interessamento degli altri Comuni sembrerebbe decisamente
limitato dalle stime che ho detto. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Non ho dati più recenti rispetto ad altre grandi e piccole opere
che sono in corso di svolgimento in Valle d'Aosta; ripeto: per
questa struttura registriamo un ritardo di 395 giorni e non mi
sembra un piccolo ritardo rispetto ad una struttura che non aveva
grandi difficoltà progettuali. Tornando al nostro asilo nido
aziendale, ho voluto presentare questa interpellanza, perché sono
convinto della necessità di estendere sempre più tutti i servizi
per la prima infanzia. Ho ritenuto nel passato sbagliate le scelte
dell'Amministrazione regionale di, non dico destinare delle risorse
al Comune di Charvensod, all'Envers, per realizzare quell'asilo
nido, ma di destinare 25 posti di quell'asilo alle famiglie dei
dipendenti regionali. La mia idea era quella che l'Amministrazione
regionale doveva comperare dei posti di asilo nido a Charvensod, ad
Aosta, a Sarre e a Gressan proprio per evitare quella possibile
concorrenza sleale fra la Regione e gli Enti locali. La Regione, in
quanto ente di programmazione, non può essere considerata
un'azienda a sé stante, ma deve essere considerata un'azienda
super partes
, per questo vedevo male la scelta di destinare
lì 25 posti. Questo fatto di averlo chiamato asilo nido aziendale
poi mi sembrava in controtendenza rispetto alla necessità di
uniformità dei servizi sul territorio.
Mi fa molto piacere sapere - non avevo dubbi, l'ho voluto
richiamare per ragioni di preoccupazione - che c'è il monitoraggio
rispetto all'impatto che l'asilo nido potrebbe comportare sugli
altri asili, in particolare su quelli di Aosta. Il fatto di
cominciare con 10 posti mi sembra un'ottima soluzione per seguire
l'andamento di questo nuovo servizio. Credo che, in un momento così
difficile, dove le risorse economiche devono essere centellinate,
non possiamo permetterci di avere dei servizi che non sono
utilizzati al cento percento della loro potenzialità, in
particolare in questi settori. Non possiamo permettere che fondi
degli enti locali siano destinati a coprire disavanzi, perché
prodotti da un numero insufficiente di domande. Il richiamo quindi
era in questa direzione e io invito l'Assessorato a monitorare
sempre più tali servizi nell'ottica della necessità di utilizzarli
al meglio. Grazie.
