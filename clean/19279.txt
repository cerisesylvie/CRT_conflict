Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 645 del 9 giugno 2004 - Resoconto
OGGETTO N. 645/XII - Tempi di realizzazione di un poligono di
tiro in Comune di Aosta. (Interrogazione)
Interrogazione
Premesso che:
- a luglio 2002 veniva affidato l'incarico per la
progettazione - in un tempo definito in 150 giorni - dei lavori di
realizzazione di un nuovo poligono di tiro in località Clou-Neuf in
comune di Aosta;
- a settembre 2003 la Giunta esprimeva valutazione positiva
sulla compatibilità ambientale;
- il vecchio poligono di regione Saumont in Aosta è ormai da
tempo non più autorizzato all'uso per il cosiddetto tiro lungo,
necessario, tra l'altro, per le abilitazioni e i rinnovi dei porti
d'arma richiesti alle Guardie Forestali;
- ad oggi non risultano avviate le procedure per l'esecuzione
dei lavori del nuovo poligono;
il sottoscritto Consigliere regionale
Interroga
Il Presidente della Regione e l'Assessore alle Opere
pubbliche per conoscere:
1) I motivi del ritardo nell'avvio delle opere.
2) Entro quando verranno avviati i lavori e quale sarà il
tempo necessario per terminarli.
3) Dove vengono effettuate le abilitazioni al tiro lungo
necessarie alle Guardie Forestali.
4) Qual è il costo stimato per la realizzazione
dell'opera.
F.to: Frassy
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Per quanto riguarda i motivi del ritardo
nell'avvio delle opere, vorrei ripercorrere le tappe: il 15 luglio
2002 veniva conferito all'Ing. Claudio Cretier l'incarico per la
progettazione preliminare, definitiva ed esecutiva del progetto; il
9 dicembre 2002, 5 mesi dopo, quindi nei 150 giorni, veniva
approvato il progetto preliminare con deliberazione di Giunta n.
4740; il 1° aprile 2003 il progetto veniva presentato al servizio
incaricato di rilasciare il parere VIA, valutazione di impatto
ambientale che veniva assentita, sia pure condizionata, il 30
settembre 2003 con deliberazione di Giunta n. 3327; il 25 novembre
2003 veniva comunicato al progettista incaricato, sulla base della
valutazione positiva, di procedere con la stesura del progetto
definitivo; il progetto definitivo è stato consegnato in data 6
maggio 2004, 5 mesi dopo.
I problemi maggiori riscontrati durante tutto l'iter, dalla
progettazione a oggi, che hanno causato dei ritardi nelle
procedure, sono connaturati con la complessità della situazione in
cui si viene ad operare, tenuto conto che ci si interfaccia con
diversi soggetti che hanno interesse su questo progetto. Il
poligono di tiro attuale è situato in parte nel territorio del
Comune di Aosta e in parte in quello del Comune di Sarre, quindi si
tratta di due riferimenti amministrativi. La proprietà del poligono
è demanio dello Stato, Ministero della difesa, e viene utilizzato
normalmente dai militari, dalle forze dell'ordine e dalle società
di tiro e caccia. Il soggetto realizzatore dell'opera è
l'Amministrazione regionale, quindi ogni fase di questo percorso
deve vedere attorno ad un tavolo questi soggetti.
Il primo problema che si è riscontrato, molto complesso, è stato
quello di definire una o più aree da adibire a parcheggi temporanei
in occasione delle manifestazioni che la struttura richiamerà in
loco. Il secondo problema altrettanto importante, oggetto di
approfondimento, è la definizione di un accordo di programma tra i
soggetti sopra elencati, che garantisca l'esecuzione dei lavori e
la gestione dell'impianto libera da contrattempi ed imprevisti
futuri. Una bozza dell'accordo è già stata preparata, rimane solo,
come elemento più importante, l'individuazione del soggetto che
prenderà in carico la struttura - come proprietario o comodante -
una volta realizzata; il soggetto ideale è stato individuato nel
Comune di Aosta, al quale è stata avanzata questa proposta e sulla
quale sono in atto le debite riflessioni. Un altro aspetto in
approfondimento è quello relativo all'individuazione di aree di
tiro alternative a quella attuale per i vari fruitori - militari in
particolare, guardia di finanza, associazione tiro e caccia,
guardie forestali e appassionati - durante le fasi di
realizzazione. Qui vi sono diverse proposte, sono state individuate
diverse aree: una limitrofa all'attuale poligono in regione Saumont
- che è stata ritenuta la più adatta -, una in Comune di Nus e una
in Comune di Issogne; per l'individuazione di queste aree, vi è
stata una certa perdita di tempo in quanto si trattava di aree di
proprietà privata, allo stato attuale hanno tutti dato
disponibilità per questo utilizzo. Nel corso della definizione di
tutta una serie di procedure, sono state individuate le possibili
future ripartizioni dei periodi di uso della struttura tra i
diversi soggetti, primi tra tutti i militari, che sono gli attori
privilegiati, ma non esclusivi, della nuova struttura; si è
trattato di definire cronologie, tempi, durata. In data 3 giugno
2004 si è svolta una riunione presso l'Assessorato del territorio,
ambiente e opere pubbliche per esaminare la questione, unitamente
all'analisi del progetto definitivo, sul quale si devono esprimere
tutti i rappresentanti degli enti che ho citato.
Seconda domanda:
"entro quando verranno avviati i lavori e
quale sarà il tempo necessario per terminarli"
. Una possibile
tempistica prudenziale potrebbe essere questa: fatti salvi i
problemi che potrebbero sorgere per l'approvazione dell'accordo di
programma, per eventuali correzioni o modifiche del contenuto su
richiesta dei vari soggetti, si potrebbe giungere all'approvazione
del progetto definitivo entro il corrente anno e dell'Esecutivo nei
primi mesi del prossimo, al fine di avviare l'iter dell'appalto e
aggiudicare i lavori fra l'inizio e la metà del 2005; i tempi
tecnici per l'esecuzione dell'opera sono previsti in circa 18
mesi.
Terza domanda:
"dove vengono effettuate le abilitazioni al
tiro lungo necessarie alle guardie forestali"
. Da informazioni
assunte presso la Direzione del Corpo forestale della Valle
d'Aosta, ci è stato detto che tale corpo ottiene le abilitazioni al
maneggio armi lunghe presso la sezione tiro a segno nazionale di
Aosta, in regione Saumont, che dispone di una struttura minimale
idonea alla funzione.
Il costo stimato per l'esecuzione dell'opera è di euro
2.340.000, oltre a 34.000 euro quali oneri della sicurezza; il
costo complessivo dell'investimento stimato, comprensivo dell'IVA,
delle somme per imprevisti e spese tecniche varie ammonta ad euro
3.309.480.
Président - La parole au Conseiller Frassy.
Frassy (CdL) - Penso che alcune considerazioni vadano fatte
perché l'Assessore ha fornito un quadro, che ha ereditato dalle
vicende che su questa storia si erano già innescate sin dall'inizio
della scorsa legislatura.
Del poligono nuovo se ne parla da parecchio e devo dire che
dall'insieme delle problematiche emerse emerge anche la
preoccupazione di fondo. Sostanzialmente questa è una struttura che
dovrebbe soddisfare l'esigenza di diversi soggetti, civili,
associazioni che fanno del tiro un'attività di tipo sportivo, di
conseguenza non è facile mettere insieme le varie esigenze. Noi
rileviamo solo che forse sono stati sbagliati i tempi dei vari
interventi, anche perché l'esperienza ci dice che su tutte le opere
che devono conciliare gli interessi di più soggetti - mi riferisco
a costruzione di impianti sportivi - vi è sempre stato a monte
l'accordo di programma. L'accordo di programma qui invece sta
ancora in itinere ed è uno degli ultimi atti che verrà predisposto,
ma è evidente che dall'accordo di programma potrebbero poi sorgere
delle variazioni rispetto alle definizioni di tipo progettuale.
Rimaniamo perplessi sul fatto che possa esserci una struttura
funzionale sul territorio di Aosta, che dovrà farsi carico delle
attività di tipo civile, di tipo sportivo e di tipo militare.
Evidenziamo che una parte delle risposte... in particolare la
risposta alla domanda n. 3 è una risposta che non corrisponde alla
realtà dei fatti, anzi pregherei l'Assessore di verificare con
l'Assessore Vicquéry - dal quale dipendono i forestali - questo
fatto, perché l'attuale poligono non ha la possibilità materiale di
effettuare la gestione dei tiri a 200 e a 300 metri. Per capirsi,
quella che viene definita in gergo tecnico la "verifica balistica",
per sapere se le armi su quella gittata funzionano bene o male, non
può essere fatta; di conseguenza, se i forestali e i guardia parco
ottengono l'abilitazione in quel di Saumont, è un'abilitazione che
però non è suffragata dall'esercizio reale della possibilità di
tiro a 200-300 metri. Mi sembra strano che questa sia stata la
risposta fornita dai forestali, perché in quel poligono non si
fanno i tiri né a 200, né a 300 metri, di conseguenza non possono
essere effettuate le tarature delle carabine che operano a quelle
distanze.
Per il resto auspichiamo che la tempistica che l'Assessore ha
individuato sia la tempistica finale di un'opera che si è
trascinata ormai da tempo immemore. Evidenziamo una suggestione:
anche se è vero che l'area Saumont è definita "area esondabile" e
ha tutta una serie di limitazioni, nel momento in cui si ipotizza
di individuarla come area sostitutiva temporanea, forse non sarebbe
stato sbagliato verificare se in quel di Saumont non potevano
essere fatti quegli ampliamenti necessari e possibili - perché gli
spazi in Saumont ci sono -, che sarebbero stati più rapidi nella
loro realizzazione e meno onerosi nei costi finali che gravano
sull'Amministrazione regionale, che, da quanto abbiamo capito, si
farà carico complessivamente degli oneri di realizzazione.
Queste sono le perplessità che volevamo esprimere su questa
problematica sulle risposte che l'Assessore ci ha fornito. Vorremmo
poi avere un supplemento di risposta sulla vicenda delle
abilitazioni sul tiro lungo.
