Classificazione
AMMINISTRAZIONE REGIONALE



Oggetto del Consiglio n. 1963 del 2 novembre 2022 - Resoconto
OGGETTO N. 1963/XVI - D.L. n. 76: "Seconda legge di
manutenzione dell'ordinamento regionale per l'anno 2022".
Bertin (Presidente)
-
Punto n. 3.01. Il disegno di
legge in questione si compone di diciassette articoli. Il relatore
delle Commissioni I e V è il consigliere Restano, per la III e la
IV è il consigliere Jordan e per la II il consigliere Malacrinò. Il
consigliere Restano interviene a nome di tutti per la relazione di
questo disegno di legge. Si è prenotato il presidente della I
Commissione Restano per la relazione, ne ha facoltà.
Restano (GM) -
Il presente disegno di legge, finalizzato
alla manutenzione periodica del sistema normativo regionale,
modifica alcune leggi regionali afferenti ambiti diversi e si
compone di 17 articoli distinti per settori di intervento.
Il filone è quello di non mutare radicalmente la disciplina
legislativa vigente e di apportare modifiche necessarie a
migliorare la comprensione del testo e/o a coniugare meglio le
varie leggi in vigore con le nuove normative alle quali, in qualche
modo, sono collegate.
Per quanto riguarda il metodo di lavoro seguito, ogni
Commissione ha esaminato gli articoli di rispettiva competenza.
La II Commissione, nella riunione del 17 ottobre 2022, ha
esaminato:
- l'articolo 2, che sostituisce il comma 1 dell'articolo 5 della
legge regionale n. 81/1987 (Costituzione di una società per azioni
nel settore dello sviluppo dell'informatica), prevedendo che, al
fine di garantire la rappresentatività di tutti i soci e nel
rispetto della normativa statale di riferimento in materia di
esercizio del controllo analogo congiunto, INVA S.p.A. sia
amministrata da un consiglio di amministrazione composto da un
massimo di cinque membri, la cui determinazione compete
all'assemblea dei soci di INVA stessa. La modificazione di natura
tecnica è introdotta in attuazione dell'impegno assunto, in
applicazione del principio di leale collaborazione, dalla Regione
per evitare l'impugnativa della legge regionale 3/2022 e si rende
necessaria al fine di garantire il coordinamento di quanto previsto
dalla legge regionale 81/1987 in materia di organo di
amministrazione delle società controllate, con la disciplina del
decreto legislativo 175/2016 (Testo unico in materia di società a
partecipazione pubblica);
- l'articolo 8, che reca disposizioni in materia di tributi
locali in coerenza con l'evoluzione del quadro normativo statale
riguardante il regime fiscale degli enti del Terzo settore.
Modifiche del quadro giuridico hanno determinato difficoltà
applicativa delle agevolazioni che la Regione concede ai soggetti
che operano nel Terzo settore.
Vi sono soggetti che, pur nel rispetto della normativa vigente,
non risultano attualmente ancora iscritti nel Registro unico
nazionale del Terzo settore in quanto sono state introdotte
modifiche nel quadro giuridico del codice, che ad oggi non è ancora
interamente operativo. Un approfondimento sul tema ha evidenziato
la necessità di uniformare il testo delle disposizioni regionali
per rendere un quadro coerente con tutti i tributi regionali,
integrandole necessariamente con le norme transitorie. Le
disposizioni transitorie devono necessariamente contemplare la
validità retroattiva dal 1° gennaio 2022 per non creare vuoti
normativi e disparità di trattamento tra i contribuenti. Le agenzie
fiscali continuano a riconoscere l'agevolazione nel quadro
giuridico precedente al Codice del Terzo settore, fino a che esso
non sarà integralmente sostituito dalle nuove disposizioni
agevolative che sono sottoposte all'approvazione dell'Unione
europea. Le disposizioni in esame non hanno impatto sul bilancio di
previsione della Regione per il 2022, in quanto al momento della
redazione del bilancio si era tenuto conto di tali agevolazioni
come ancora operanti per tutti i soggetti "ex Onlus", che già
beneficiavano delle stesse;
- l'articolo 16, che regola la clausola di invarianza
finanziaria. La II Commissione, nella riunione del 27 ottobre, ha
espresso parere favorevole sugli articoli sopracitati.
La III Commissione, nella riunione del 26 ottobre, ha esaminato
gli articoli:
- 3, che introduce una modificazione di natura tecnica al comma
2 dell'articolo 2 della legge 64/1994 (Norme per la tutela e la
gestione della fauna selvatica e per la disciplina dell'attività
venatoria), in attuazione dell'impegno assunto dalla Regione per
evitare l'impugnativa della legge 3/2022. Tale modifica si rende
necessaria al fine di garantire il coordinamento di quanto previsto
dalla legge 64/1994 con quanto previsto dall'articolo 2 della legge
157/1992 (Norme per la protezione della fauna selvatica omeoterma e
per il prelievo venatorio). Tale modifica prevede che, in ogni
caso, per le specie alloctone la gestione è finalizzata
all'eradicazione o comunque al controllo delle popolazioni. Si
prevede inoltre che gli interventi di controllo o eradicazione
siano realizzati come disposto dell'articolo 19 della legge
157/1992;
- 4, che reca modificazioni al comma 1 dell'articolo 20 e al
comma 1 dell'articolo 21 della legge n. 5/2001 (Organizzazione
delle attività regionali di protezione civile) relativi alla
concessione di contributi alle attività produttive e al settore
agricolo nei casi in cui sia stata dichiarata l'esistenza dello
stato di eccezionale calamità o avversità atmosferica, evidenziando
per maggiore trasparenza e chiarezza nei confronti dei beneficiari
che la concessione di tali contributi avviene nel rispetto della
disciplina eurounitaria in materia di aiuti di Stato;
- 7, che modifica il comma 3 dell'articolo 5 della legge 31/2007
(Nuove disposizioni in materia di gestione dei rifiuti),
specificando che il Piano regionale di gestione dei rifiuti è
approvato dal Consiglio regionale con propria deliberazione. Ciò
comporta implicitamente, anche alla luce della recente
giurisprudenza costituzionale, che lo strumento per l'adozione del
Piano sia costituito da un atto amministrativo e non da una legge,
onde consentire una compiuta valutazione degli interessi ambientali
a essa sottesi. Tali modificazioni si rendono necessarie al fine di
adeguare la disciplina regionale in materia di approvazione del
Piano medesimo alle disposizioni contenute nell'articolo 199 del
decreto legislativo 152/2006 (Norme in materia ambientale).
Introduce inoltre una disposizione transitoria volta a stabilire
che la disciplina introdotta con la modifica si applica anche al
primo aggiornamento del Piano regionale di gestione dei rifiuti
vigente, approvato con la legge n. 4/2022;
- 9, che modifica l'articolo 9 della legge regionale n. 17/2010
(Definizione dei criteri per l'accertamento, la valutazione e
l'indennizzo dei danni provocati dagli animali predatori al
patrimonio zootecnico e per l'attuazione di misure preventive),
assegnando alla Giunta regionale la definizione delle modalità per
la presentazione delle domande di indennizzo da parte degli
allevatori e per l'erogazione degli indennizzi da parte della
Pubblica Amministrazione, in un'ottica di maggiore semplificazione
e tempestività dell'azione amministrativa;
- 10, che reca modificazioni di natura tecnica agli articoli 52,
comma 7, 54, comma 1, e 61bis della legge 13/2015 (Legge europea
regionale 2015). Le modifiche sono introdotte in attuazione
dell'impegno assunto dalla Regione per evitare l'impugnativa della
legge 3/2022 e si rendono necessarie per coordinare la disciplina
regionale in materia di autorizzazione unica per la realizzazione e
l'esercizio di impianti di produzione di energia da fonti
rinnovabili, contenuta nell'articolo 52 della legge 13/2015, con
quanto previsto dall'articolo 13 del decreto legislativo 387/2003,
ai sensi del quale per le opere connesse all'impianto è fatta salva
(nell'eventualità in cui il titolo di disponibilità delle aree
interessate non sia concesso consensualmente) la possibilità di
avvalersi della procedura di esproprio o di imposizione del
vincolo, conseguentemente alla dichiarazione di pubblica utilità
dell'opera stessa. Si chiarisce inoltre che, in caso di riscontrate
irregolarità che concernono gli impianti di produzione di energia
da fonti rinnovabili soggette a regime di tutela, l'acquisizione
del parere delle autorità competenti non riguarda solo le autorità
competenti in relazione ai regimi di tutela ambientale, ma anche le
autorità competenti in materia di tutela del paesaggio e del
patrimonio storico-artistico;
- 13, che prevede un'ulteriore proroga di un anno del termine
per la restituzione delle somme alla Regione dalle aziende agricole
nel caso del perdurare del ritardo dell'erogazione definitiva da
parte di AGEA dei premi a superficie di cui al PSR 2014/2020,
anticipati dalla Regione per gli anni 2015 e 2016 con l'articolo 23
della legge regionale 24/2016 (Legge stabilità regionale per il
triennio 2017/2019);
- 14, che introduce proroghe straordinarie relative ai titoli
abilitativi edilizi, in analogia a quanto disposto a livello
statale dall'articolo 10 septies del decreto-legge 21 marzo 2022 n.
21 (Misure urgenti per contrastare gli effetti economici e
umanitari della crisi in Ucraina), convertito, con modificazioni,
dalla legge 51/2022. Nello specifico il comma 1 proroga di un anno
i termini di inizio e di ultimazione dei lavori previsti
dall'articolo 60 della legge 11/1998 (Normativa urbanistica e di
pianificazione territoriale della Valle d'Aosta), relativi ai
permessi di costruire rilasciati o formatisi fino al 31 dicembre
2022. La proroga si applica anche ai termini delle SCIA, nonché ai
termini dei titoli abilitativi rilasciati ai sensi dell'articolo 54
della legge 13/2015 (Legge europea 2015). Per le proroghe dei
termini delle autorizzazioni paesaggistiche e delle dichiarazioni e
autorizzazioni ambientali comunque denominate si applica la
normativa statale vigente. Il comma 2 proroga inoltre di un anno il
termine di validità, nonché i termini di inizio e fine lavori
previsti dai piani urbanistici di dettaglio formatisi fino al 31
dicembre 2022 purché non in contrasto con piani o provvedimenti di
tutela dei beni culturali o del paesaggio;
- 15, comma 1, lettera b), che abroga il comma 2 dell'articolo 9
della legge regionale n. 17/2010.
La III Commissione, nella riunione del 26 ottobre, ha espresso
parere favorevole sugli articoli sopracitati.
La IV Commissione, nelle riunioni del 13 e 27 ottobre, ha
esaminato gli articoli:
- 1, che modifica, in coerenza con quanto già previsto per le
attività turistico-ricettive extralberghiere, la legge 6 luglio
1984 n. 33 (Disciplina della classificazione delle aziende
alberghiere), inserendovi l'obbligo per il titolare dell'attività
ricettiva alberghiera di comunicare alla struttura regionale
competente i prezzi minimi e massimi che intende praticare e i
servizi offerti. In caso di omessa o incompleta comunicazione, è
fatto divieto di applicare prezzi superiori a quelli indicati
nell'ultima comunicazione; vengono inoltre introdotte delle
sanzioni in caso di inadempimento;
- 6, che risponde ad alcune esigenze rappresentate dallo
Sportello unico degli Enti locali volte a semplificare l'azione
amministrativa nell'applicazione delle disposizioni vigenti
dedicate alle attività della somministrazione di alimenti e
bevande. In particolare, si sostituisce il comma quinto
dell'articolo 14 della legge regionale 1/2006 (Disciplina delle
attività di somministrazione di alimenti e bevande. Abrogazione
della legge regionale 10 luglio 1996 n. 13), e si inserisce nello
stesso articolo il comma 5bis al fine di disciplinare le
comunicazioni da parte degli esercizi di somministrazione di
alimenti e bevande allo sportello unico competente per territorio
relativamente agli orari di apertura e di chiusura, nonché alle
chiusure temporanee superiori a trenta giorni consecutivi.
- 12, che modifica il comma 3 dell'articolo 2 della legge
regionale 15/2022 (Disposizioni concernenti la concessione di
contributi in favore delle piccole stazioni sciistiche di interesse
locale), posticipando il termine per la concessione del contributo
da parte della Regione alle piccole stazioni sciistiche che ne
fanno richiesta dal 31 luglio al 15 novembre. Con la modificazione
proposta si intende garantire una tempistica congrua ai richiedenti
stante le difficoltà riscontrate in sede di prima applicazione
della misura;
- 15, comma 1, lettera a), che abroga la legge regionale 5
novembre 1981 n. 67 (Denuncia dei prezzi da applicarsi negli
esercizi alberghieri).
La IV Commissione, nella riunione del 27 ottobre 2022, ha
espresso parere favorevole sugli articoli sopracitati.
La V Commissione, nella riunione del 26 ottobre 2022, ha
esaminato gli articoli:
- 5, che reca modificazioni al comma 1 dell'articolo 4 della
legge regionale n. 3/2004 (Nuova disciplina degli interventi a
favore dello sport), adeguandone il contenuto in relazione alle
novità introdotte in materia a livello statale, che hanno previsto
l'istituzione del Registro nazionale delle attività sportive
dilettantistiche gestito dal Dipartimento per lo sport, in
sostituzione del precedente registro tenuto dal CONI), al quale
devono risultare iscritte, ai fini dell'accesso a benefici
pubblici, tutte le associazioni e società sportive dilettantistiche
affiliate a una Federazione sportiva nazionale riconosciuta dal
CONI. Il comma 2 modifica il comma 2 dell'articolo 25 della legge
regionale 3/2004, relativo ai contributi regionali per
l'organizzazione di manifestazioni sportive di alto profilo tecnico
e di rilievo turistico-promozionale, mettendo in evidenza per
maggiore trasparenza e chiarezza nei confronti dei beneficiari, che
la concessione dei predetti contributi avviene nel rispetto della
disciplina eurounitaria in materia di aiuti di Stato;
- 11, che reca modificazioni agli articoli 3 e 4 della legge
regionale 25/2021 (Disposizioni per il riconoscimento, la diagnosi
e la cura della fibromialgia). Le modificazioni di natura tecnica
sono introdotte in attuazione dell'impegno assunto dalla Regione
per evitare l'impugnativa della legge 25/2021. La prima
modificazione si rende necessaria al fine di specificare che i due
rappresentanti designati, quali componenti del Tavolo di lavoro
multidisciplinare regionale sulla fibromialgia, "da ogni
associazione regionale impegnata nel sostegno delle persone affette
da fibromialgia", come previsto dalla formulazione vigente
dell'articolo 3, comma 2, lettera d, della legge 25/2021, devono
essere designati da associazioni operanti sul territorio regionale,
in modo tale da rendere chiaro che il termine "regionale" indica
l'ambito di azione delle associazioni e non una connotazione
territoriale specifica, quale, ad esempio, l'ubicazione della sede
nella regione.
Con riguardo all'articolo 4 della legge 25/2021 si rende
opportuna la riformulazione dell'espressione "associazioni di
volontariato", includendo gli enti del Terzo settore in quanto gli
stessi, nell'ambito della loro autonomia, possono individuare gli
assetti più adeguati al perseguimento delle rispettive finalità e
allo svolgimento delle rispettive attività.
La V Commissione, nella riunione del 31 ottobre, ha espresso
parere favorevole sugli articoli sopracitati.
La I Commissione, non avendo articoli di competenza da
esaminare, nella riunione del 31 ottobre 2022 ha espresso parere
favorevole sull'insieme del provvedimento.
Presidente -
Grazie per la relazione. A questo punto
apriamo la discussione generale. Chi intende intervenire in
discussione generale, è invitato a prenotarsi. La discussione
generale è aperta. Ha chiesto la parola il consigliere Baccega, ne
ha facoltà.
Baccega (FI) -
Credo che talvolta, quando si lavora
in Commissione, può sfuggire qualcosa, soprattutto in V
Commissione, che è parecchio impegnata con tutte le questioni
legate ai servizi sociali e alla sanità.
In realtà, la V Commissione ha affrontato l'articolo 5, che
parla di modificazioni al comma 1 e a un certo punto dice che hanno
previsto l'istituzione del registro nazionale, quindi la nuova
disciplina degli interventi a favore dello sport, attività sportive
dilettantistiche gestite dal Dipartimento per lo sport, al quale
devono risultare iscritte, ai fini dell'accesso a benefici
pubblici, tutte le associazioni e società sportive dilettantistiche
affiliate a una federazione sportiva nazionale riconosciuta dal
CONI.
Volevo chiedere - mi è sfuggito in Commissione - Assessore, gli
enti di promozione sono esclusi o sono coinvolti? Perché anche gli
enti di promozione sportiva sono iscritti al CONI e fanno parte del
contesto generale del CONI, quindi, da questo punto di vista,
potrebbe essere una svista e magari chiarirlo con un piccolo
emendamento in Consiglio che si può fare.
L'altra questione che avevo chiesto riguardava in questa legge
di manutenzione, che aveva visto diversi interventi anche
pertinenti, la totale mancanza di interventi sulla legge n. 3
dell'edilizia residenziale pubblica. La risposta è stata: "quando
non c'è impatto finanziario, si può inserire, quando invece c'è
impatto finanziario, non lo si può fare". Giustamente, questo lo
sapevamo. Mi pare che gli interventi sulla legge n. 3 si potevano
fare perché la maggior parte degli interventi che sono da fare
riguardano interventi dove non c'è impatto finanziario, ma su
questo abbiamo degli altri atti ispettivi e interverremo nel
percorso.
Noi in Commissione ci siamo astenuti e manterremo l'astensione
anche rispetto a quanto si svolgerà in Consiglio.
Presidente -
Altri vogliono intervenire in discussione
generale? Non vedo altre richieste. La parola all'assessore
Jean-Pierre
Guichardaz.
Guichardaz J. (FP-PD) -
Al momento mi prende alla
sprovvista rispetto alla precisa risposta e forse era stata già
fatta questa domanda in Commissione e il dirigente Ferrazzin aveva
risposto. Mi pare di ricordare che all'interno di questo registro,
che è stato istituito ai sensi della nuova regolamentazione del
2021, fossero ricomprese anche le associazioni di promozione. Mi
documento e le do una risposta nell'immediatezza. Adesso chiamo il
dirigente, non ho attualmente la norma sottomano ma le so dire
qualcosa a breve.
Presidente -
Ci sono altri interventi in discussione
generale? Se qualcun altro vuole intervenire, si prenoti. Se non vi
sono prenotazioni... ha chiesto la parola il consigliere Malacrinò,
ne ha facoltà.
Malacrinò (FP-PD) -
Per chiedere solo la sospensione per
qualche minuto.
Presidente -
Sospendiamo per qualche minuto. Il Consiglio
è sospeso.
La seduta è sospesa dalle ore 11:32 alle ore 11:37.
Bertin (Presidente) -
Riprendiamo i lavori del Consiglio,
che era stato interrotto anche in relazione a un chiarimento. La
parola al consigliere Baccega per secondo intervento.
Baccega (FI) -
Trenta secondi per dire al Consiglio che
ho avuto chiarimento da parte dell'Assessore e del Dirigente
rispetto a quanto richiesto. Gli enti di promozione sportiva fanno
parte di un altro articolo della legge e quindi non rientrano in
questa parte di modifica di manutenzione dell'ordinamento regionale
per il 2022.
Resta comunque il nostro voto di astensione per non vedere nulla
che va a inserirsi nell'ambito di quelle modifiche sulla legge n.
3, che, in qualche modo, abbiamo più volte sollecitato da due anni
a questa parte.
Presidente -
Ricordo che siamo ancora in discussione
generale e se qualcuno vuole intervenire, deve prenotarsi adesso.
Non vedo prenotazioni per interventi nella discussione generale,
pertanto la chiudo. Per la replica da parte del Governo, la parola
al Presidente della Regione.
Lavevaz (UV) -
In realtà, non c'è gran replica da fare
non essendoci stata discussione ma semplicemente è l'occasione per
ringraziare gli uffici, visto che questo è un disegno di legge
molto tecnico, è una legge di manutenzione dell'ordinamento
regionale, quindi ringrazio le Commissioni per il lavoro svolto e
tutti gli uffici, tutti i dipartimenti, in particolare il
Dipartimento legislativo, che ha coordinato il lavoro di questa
piccola
omnibus
, un lavoro non semplice come sempre, quindi
la mia replica si limita a questo.
Presidente -
Vi sono altri interventi? Dichiarazioni di
voto? Non vedo altre richieste, se così è, possiamo passare
all'analisi dell'articolato e alla conseguente votazione. Articolo
n. 1, vi sono interventi su quest'articolo? No. Possiamo mettere in
votazione l'articolo n. 1. La votazione è aperta. La votazione è
chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Sammaritani)
L'articolo n. 1 è approvato.
Stesso risultato per l'articolo n. 2? Stesso risultato. Articolo
3. Stesso risultato. Articolo 4. Stesso risultato. Articolo 5.
Stesso risultato. Articolo 6. Stesso risultato. Articolo 7. Stesso
risultato. Articolo 8. Stesso risultato. Articolo 9. Stesso
risultato. Articolo 10. Stesso risultato. Articolo 11. Stesso
risultato. Articolo 12. Stesso risultato. Articolo 13. Stesso
risultato. Articolo 14. Stesso risultato. Articolo 15. Stesso
risultato. Articolo 16. Stesso risultato. Articolo 17. Stesso
risultato. Con l'approvazione di questi 17 articoli possiamo
mettere in votazione la legge nel suo insieme. La votazione è
aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Sammaritani)
Il disegno di legge è approvato.
