Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 269 del 14 novembre 1970 - Resoconto
OGGETTO N. 269/70 - Concessione di un contributo nelle spese
di primo impianto per la gestione della Casa di riposo "Marta
Thédy" di Gressoney St. Jean.
Benzo (D.P.)
- La Casa di riposo Marta Thédy, di
Gressoney St. Jean, è sita in frazione Dresal a 1400 metri sul
livello del mare, a circa 500 metri dal capoluogo, in zona ben
soleggiata e sarà aperta il 1° dicembre prossimo.
Il fabbricato, che in origine era una casa rurale, proviene da
un lascito disposto a favore del Comune dalla Signora Marta Thédy
ed è stato restaurato dall'esterno e completamente riadattato
all'interno a cura dell'Amministrazione comunale con una spesa
complessiva di lire 20.828.225, i cui fondi sono stati reperiti
come specificato nella relazione inviata ai Signori Consiglieri
regionali.
Nella realizzazione degli ambienti interni sono state tenute
presenti le particolari esigenze e le necessità delle persone
anziane: scale a gradino basso, illuminazione diffusa, ecc. Il
riscaldamento è assicurato con impianti centrale con termosifoni.
Gli arredamenti, pressoché tutti di legno, sobri e confortevoli, e
soprattutto i rivestimenti in boisé di parte delle superfici delle
pareti dei locali conferiscono indubbiamente all'ambiente
un'atmosfera di intimità e di calda accoglienza.
Sul lato sud dell'edificio è disponibile una superficie erbosa
che potrà essere adibita a déhors.
Un apposito statuto predisposto dal Comune regola la gestione
della casa di riposo e le modalità per le ammissioni. In
particolare l'amministrazione è demandata ad un Consiglio di
amministrazione composto da sette membri nominati due dal Consiglio
comunale di Gressoney St. Jean, uno dal Consiglio comunale di
Gressoney La Trinité, uno dal Comitato ECA di Gressoney St. Jean e
tre tra i soci stessi.
La Casa di riposo accoglierà anziani inabili al lavoro, di ambo
i sessi, nati nei Comuni di Gressoney St. Jean e Gressoney La
Trinité, oppure che discendano da famiglie originarie dei due
predetti Comuni, oppure ivi residenti da almeno 20 anni.
Non viene esclusa la possibilità di ammissione di persone
anziane di altri Comuni, specie della Valle del Lys, in caso di
disponibilità di posti letto. Sono esclusi gli ammalati cronici che
abbiano bisogno di assistenza medica e infermieristica continua e
le persone affette da disturbi mentali.
Lo statuto prevede che il ricovero può avvenire a titolo
gratuito o a pagamento; gli amministratori del Comune intendono
fissare una retta prestabilita la cui misura potrebbe variare in
futuro in relazione alla spesa di gestione della Casa di
riposo.
Al pagamento della retta dovrebbero provvedere i ricoverati
medesimi o i loro parenti in caso di possibilità finanziaria,
oppure in tutto o in parte la Regione o altro Ente assistenziale in
caso di mancanza o insufficienza di mezzi.
Mi pare ovvio affermare che l'iniziativa del Comune di Gressoney
St. Jean è meritoria di incondizionati consensi ed è auspicabile
che l'esempio venga seguito da altre amministrazioni comunali della
Regione.
Nella società attuale, la quale tende sempre più ad isolare ed
emarginare la persona anziana, specie anche se inabile, la Casa di
riposo comunale evita un ricovero negli Istituti lontani dal paese
di origine, dai parenti, dai conoscenti.
È solo il caso di accennare, infine, che il tradizionale
istituto o rifugio per vecchi, oltre a limitare a volte in modo
preoccupante la libertà del ricoverato, è incapace a comprendere e
soddisfare le particolari esigenze dell'anziano, con conseguenti
frustrazioni e spersonalizzazione dell'individuo; per queste
considerazioni ritengo opportuno che il Consiglio regionale
aderisca alla richiesta inoltrata dal Comune di Gressoney St. Jean,
per la concessione di un contributo nelle spese di primo impianto e
di apertura della Casa di risposo Marta Thédy, tenuto conto anche
che il Comune non ha fruito di alcun intervento finanziario della
Regione per gli oneri sostenuti per il riadattamento
dell'edificio.
Andrione (U.V.)
-
Vorrei chiedere un chiarimento
all'Assessore, dopo di me c'è Freppaz, vorrei chiedere un
chiarimento: nello statuto della Casa di riposo, è detto qui nel
testo "il ricovero può avvenire a titolo gratuito oppure a
pagamento; gli Amministratori del Comune intendono fissare una
retta di ricovero prestabilita la cui misura potrebbe variare in
futuro in relazione alle spese di gestione della Casa di riposo. Al
pagamento della retta dovrebbero provvedere le persone interessate
o i loro parenti, oppure in tutto o in parte la Regione o altri
Enti". Io sono favorevole a che la Regione intervenga, però
dovrebbe essere chiaro che lo Statuto della Casa di riposo non
prevede entrate della Regione, in quanto è assolutamente
discrezionale che la Regione intervenga o meno, in questo
senso.
Montesano (P.S.D.I.)
- Senta Assessore, vogliamo far fare
altre interrogazioni e poi rispondere alla fine?
Freppaz (U.V.)
- Sono a conoscenza in quanto che l'ho
visitata questa Casa di riposo a Gressoney St. Jean, casa
completamente rimessa a nuovo, all'interno ha una sistemazione
comodissima, con doppi servizi, bagni in ogni piano, palchetti,
pareti, soffitto tutto rivestito in legno verniciato, cucina
moderna, arredamento nella sala, salotti, tutto in legno con
formica sopra, il mobilio nelle camere pure tutto in legno, tutto
nuovo in stile caldo tipo montagna.
Da informazioni assunte, sembra anche che abbiano la possibilità
di avere un personale abile e preparato; non ci sono pertanto
richieste di ricovero, ma sembra da fonti abbastanza fondate, che
questa richiesta non dovrebbe mancare una volta aperto il
pensionato.
Mi risulta che noi abbiamo tuttora un numero di sessanta persone
che potrebbero essere dimesse dalle case di cura fuori Valle e
nessuno si preoccupa di andarli a ritirare, nemmeno i più vicini
parenti. Penso che se noi avessimo ricoveri sufficienti in Valle
sarebbe veramente necessario ed auspicabile poterli ritirare.
Savioz (P.C.I.)
- Io vedo che nel regolamento vi è una
frase che dice: "non è esclusa la possibilità dell'amissione di
persone anziane di altri Comuni specie nella Valle del Lys, in caso
di disponibilità di posti".
Questo è benissimo perciò vorrei che fosse tassativo in quanto
che la Regione ci mette dei soldi, ne abbiamo già messi prima, già
una volta abbiamo versato qualcosa per fare qualche cosa lassù, ci
siamo interessati per il lascito di cui alla Regione ad un certo
momento ha rinunciato a favore del Comune di Gressoney, ed allora
io penso che sarebbe opportuno mettere: "che hanno diritto anche
tutti gli abitanti della Valle del Lys, allo stesso titolo di
quelli che risiedono e che sono del Comune di Gressoney La Trinité
e di Gressoney St. Jean".
Sarebbe opportuno questo; non è giusto che un rifugio dove
perennemente ci sono dei posti liberi, per fortuna, ce ne sono
pochissimi, io ho avuto occasione di andarci due o tre volte in
sopralluogo a questo ricovero e ho sempre visto che c'erano dei
posti disponibili, quindi c'è poca richiesta e poche presenze,
quindi bisognerebbe dare la possibilità e la certezza, il diritto
direi, a tutti gli abitanti della Valle del Lys di poter essere
immessi in questo rifugio e non solo il diritto a quelli di
Gressoney St. Jean e di Gressoney La Trinité. Grazie.
Personnettaz (D.P.)
-  Ritengo giusta la richiesta
del Consigliere Savioz e mi associo al suo pensiero e alla sua
richiesta.
Benzo
(D.P.)
- In effetti gli interventi entrano
nel merito dello statuto. Alla domanda fatta dal Consigliere
Andrione rispondo che non risulta dallo statuto quello, questo è
quanto loro dicono, noi interveniamo in queste spese di primo
avviamento, ma nello statuto non c'è nessun articolo che preveda,
salvo il versamento dei soci, che insomma, nella parte
dispositiva...
Per quanto concerne, ringrazio il Consigliere Freppaz di avere
portato il suo personale contributo alla questione e per quanto lei
ha accennato noi stiamo già facendo effettuare queste indagini
proprio per avere una visione completa di tutto il problema in quel
settore. Lei avrà notato che nel finale del mio intervento ho già
auspicato quanto meno la possibilità di interventi, direi così
moderni, in questo settore che permettono di avere una apertura
maggiore anche nel ricovero di queste persone anziane.
Ho notato anche nello Statuto, molto aperto, molto libero, anche
per quanto riguarda il culto, è una cosa molto ben fatta.
Alla domanda del Consigliere Savioz io devo dire una cosa, forse
la sua memoria risale agli anni in cui erano state fatte delle
richieste di contributo dal 1962 al 1963, ma ci sono delle prese
d'atto della Giunta e null'altro, anzi c'è una certa presa d'atto,
Lei in quelle due sedute era assente, ho visto dalle deliberazioni,
si è respinta la richiesta, quindi non ci sono state, non sono
stati dati dei contributi.
Per quanto riguarda la specifica domanda: l'articolo 2 dello
statuto, lo statuto che loro hanno approvato, che gestiranno questa
Casa di riposo, lo statuto approvato dal Comune dice: "L'Istituto
ha lo scopo di provvedere gratuitamente, secondo i propri mezzi, al
ricovero, al mantenimento e all'assistenza degli anziani d'ambo i
sessi ed inabili al lavoro proficuo".
"a) che siano nati a Gressoney St. Jean o a Gressoney La
Trinité;
b) che discendano da famiglie dei detti due Comuni;
c) che da almeno 20 anni abbiano la residenza di fatto in uno
dei due Comuni; che non abbiano congiunti tenuti per legge a
provvedere alla loro sorte ed in grado di poterlo fare".
Poi c'è l'ultima parte che ritengo anche questa abbastanza
aperta "entro i limiti dei posti disponibili (prima si sono
preoccupati fare qualcosa di buono per il loro comprensorio)
possono essere altresì accolti, mediante pagamento di una retta da
stabilirsi dall'Amministrazione, anziani non aventi titolo al
ricovero gratuito".
Quindi ritengo che la creazione di questa Casa di riposo abbia
voluto rispondere un po' alle esigenze, diciamo, di questi due
Comuni; loro però hanno detto che sono disponibili, se c'è la
disponibilità di posti letti, non solo per il ricovero degli
anziani del Comune ma anche per tutti quelli della Valle del Lys; è
lo Statuto che loro hanno approvato, per cui è nata questa
fondazione per gli anziani, era stato lasciato anche per gli
anziani del luogo.
Savioz (P.C.I.)
- Non è che io non capisca il perché e il
per come è uscita questa casa e perché funzioni in questo modo e
non mi stupisce il fatto che loro abbiano voluto fare un
regolamento tale per cui avere le mani libere, ma io mi richiamo
anche alla questione del 1970, viviamo nel 1970, tutto cerca di
ampliarsi al massimo possibile di visuale e di orizzonte, non è
giusto che ci chiudiamo nel nostro guscio e pensiamo soltanto a
quelli del nostro Comune e poi, caso mai, anche agli altri degli
altri Comuni, ripeto, ci troviamo di fronte ad una istituzione che
ha avuto dei contributi sia dal BIM, denaro pubblico di tutti i
Comuni della Valle di Aosta, sia ben chiaro, e sia di quelli della
Regione che verranno dati - e io ero fermamente convinto che già ne
avevamo dati, mentre Lei mi dice che questo non è avvenuto - va
beh, faccio ammenda alla mia memoria che non è sempre fertile -
però noi stiamo per dare altri tre milioni, non è il fatto di dare
tre milioni di lire ma è proprio il fatto di principio a cui io
chiedo che sia fatta questa questione: si tenga presente agli
Amministratori di Gressoney St. Jean e La Trinité - che sono
persone intelligenti, che sono persone che capiscono - non sono
paesi non sono Comuni retrivi dove non c'è verso di farsi capire.
Io so per esperienza personale che discutendo con loro si ottiene
di vedere le cose con una ampiezza tale, per cui è possibile
modificare, forse un semplice suggerimento gli fa cambiare
immediatamente questa dicitura qui che è una dicitura, permettetemi
l'espressione, estremamente conservatrice, in quanto che dice "non
è esclusa la possibilità"; ma domani un amministratore qualsiasi
che gli dica: "no, la possibilità non c'è" e quell'individuo non
può fruire di questo, tanto più che è una istituzione a pagamento e
non è un'istituzione gratis come può essere l'Ospizio di carità,
quindi io insisterei - Assessore mi perdoni, mi conceda questa
possibilità di insistere, proprio tenuto conto che ci troviamo di
fronte della povera gente che non ha più niente, che per traversie
della vita o per ignoranza o per vizio o per una ragione o per
l'altra, comunque vengono a trovarsi in condizioni di dover essere
aiutati dal pubblico denaro; quindi pubblico denaro c'è e quindi
pubblico denaro sia disponibile almeno, almeno per quelli della
Valle del Lys, io non includo gli altri perché la cosa è talmente
piccola, per cui ritengo che non si possa, ma a mio modesto avviso
dovrebbe essere aperta a tutti.
Fosson (U.V.)
- Io ho sentito solo l'ultima parte di
quello che ha detto Savioz e, messo come è messo qui, io ritengo
che sia anche accettabile, è giusta anche la raccomandazione di
fare la raccomandazione da parte della Giunta regionale a questo
Comitato che gestirà questa Casa, ma che sia data la priorità a
quelli del Comune di Gressoney La Trinité come è messo qui mi
sembra che è ovvio; parliamo di una questione con una disponibilità
di 18 posti, quindi questa priorità, poi lo dicono già loro, quindi
si potrebbe rafforzare un po' raccomandando assolutamente che se ci
sono dei posti liberi vengano messi a disposizione degli altri
abitanti della Valle del Lys, ma però proprio porre come
condizione, perché magari domani loro potrebbero avere poi i posti
occupati da quelli della Valle del Lys e non avere più posti
proprio per quelli di Gressoney; quindi bisognerebbe farlo come
raccomandazione forse un po' più forte ma non metterla come
condizione sine qua non, questo mi permetterei di dire, senza
dissentire completamente da quello che diceva Savioz.
Manganoni (P.C.I.)
- Io oltre a sostenere quanto ha detto
Savioz, vorrei aggiungere di più. Si dice che sono previsti 18
posti, supponiamo, facciamo un'ipotesi che dei due Comuni ce ne
siano solo 7-8; ora noi affronteremo le spese del riscaldamento,
del personale, ecc., per otto persone quando c'è posto per 18; ciò
che sarebbe un assurdo perché sarebbe uno sperpero inutile di
denaro, con i problemi che si presentano in Valle cioè avere negli
Istituti che non abbiamo, vero, altre persone di altre zone che si
trovano in quella situazione.
Quindi priorità senz'altro, però dopo avere dato la priorità a
quelli dei due Comuni per raggiungere il numero dei 18 vengano
ammessi altri, magari di quelle zone io lo comprendo che non
sarebbe giusto prendere uno da Introd e mandarlo laggiù, però
almeno della vallata, di quella zona, è anche una ragione di
questioni economiche, non sperperiamo del denaro.
Tonino (P.S.I.U.P.)
- Io vorrei approfittare di questo
oggetto per chiedere all'Assessore, non lo chiedo adesso, me la
dirà questa delucidazione, a che punto si trova la Casa di riposo
di Plan de Brun perché sia funzionante.
Benzo (D.P.)
- Dunque mi pare che dagli interventi dei
Signori Consiglieri sia emerso un fatto, cioè dalla relazione è
ovvio che io farò questa raccomandazione agli Amministratori
comunali di Gressoney St. Jean, per quanto loro stessi già hanno
aperto, tutti sanno che se c'è disponibilità metteranno a
disposizione di coloro i quali abitano nella Valle del Lys, anche
proprio ai fini della stessa costituzione di questa Casa di riposo.
Una cosa è certa che dagli interventi che sono venuti fuori si vede
che quando vi sono delle buone iniziative, ribadisco che è una
ottima iniziativa che dovrebbe moltiplicarsi in altri Comuni, ci
sono gli interventi dei Consiglieri regionali che ne parlano a
favore; io quindi farò questa raccomandazione ai Consiglieri, ma
ritengo appunto che data la limitatezza dei posti e la loro stessa
disponibilità siano orientati proprio già in quel senso.
Consigliere Tonino per l'altra questione le devo dire, Lei
approfitta di questo per chiedere un'altra questione, stiamo
esaminando anche quella, perché c'è una pratica che stiamo
esaminando, la questione della Casa di riposo che in questo
momento, come Lei sa, non ha nessun ricoverato.
Montesano (P.S.D.I.)
- Chiusa la discussione, allora si
passa alla votazione della delibera di cui all'oggetto n. 8. Chi
approva alzi la mano. Contrari? Astenuti? Il Consiglio approva.
