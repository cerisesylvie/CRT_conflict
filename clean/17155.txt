Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 501 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 501/XI Notizie in merito alle procedure seguite per
la nomina del Commissario dell'Unità Sanitaria Locale.
(Interpellanza)
Interpellanza Vista la delibera n. 4790 del 21 dicembre 1998,
con la quale la Giunta regionale nomina il Dr. Pietro Bosso
Commissario dell'USL della Valle d'Aosta;
A conoscenza di quanto previsto dall'articolo 3, comma 6 del
decreto legislativo n. 502/92;
Rilevato come la procedura del Commissariamento seguita dalla
Giunta regionale sia priva di ogni fondamento giuridico e quindi
discrezionale ed illegittima;
Visto il rapporto di lavoro dipendente intercorrente tra l'USL e
il Dr. Pietro Bosso, per quanto in aspettativa senza assegni, si
viene a creare un caso di incompatibilità con la nomina a Direttore
generale, alla cui figura può essere assimilata quella del
Commissario visti i poteri allo stesso attribuiti;
Viste, altresì, le dimissioni dall'USL richieste in precedenza
al Dr. Alberto Morelli al momento della sua nomina a direttore
generale dell'USL stessa.
I sottoscritti Consiglieri regionali
Interpellano
la Giunta regionale per conoscere:
1) perché è stato disatteso il comma 2 della legge regionale 8
giugno 1994, n. 24;
2) per quali motivi non sono state richieste le dimissioni
dall'USL del Dr. Pietro Bosso precedentemente alla nomina a
Commissario dell'USL stessa, come previsti dalle vigenti norme in
vigore.
F.to: Beneforti - Squarzino Secondina
Presidente Prima di dare la parola al Consigliere Beneforti,
vorrei fare un appello tanto all'interpellante quanto
all'interpellato, che hanno animato le ultime sedute del Consiglio
regionale, invitando caldamente a mantenersi sull'argomento e a non
esprimere giudizi e considerazioni di natura personale sulle
persone che sono coinvolte in queste procedure. Questo perché non
si dia luogo agli spiacevoli episodi a cui abbiamo assistito in
qualche circostanza, quasi sempre in riferimento a queste
tematiche. Quindi è un invito che rivolgo loro caldamente,
assicurando che qualora dovessero ripetersi casi analoghi a quelli
che abbiamo conosciuto la seduta viene immediatamente sospesa e
prosegue a porte chiuse.
La parola al Consigliere Beneforti.
Beneforti (PVA-cU) Accolgo l'invito, del resto l'ho sempre
accolto l'invito del Presidente. Bisogna però che tutti accogliamo
questi inviti e ci atteniamo alle cose che si dicono.
Torniamo sull'argomento concernente la nomina del Commissario
nella persona del dr. Bosso, in quanto, come avevamo già detto in
precedenza, con tale nomina la Giunta ha violato le leggi vigenti
sia a livello nazionale che a livello regionale.
Il dr. Bosso non poteva, come non può, essere nominato
commissario dato che non ha i requisiti previsti dalla legge, e uno
dei requisiti è fondamentale ed è quello dell'incompatibilità,
essendo il dr. Bosso dipendente dell'USL.
La Giunta con la nomina del dr. Bosso ha violato il disposto di
cui all'articolo 3, comma 9, del decreto legge n. 517/93, che
recita: "La carica di direttore generale è altresì incompatibile
con la sussistenza di un rapporto di lavoro dipendente, ancorché in
regime di aspettativa senza assegni con l'USL, presso cui sono
esercitate le funzioni". Credo che questo comma dell'articolo 3 del
decreto legge n. 517/93 sia chiaro.
La Giunta avrebbe dovuto provvedere entro 60 giorni alla
sostituzione del dimissionario, come previsto dall'articolo 3,
comma 6, del decreto legislativo n. 502/92, e questo lo sa
l'Assessore Vicquéry, quindi con un avviso da pubblicare nella
Gazzetta ufficiale della Repubblica italiana da parte della
Regione, fra gli iscritti nell'apposito elenco nazionale, istituito
presso il Ministero della sanità di cui al comma 10 dello stesso
decreto legislativo n. 502/92. Era questa la strada da seguire.
E qui l'Assessore non mi venga a ripetere quello che mi ha detto
in altre occasioni - mi pare nella seduta precedente - e cioè che
la nomina del commissario è diversa da quella del direttore
generale, perché ritengo che non faccia nessuna differenza, dato
che oltre allo stipendio i compiti sono gli stessi! Del resto lo
dice la Giunta nella delibera n. 4790 del 21 dicembre 1998, là dove
afferma che l'ambito dei poteri attributi al commissario coincide
con quello dei poteri attribuiti dalla legge al direttore generale.
E viene da chiedersi perché non si è seguito la procedura, perché
non bastano le motivazioni che avete scritto nella delibera per
giustificare l'inadempienza che avete compiuto.
Voi avete violato oltre al comma 2 dell'articolo 10 della legge
regionale 24/94, i commi b) e c) dell'articolo 5 della stessa
legge, perché se come dite nella delibera n. 4790 la normativa
regionale prevista dalla legge 8 giugno 90 n. 24 deve essere
riformata, non essendo più rispondente alle disposizioni nazionali
in materia, dovete tenere presente che di quella legge esiste anche
il comma 4 dell'articolo 1 che dice quello che io dicevo prima,
indica cioè la strada da seguire. Ovvero stabilisce la legge
regionale n. 24/90 che per quanto non diversamente disposto dalla
presente legge, si applicano all'USL le norme statali concernenti
le USL.
Quindi in assenza di legge regionale si fa riferimento alla
legge nazionale.
Finora tutti quelli che hanno assunto questo incarico si sono
dimessi. Allora perché a suo tempo avete fatto dimettere il dr.
Morelli da dipendente dell'USL? Non mi sembra logico né giusto che
si nomini un commissario che, oltre a percepire uno stipendio
favoloso, di 240 milioni l'anno, debba restare all'interno dell'USL
per maturare il diritto alla pensione. Questo non è morale, perché
questa è la norma.
E quanto uno è dipendente, cosa fa? Perché c'è
l'incompatibilità? Perché nella massima carica, domani quando
decade, nel frattempo si può assicurare il suo futuro all'interno
dell'USL e continuare a maturare il diritto alla pensione.
E poi vorrei sapere se è dignitoso per la Giunta regionale non
rispettare le leggi, sapendo che fa una nomina che è incompatibile.
Io credo che non sia dignitoso.
Se non volete rispettare le norme dello Stato italiano,
rispettate almeno le norme che vi siete dati a livello regionale!
La legge n. 24 stabilisce norme precise agli articoli 5, commi b) e
c) e 10, commi 1) e 2). Il comma 4 dell'articolo 5 poi si rifà alle
norme nazionali.
A questo punto aspetto una risposta dell'Assessore e della
Giunta regionale su questo argomento, per sapere se vogliono
continuare a non rispettare una normativa che esiste a livello
regionale e una normativa che esiste a livello nazionale. Non
voglio aprire polemiche con nessuno, pertanto concludo qui restando
in attesa della risposta dell'Assessore.
Mi auguro che nella sua risposta mi dica che prenderà oggi dei
provvedimenti che si dovevano prendere ieri.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) La procedura seguita dalla Giunta regionale per la
nomina del commissario dell'USL si basa sui seguenti elementi.
Il primo, la procedura di nomina di un commissario nell'Azienda
sanitaria, pur non essendo esplicitamente disciplinata nella
normativa statale e regionale, trae comunque fondamento giuridico
nei principi che sovrintendono al funzionamento delle pubbliche
amministrazioni; in merito inoltre bisogna tenere conto che l'USL
ha natura di azienda e non di semplice amministrazione e che
pertanto non è individuabile una distinzione fra ambiti di
ordinaria e straordinaria amministrazione.
Il secondo, l'aspettativa del personale del SSN è istituto
disciplinato dall'ordinamento di tale personale e tra i casi di
aspettativa non è indicata la nomina a commissario.
La disciplina del decreto legislativo n. 502/92, relativa al
direttore generale, riguarda solo il direttore generale e non può
essere estesa al commissario, ma non impedisce che il commissario
operi come un direttore generale, fermo restando che non può essere
considerato quale direttore generale.
Quarto punto, in mancanza di esplicite disposizioni, il
commissario in quanto commissario non deve essere collocato in
aspettativa né risulta incompatibile quale dipendente, in quanto
tale incompatibilità vale solo per il direttore generale. La
richiesta di dimissioni per la nomina a direttore generale si
applica solo al direttore generale e non è estensibile al
commissario, il quale peraltro ha un rapporto di lavoro connesso
alla nomina che non è fondato su alcun elemento contrattuale a
differenza del direttore generale.
Direttore generale e commissario sono figure distinte, che non
possono essere confuse anche quando hanno lo stesso trattamento
economico, perché in tal caso la coincidenza di trattamento
economico fa riscontro all'identica situazione di lavoro e connesse
responsabilità.
Le dimissioni o la vacanza del direttore generale non comportano
la cessazione dall'incarico del direttore sanitario e
amministrativo dell'USL, che contrattualmente cessano dall'incarico
soltanto entro tre mesi dalla nomina del nuovo direttore generale.
Le situazioni di incompatibilità del commissario sono evitabili in
via generale con la procedura di parere obbligatorio del direttore
amministrativo e sanitario dell'USL sulle deliberazioni da assumere
e dalla possibilità di procedere alla nomina di un funzionario ad
acta per l'esercizio di funzioni connesse all'attività
deliberativa.
In base a quanto sopra pertanto il dr. Bosso, quale Direttore
sanitario dell'USL, già collocato in aspettativa, è stato nominato
e svolge anche le funzioni di Commissario dell'USL. In riferimento
a tali elementi è da ritenere, come hanno ritenuto i funzionari che
hanno vistato la delibera, che la deliberazione n. 4790 della
Giunta regionale sia fondata giuridicamente e legittima.
Quanto affermato è suffragato anche da autorevole parere
legale.
Président La parole au Conseiller Beneforti.
Beneforti (PVA-cU) No, caro Assessore, non ci siamo, anche se la
sua risposta me l'aspettavo, per cui non rimango neanche
meravigliato. Ma la sua risposta m'induce ad affermare che
l'opinione che mi sono fatto personalmente, che si sono fatti i
dipendenti medici e non medici dell'USL, che si sono fatti i
cittadini valdostani, l'opinione che ci siamo fatti tutti non è
edificante per la Giunta regionale, perché con questa deliberazione
avete dato la dimostrazione dell'arroganza ancora una volta con la
quale governate la politica sanitaria nella nostra regione.
Nella legge non esiste il commissario, c'è tutta un'altra
procedura che il dirigente del suo Assessorato non le ha scritto e
che lei conosce però, Assessore. Si poteva nominare il direttore
sanitario o il direttore amministrativo provvisoriamente, in attesa
dei 60 giorni, e questo lo sa, Assessore, lo sa il dirigente
dell'Assessorato. Per cui quando una cosa non c'è, e ce ne sono ben
altre, si possono seguire altre strade; la realtà è che si voleva
questa persona a quel posto. E allora ditelo che volevate questo!
Fra l'altro, per il periodo in attesa di una nomina sarebbe andato
comunque, perché quando manca il direttore generale o va il
direttore amministrativo o il direttore sanitario, e fra i due va
quello che ha più età, quindi ci sarebbe andato ugualmente, anche
se limitatamente al periodo in cui si doveva nominare il direttore
generale. E la legge lo dice chiaramente. Perché non si è seguita
questa procedura?
La procedura del commissariamento da voi seguita è priva di ogni
fondamento giuridico, è del tutto discrezionale ed illegittima. Lei
ha concluso dicendo che dispone di un parere legale, ma anch'io ho
un parere legale che dice quello che le sto dicendo io. Noi
chiediamo la revoca di questo provvedimento, sappiamo che servirà a
poco o a nulla dirlo qui dentro, lo abbiamo detto all'esterno e lo
ripetiamo pubblicamente anche in questo Consiglio che chiederemo
alla Magistratura d'intervenire, perché le leggi siano rispettate,
perché nessuno goda di certi privilegi che per altri sono
incompatibili.
Qui per qualcuno ci sono privilegi mentre per altri c'è
incompatibilità! Certe ingiustizie all'interno dell'USL devono
finire! Occorre riportare serenità nell'ambiente, occorre fare in
modo che gli operatori sanitari più capaci non debbano abbandonare
l'Ospedale regionale e che poi siano seguiti anche dai nostri
ammalati che li vanno a trovare in Versilia. Bella zona la
Versilia, perché è la mia patria…
Ma non vi rendete conto che con certi vostri comportamenti e
certe nomine falliscono anche le più belle iniziative? Penso
all'IRRSAE, al discorso del Casinò, alla Centrale del latte, alla
Cooperativa Fontina che è in fibrillazione. Ma cosa raccogliete
nella sanità con la nomina di questo commissario? Andate a parlare
con la gente all'interno dell'ospedale, con gli operatori sanitari
e non sanitari, con i tecnici; ma cosa raccogliete?
Voi non potete fare le leggi a vostro uso e consumo, e non
potete neanche far dire alle leggi quello che volete voi per fare
ciò che volete. Non vi sto a dire come può essere qualificato colui
che vuole fare una legge per sé o colui che vuole sfuggire alle
leggi di tutti per avere una posizione di privilegio.
Colui che vuole le leggi per sé e colui che vuole sfuggire alle
leggi di tutti per avere una posizione di privilegio ha una
qualifica sola, che non sto a pronunciare qui, altrimenti mi
richiama anche il Presidente e io ho promesso di non dire cose che
non devono essere dette, però io chiedo che si riporti la legalità
anche nella nomina del direttore generale dell'USL. Ammettere di
avere sbagliato è un atto di umiltà e l'atto di umiltà credo che
sia anche un atto di forza: avere il coraggio di riconoscere di
avere sbagliato. E qui, signori, avete sbagliato e continuare a
perseverare diventa anche diabolico.
Comunque se voi non prenderete i dovuti provvedimenti,
cercheremo altre strade, come del resto sono partiti altri settori
che chiedono di riportare la legalità, e in altri ambienti sono
partiti in questo senso. Anche noi denunciamo pubblicamente, ci
siamo rivolti alla Magistratura e segnaleremo il fatto anche alla
Corte dei Conti in quanto riteniamo che questo sia un problema di
cui la Corte dei Conti sia competente. Noi i nostri passi
certamente li faremo.
