Classificazione
AGRICOLTURA



Oggetto del Consiglio n. 959 del 15 gennaio 2015 - Resoconto
OGGETTO N. 959/XIV - D.L. n. 15: "Disposizioni in materia di
impiego di organismi geneticamente modificati sul territorio della
Regione autonoma Valle d'Aosta/Vallée d'Aoste. Abrogazione della
legge regionale 18 novembre 2005, n. 29 (Disposizioni in materia di
coesistenza tra colture transgeniche, convenzionali e
biologiche)".
Presidente
- La parola al relatore Restano.
Restano (UV)
- Grazie di nuovo, Presidente.
Prima di passare all'illustrazione della norma di cui parleremo,
vi riferisco che la terza commissione, per analizzare il disegno di
legge in questione, si è riunita tre volte. A tale proposito vorrei
ringraziare i commissari per la sensibilità, la serietà e la
competenza dimostrate nell'affrontare un tema che è diventato di
vitale importanza per la salute pubblica e per la tutela
dell'ambiente in cui noi viviamo.
Effettivamente oggi quando si parla di OGM la comunità civile e
quella scientifica si dividono in favorevoli e contrari. A
tutt'oggi non si è ancora giunti a un definitivo chiarimento in
merito alla pericolosità di tali alimenti. Molte fonti di
informazione scientifica dichiarano che non vi sono rischi
accertati per il consumo di alimenti OGM. Vi sono poi numerosi
studi che proverebbero degli effetti dannosi collegabili al consumo
di alimenti OGM e altri che smentirebbero le dichiarate capacità
delle coltivazioni OGM di portare maggior reddito agli agricoltori
e aumentare le risorse alimentari del pianeta.
In merito all'argomento di cui trattiamo, l'amministrazione
regionale, nell'ambito dei principi fissati dalla direttiva della
Comunità europea n. 18 del 2001, direttiva del Parlamento europeo
del consiglio sull'emissione deliberata nell'ambiente di organismi
geneticamente modificati e dalla legge 5 del 2005, "disposizioni
urgenti per assicurare la coesistenza tra le forme di agricoltura
transgenica convenzionale e biologica", la legge regionale, la 29
del 2005 definiva il quadro normativo per realizzare la coesistenza
tra colture transgeniche convenzionali e biologiche sul territorio
regionale. Con la proposta normativa che oggi discutiamo si intende
fare un ulteriore passo avanti. La legge, infatti, persegue più
obiettivi.
Il primo è sicuramente di fornire una regola chiara e certa. Le
misure di coesistenza attualmente in vigore, di fatto, sancivano la
quasi impossibilità di coltivare prodotti OGM sul territorio della
Valle d'Aosta, ma non fornivano la garanzia nei confronti di
un'eventuale involontaria contaminazione crociata di OGM verso le
colture convenzionali e biologiche. Attraverso tale proposta
normativa l'amministrazione regionale assume una posizione chiara
ed inequivocabile. Sul territorio valdostano non sono ammesse
coltivazioni geneticamente modificate.
Altro obiettivo è la prevenzione della salute. In tema di
prevenzione della salute, quando le prove scientifiche implicano
delle incertezze o non sono sufficienti a prendere una decisione
definitiva su attività che potrebbero nuocere all'ambiente e
all'uomo, le autorità competenti hanno la facoltà di intervenire in
via cautelativa applicando il cosiddetto principio di precauzione.
La Commissione europea definisce il principio di precauzione come
una strategia di gestione del rischio. Attraverso questa scelta,
relativamente alla presenza di alimenti OGM, si intende quindi
tutelare la salute dei valdostani applicando tale principio della
precauzione su tutto il territorio regionale e quindi vietando
coltivazioni OGM.
Altro obiettivo è la tutela e la valorizzazione del nostro
patrimonio ambientale. Considerato l'assetto morfologico,
idrogeologico e climatico del territorio regionale, nonché la forte
frammentazione e parcellizzazione della proprietà fondiaria, le
misure di coesistenza non sarebbero in grado di impedire la
presenza involontaria di OGM nelle colture convenzionali e
biologiche, con conseguente alto pericolo di contaminazione e
potenziale grave danno all'ambiente, alle risorse naturali e alle
coltivazioni. L'esigenza di garantire l'integrità delle colture
convenzionali è per altro legata al fatto che le produzioni
agricole locali e, in modo particolare, quelle oggetto di tutela a
livello comunitario, prodotti DOP e IGP, sono state riconosciute
come tali poiché strettamente legate al territorio e alla
tradizione valdostana. È perciò indispensabile evitare che in un
territorio destinato alle produzioni di qualità vengano inserite
piante geneticamente modificate, dal momento che la loro
interazione ridurrebbe irrimediabilmente il valore della
specificità e che l'identità storica di ciascun prodotto finirebbe
con il venire meno, risultando compromesse le vocazioni colturali
di vaste aree produttive.
In ultimo l'esistenza sul territorio regionale di numerose aree
protette riconducibili alla rete natura 2000, riconosciute e
tutelate a livello comunitario per l'elevato grado di biodiversità,
comporta certamente la necessità di ridurre i rischi ambientali
derivanti dalle coltivazioni OGM. Ulteriore obiettivo è l'azione di
marketing territoriale. La Valle d'Aosta è la regione delle
montagne più alte d'Europa, è la regione del Monte Bianco, possiede
montagne e ghiacciai dai quali trovano poi origine sorgenti di
acqua microbiologicamente pura. Il nostro territorio viene
descritto, raccontato e successivamente identificato come un
ambiente sano e incontaminato, in grado di produrre prodotti di
alta qualità. E l'amministrazione regionale che, insieme alle
aziende agricole del territorio, attraverso azioni mirate, promuove
prodotti del territorio biologici, produce vini e altri alimenti di
alta qualità. Pertanto la scelta di riconoscersi come territorio
OGM free appare la naturale conseguenza rispetto a investimenti
portati avanti nel tempo, che adesso devono essere debitamente
promossi. Come già detto dal Ministro delle Politiche agricole è
più che mai attuale per la nostra regione, dobbiamo porci su un
livello di distinzione rispetto alla concorrenza e con questa norma
lo stiamo facendo. Vogliamo anche garantire pratiche commerciali
leali a tutela dell'interesse dei consumatori.
La presenza di una norma chiara è sinonimo di garanzia
commerciale e pone il consumatore nella condizione di individuare
nelle aziende valdostane degli interlocutori di fiducia. Il
presente disegno di legge si compone di 7 articoli.
Il primo afferma che la norma disciplina le modalità per
prevenire la presenza e la contaminazione involontaria di organismi
geneticamente modificati nelle colture convenzionali e biologiche
presenti sul territorio regionale. L'articolo 2 introduce il
divieto generale di coltivazioni OGM su tutto il territorio
valdostano. L'articolo 3, vigilanza e controllo, recita: ferme
restando le competenze di altre autorità previste da leggi statali
e regionali in materia di OGM, alla vigilanza e controllo
sull'applicazione della presente legge provvede il Corpo forestale
della Valle d'Aosta in collaborazione con la struttura regionale
competente in materia di produzioni vegetali e servizi
fitosanitari, avvalendosi dei laboratori accreditati per gli
accertamenti analitici. Relativamente a quanto previsto da questo
articolo vale la pena sottolineare che da una prima lettura si
potrebbe intendere che tutte le competenze di vigilanza siano
attribuite al Corpo forestale valdostano, senza tener conto di
quanto previsto dal regolamento 882/2004 che tratta di controlli
ufficiali intesi a verificare la conformità degli alimenti alle
norme sulla salute per gli esseri umani e quindi prevenire, ridurre
a livelli accettabili i rischi diretti o veicolati dall'ambiente
per gli esseri umani. In realtà con le parole "ferme restando le
competenze di altre autorità previste da leggi statali e regionali
in materia di OGM" il legislatore intende proporre
un'armonizzazione tra le varie istituzioni cui spettano i controlli
sull'ambiente e sugli alimenti nella fase di produzione primaria,
nel rispetto di quanto previsto dal decreto legge 91 del 2014, poi
convertito nella legge numero 116 dell'11 agosto 2014 che afferma:
"i controlli ispettivi nei confronti delle imprese agricole sono
effettuati dagli organi di vigilanza in modo coordinato, tenuto
conto del piano nazionale integrato di cui all'articolo 41 del
regolamento 882/2004 del Parlamento europeo, evitando
sovrapposizioni e duplicazioni, garantendo l'accesso
all'informazione sui controlli".
Da quanto attiene il laboratorio incaricato dei controlli
analitici, viene evidenziata la necessità di avvalersi di
laboratori accreditati così come peraltro previsto dal piano
nazionale di controllo OGM. A tale proposito appare, quindi,
corretto significare che gli Assessori alla Sanità, salute e
politiche sociali e all'Agricoltura e risorse naturali hanno già
provveduto a predisporre una nota di indirizzo operativo da inviare
agli organismi interessati, nella fattispecie il dipartimento
prevenzione dell'USL, il Corpo forestale valdostano, l'istituto
zooprofilattico sperimentale del Piemonte, Liguria e Valle d'Aosta,
l'ARPA e la struttura regionale per i prodotti vegetali. Tale nota
recita: "le attività di controllo e vigilanza devono essere svolte
in forma coordinata e in tal senso gli organismi in indirizzo
opereranno di volta in volta sul territorio regionale in maniera
congiunta e nel rispetto delle diverse competenze attribuite dalle
leggi nazionali e dalla presente legge regionale, nonché in
applicazione di quanto previsto dal regolamento CE 852 del 2004,
quale norma compresa nel pacchetto igiene". Tale strutturazione del
lavoro vuole anticipare lo spirito di semplificazione nei controlli
sulle imprese agricole al fine di assicurare l'esercizio unitario
dell'attività ispettiva di cui al decreto 91 del 2014.
L'articolo 4 prevede, fatta salva l'applicazione delle sanzioni
amministrative, l'obbligo per il conduttore del fondo, in caso di
accertata violazione, di rimuovere e distruggere le piante
coltivate e l'eventuale ulteriore semente, semenze che da esse si
siano prodotte. In caso di non ottemperanza, vi provvederà il Corpo
forestale, addebitando le spese al conduttore del fondo. L'articolo
5 stabilisce le sanzioni. L'articolo 6 prevede le disposizioni
finanziarie, mentre l'articolo 7 reca infine l'abrogazione della
legge 29 del 2005.
In conclusione, anche per sottolineare l'attualità e la
tempestività di questa norma, vi comunico che due giorni fa
l'europarlamento si è espresso in merito agli OGM, deliberando che
ogni singolo Stato potrà autorizzare o vietare la coltivazione
degli OGM purché approvati dalla Commissione europea. Ritengo che
questa sia una norma importante che ci pone all'avanguardia
sull'argomento in questione rispetto a tutte le altre norme e le
altre regioni d'Italia. Grazie.
Presidente
- Discussione generale. Chi chiede la parola?
La parola al collega Nogara.
Nogara (UVP)
- Merci Président.
Innanzitutto voglio ringraziare il Consigliere Restano che ci ha
esposto in maniera chiara la legge sugli organismi geneticamente
modificati. Vorrei innanzitutto dire chiaramente che il gruppo
dell'Union Valdôtaine Progressiste...è importante chiarirlo, perché
lo sentano tutti, perché forse c'è stato qualche disguido nelle
scorse settimane...in linea di principio è sicuramente d'accordo su
questa legge. Abbiamo solo alcuni dubbi, che ho già esternato in
sede di Commissione e onestamente vorrei riportarli nell'aula del
Consiglio.
Il primo non è un dubbio, ma è una constatazione. Questa legge
ci è stata presentata in commissione, ce l'ha presentata
l'Assessore con un dirigente, dicendoci che questa legge comunque
non poteva essere modificata. È stata presentata in commissione
come un pacchetto preconfezionato, perché era già passata a
Bruxelles e quindi non poteva essere toccata. Questo ci è parso un
po' fuori posto, diciamo, perché non vedo, allora, che funzione può
avere la Commissione quando ci si presenta e si faccia una
dichiarazione del genere; ma questa è una constatazione su come si
è operato. Vorrei, invece, entrare un po' nel contesto della legge,
soprattutto per due cose. Innanzitutto, in questo caso il
Consigliere Restano ha un po' sorvolato, ma noi già in sede di
Commissione abbiamo contestato quanto erano le sanzioni. A noi le
sanzioni sembrano a dir poco esagerate; ci possono essere delle
motivazioni perché ci siano delle sanzioni così alte e posso anche
capirle. Però, ascoltando attentamente quanto ha letto il
Consigliere Restano nella relazione, quando si dice...
di
un'eventuale involontaria contaminazione crociata di OGM;
anche
solo proprio questa frase. E questo era riferito alla legge che
c'era prima qui in Valle d'Aosta, che si riferiva a dei campi
vicini dove c'erano degli OGM o delle piantagioni non OGM.
Mettiamoci adesso nei panni di qualcuno. Lo sappiamo tutti che in
Valle d'Aosta non ci saranno delle piantagioni enormi di niente,
siamo in una regione che produce prodotti di nicchia. Mettiamo che
un agricoltore si voglia piantare a Pont-Saint-Martin, con i limiti
col Piemonte, un campetto di
mais
e che dall'altra parte a
Carema, a 30, 50 metri, ci sia un agricoltore che pianta degli OGM
modificati. Ecco, ci troviamo che se c'è una contaminazione, come
ha previsto nella sua relazione il Consigliere Restano, il Corpo
Forestale Valdostano deve andare da questo signore e dargli una
sanzione di 100.000 euro per un campetto che potrebbe essere anche
la metà di questa sala. Ecco, questa era una considerazione che
secondo me si doveva fare.
Poi, vi dirò, sono andato anche...così, perché per quello che mi
ricordavo del mio lavoro...a prendermi la legge, la 689
,
che
è sulla depenalizzazione. La 689 sulla depenalizzazione cita:
la
sanzione amministrativa pecuniaria consiste nel pagamento di una
somma non inferiore a euro 10 e non superiore a euro 15.000
.
Poi qui parla di sanzioni proporzionali, che non è questo il caso.
E poi, ha ancora un altro paragrafo, dove ho chiesto anche agli
uffici legali nostri se...perché, capite se...perché qui la legge
prevede che è depenalizzata questa legge. Allora, su una
depenalizzazione è normale che si mettano dei limiti minimi e
massimi; mi sembra un po' esagerato, se una legge è depenalizzata,
dover pagare 100.000 euro. Che è il minimo eh! Perché questa legge
prevede un minimo di 50.000 e un massimo di 500.000 euro.
Allora, si fa sempre quello che conviene di più al trasgressore;
in questo caso è il doppio del minimo e sono 100.000 euro. Perciò
la sanzione minima son 100.000 euro. Allora, su una legge
depenalizzata, pagare 100.000 euro mi sembra anche come
ratio
un po' strano. Gli uffici legali m'hanno detto che, se
la legge è stata fatta così, probabilmente si può. Non lo so. Io vi
chiedo: verificate questa cosa perché secondo me c'è qualcosa che
qui non funziona.
Altra cosa che vorrei far rilevare è proprio sull'aspetto del
controllo. E qui...e qui il controllo...io subito, nella prima
riunione della Commissione, avevo fatto rilevare che molto
probabilmente il Corpo Forestale non ha le competenze per fare dei
controlli del genere. Devo dire che tutti i commissari mi hanno
dato ragione su questo. Ecco, allora avevo fatto anche delle
proposte, è proprio per questo che dico magari, se fosse stato
possibile averla avuta prima questa legge, qualcosa a livello di
Commissione si poteva cambiare. Si è tacconato dicendo
facciamo
un accordo con l'USL
- che ci sia un accordo con l'USL va
benissimo -
sui controlli
. Però come si è evinto da quanto
ci ha spiegato adesso il Consigliere Restano, in base anche a tutti
i regolamenti CE, l'882 che prevede il controllo da parte dell'USL,
in fondo...ecco, allora era più normale magari che fosse il Corpo
Forestale ad assumere quattro persone all'interno del Corpo stesso
che provenivano dall'USL per fare questi controlli, oppure che
fosse direttamente l'USL a fare questi controlli. Adesso ci
ritroviamo come Corpo Forestale che accompagna, che fa e che deve
dare la contravvenzione. Perché poi dico: mettetevi un po' tutti
nei panni di un qualcuno che va, si presenta dall'agricoltore che
ha un campetto grosso come questa stanza e dice
guarda, devi
pagarmi 100.000 euro di sanzione perché è stato contaminato il tuo
campo
, oppure,
tu hai piantato -
perché poi dimostrarlo
non è così facile -
dell'OGM modificato
.
Queste sono le perplessità che abbiamo come gruppo dell'UVP.
Ribadisco, siamo perfettamente d'accordo con questa legge. È una
cosa buonissima che si è fatta. Forse bisognava farla anche prima.
Per la Valle d'Aosta è una cosa importante perché noi ci poniamo
come regione a OGM free. Tra l'altro questa era anche un qualcosa
che il gruppo di ALPE aveva presentato negli anni passati e
finalmente si è arrivati a questo. È un di più che noi possiamo
presentare sul mercato dei prodotti. Vi anticipo qui adesso che il
nostro voto sarà di astensione, ma non sarà un voto di astensione
perché siamo contrari. Come ho detto...ve l'ho ribadito dieci
volte; siamo perfettamente d'accordo. È un voto di astensione
perché vorremmo che al più presto questo Consiglio riprendesse in
mano questa legge per modificare queste cose che secondo me
sono...secondo noi, scusate, sono un po' in questo momento fuori
dalle righe. Grazie.
Presidente
- Grazie collega Nogara. La parola al collega
Roscio.
Roscio (ALPE)
- Grazie Presidente.
Ho ascoltato la relazione del collega Restano e anche con
attenzione le perplessità che ha espresso il collega Nogara. E devo
dire una cosa a nome del gruppo di ALPE: nel complesso, dopo il
percorso che c'è stato in Commissione e a nostro modo di vedere
questa legge va sostenuta. Nel senso che è pur vero che esistono
delle criticità che sono già state ricordate e le maggiori sono
quelle che riguardano le sanzioni. È già stato ricordato che si
tratta di sanzioni molto importanti.
E l'altra parte era la questione che riguarda i controlli; dove
chi è deputato a farli nel testo di legge ha delle difficoltà
perché attualmente non è attrezzato per farlo. E su queste
problematiche si è discusso anche in Commissione e adesso è in
corso probabilmente un qualche accorgimento per cercare di evitare
questi problemi. Quello che poi dobbiamo far rilevare è quello ed è
stato ricordato anche dal relatore. Nel senso che recentemente il
Parlamento Europeo si è espresso su questo tema, dando
sostanzialmente libertà agli Stati di legiferare sul tema delle
manipolazioni genetiche in agricoltura. Senza voler in questo caso
rientrare nel tema complessivo, cioè se gli OGM siano un rischio
oppure favoriranno in futuro...cioè acquisteranno una ricchezza per
la popolazione mondiale. Credo che, come noi abbiamo fatto, il
ragionamento è di andare a calare questo discorso nella realtà
valdostana e forse è lì la valenza principale di questo tema. Non
andiamo a dare dei giudizi generalizzati sugli OGM, abbiamo una
nostra idea, ma non possiamo pensare che la nostra idea debba
prevalere su tutte le altre. Calato nella Valle d'Aosta questo
tema, a nostro modo di vedere, ha sicuramente una sua validità, nel
senso che riteniamo che la Valle d'Aosta non possa ospitare colture
manipolate geneticamente, per diversi motivi che sono non solo la
tutela della salute, importantissima perché ricordiamo qui...è
stato ricordato nella relazione...il principio di precauzione, ma
anche per tutelare le particolarità della Valle d'Aosta. È stato
ben detto, ci sono i DOC, i DOP, gli IGP che non possono coesistere
con gli OGM. Alla fine, dunque, del percorso noi possiamo arrivare
a questo. Siccome il Parlamento Europeo si è espresso in tale modo
forse si poteva evitare le criticità, che magari saranno risolte,
ma si poteva evitare direttamente il testo della legge se il
percorso fosse stato diverso. Noi riteniamo che, se si fosse
discusso prima nella Commissione, queste perplessità sarebbero
venute fuori prima. Col pronunciamento del Parlamento Europeo
probabilmente un testo modificato poteva tranquillamente essere
accettato, sia per quanto riguarda le sanzioni sia per i controlli,
evitando questi problemi.
Sul metodo, quindi, qualche perplessità continua a rimanere e
anche sull'applicabilità effettiva della legge. Ma nel complesso la
valutazione per noi non può che essere positiva: infatti abbiamo
votato a favore della legge in Commissione e voteremo a favore di
questa legge anche in Consiglio, proprio perché riteniamo che la
possibilità per la Valle d'Aosta di potersi fregiare di questo
titolo...anche solo come
marketing
, come attrattività,
all'esterno, e dire
noi siamo la prima regione libera da OGM,
regione OGM free
...prevalga sugli altri aspetti. Ecco perché
convintamente...e come è già stato ricordato dal collega Nogara, a
suo tempo il gruppo ALPE
aveva già fatto una proposta di
legge su questo tema. Non possiamo, quindi, che accogliere con
soddisfazione il fatto che finalmente i tempi sono maturi e si è
riusciti a trovare una condivisione su questo tema. Per cui non
possiamo che essere favorevoli. Grazie.
Presidente
- Grazie collega Roscio. La parola la collega
Cognetta.
Cognetta (M5S)
- Sì, grazie Presidente.
Anche noi annunciamo il voto di astensione rispetto a questa
legge. Ce ne rammarichiamo moltissimo perché è una legge che per
noi è estremamente sentita e importante. Abbiamo
partecipato...diciamo così...in maniera efficiente ed efficace a
tutta la discussione che c'è stata in Commissione, anche se non
siamo membri ufficiali di quella Commissione, perché l'iter della
legge ci è parso...cioè lo spirito della legge ci è parso molto
molto importante. È l'iter che proprio non ci è piaciuto. Ancora
una volta il Consiglio Valle sottostà...diciamo così...a qualcosa
di esterno al Consiglio Valle. E questa è una cosa che non possiamo
accettare, mai e per nessun motivo. In questo caso forse c'è stato
un errore tecnico, forse c'è stata...diciamo così...una svista da
parte degli uffici. Non imputo direttamente ai politici questo tipo
di iter
,
però non è così che si possono fare le leggi che
non possono arrivare a scatola chiusa. Non possiamo neanche
presentare degli emendamenti, che è una cosa che secondo noi è
assolutamente inammissibile. Perché sono delle cose che abbiamo
discusso in Commissione, che potevano essere tranquillamente viste
e valutate, perché siamo noi che legiferiamo. Ma se qualcun altro
ce le piazza lì e ci dice
è così e dovete votarlo così e
basta
ritorniamo al discorso che faccio spesso, no? È inutile
la nostra presenza.
Fermo restando, quindi, che il fatto di essere la prima Regione
a OGM free potrebbe essere un cosa effettivamente molto importante,
ritengo molto più importante invece la centralità del Consiglio. E
quindi per questo motivo noi restiamo con la nostra idea di
astenerci da questa votazione. Grazie.
Presidente
- Grazie collega. Altri? La parola alla
collega Morelli.
Morelli (ALPE)
- Merci Monsieur le Président.
La prima battuta è
mieux vaut tard que jamais
. Avremmo
già potuto essere i precursori cinque anni fa perché oggettivamente
le condizioni morfologiche della nostra regione fanno sì che le
colture OGM non siano proprio introducibili in Valle d'Aosta.
Abbiamo una parcellizzazione tale per cui la commistione è
impossibile: ci sono sul territorio valdostano 320.000 particelle!
Di cui 220.000 di superficie inferiore ai 1.000 metri. Che si
arrivi, quindi, oggi a varare una legge per dichiarare gli OGM
proibiti in Valle d'Aosta, noi ne siamo soddisfatti, ma diciamo che
forse tutto questo poteva essere già fatto da alcuni anni. Non sto
a ripetere le osservazioni fatte dal collega Roscio e dal collega
Nogara, che condivido. Nella nostra proposta di legge la sanzione
era da 2.500 a 25.000 euro; è evidente che una sanzione da 50.000 a
500.000 è assolutamente inaccettabile. In questo senso, quindi, noi
chiediamo, pur votando a favore della legge, l'impegno della Giunta
per far sì che questa disposizione non sia applicata, venga
modificata, perché è assolutamente inaccettabile, proprio per le
condizioni morfologiche e climatiche della nostra regione. La valle
centrale, lo sappiamo, è caratterizzata da presenza di vento e
quindi i pollini vengono trasportati con grande facilità. E poi
anche l'assetto morfologico del territorio valdostano, con pendenze
naturali che favoriscono l'erosione e quindi il trasporto di
materiali organici a valle che possono andare a contaminare altri
terreni.
Veramente, quindi, l'invito all'Assessore e alla Giunta è quello
di apportare al più presto i correttivi dovuti a questa legge che,
ribadisco, noi condividiamo per gli effetti benefici che avrà
proprio sulla produzione agricola, che è una produzione di qualità,
e non potrà che trarre profitto da un
label
OGM free.
Presidente
- La parola al collega Donzel.
Donzel (PD-SIN.VDA)
- Grazie Presidente.
Nessuno del Partito
Democratico-Sinistra VdA è membro
ufficiale della III Commissione, ma abbiamo seguito con attenzione
questo disegno di legge sugli OGM
perché, come bene hanno
ricordato i colleghi di ALPE che furono promotori nel 2011 di una
legge in questa direzione, fu proprio nel 2011 che cominciammo ad
approfondire questa questione in Consiglio regionale, con una linea
che è quella che ci viene finalmente presentata oggi dal Governo
regionale, cioè quella di dichiarare non possibili le coltivazioni
OGM sul territorio regionale.
Una legge che naturalmente ha un suo percorso più complicato,
articolato, perché ha dovuto fare un passaggio attraverso le
Commissioni Europee e in qualche modo avere il via libera. Quello
che mi fa molto piacere è cogliere nell'intervento del collega
relatore Restano un linguaggio che da anni aspettavamo venisse non
solo da parte nostra, della minoranza, ma fosse patrimonio
collettivo di quest'aula. Da questo punto di vista, quindi, un
grosso balzo in avanti culturale è stato fatto. Merito certamente
di quelle forze che alle volte vengono sottovalutate in Consiglio
regionale; nella scorsa legislatura erano ALPE, Partito
Democratico...dice:
ma cosa ci sta a fare l'opposizione?
Beh, fa un lavoro, per esempio, di tipo culturale non indifferente.
Le leggo un passo, perché lei non c'era nel 2011 in quest'aula e
forse non seguì quella discussione. Citai, perché feci delle
ricerche per capire esattamente come funzionavano questi OGM...e
andai a verificare che la stessa Chiesa cattolica, che aveva fatto
un'apertura agli OGM, poi sull'esperienza africana si era ricreduta
perché veramente l'utilizzo di alcune colture OGM in Africa aveva
portato ad aumentare la povertà dei piccoli villaggi contadini
africani e dei vescovi avevano scritto al Vaticano
per cortesia,
prendiamo le distanze da questa situazione
. Citando un
documento nazionale del Partito Democratico di allora, leggevo
queste parole che traggo dal resoconto ufficiale.
Per quanto
riguarda l'impiego degli OGM in Italia, in un quadro di incertezza
sull'impatto ambientale e per la salute umana, riteniamo che non ci
siano le condizioni strutturali per l'ingresso di colture
geneticamente modificate e quindi la nostra opzione va chiaramente,
senza dubbi, a condividere il principio di precauzione e a favore
della coltivazione biologica e convenzionale.
Principio di precauzione che lei finalmente, dopo 5 anni, cita
in quest'aula e che noi avevamo citato nel 2011. E mi fa molto
piacere che la maggioranza regionale citi il principio di
precauzione, perché è lo stesso principio che, chi si ricorda, noi
usammo anche nella battaglia sulla questione del pirogassificatore.
Che la maggioranza regionale, quindi, in qualche modo cominci ad
accettare i concetti culturali per cui per anni ci siamo battuti in
quest'aula, è un ulteriore valore aggiunto rispetto alla questione
che è posta.
Nel merito, quindi, delle colture OGM conveniamo tutti...devo
dire che si conveniva già allora ma ci fu solo timidezza
nell'andare fino in fondo, nel dire già subito
no,
assolutamente
. Non è che nel 2011 non si condividesse che non
bisognava usare gli OGM, ma c'era una certa resistenza a dirlo.
Oggi lo si dice e quindi bene per noi. A noi fa piacere questa cosa
qui.
Sull'iter della legge e sulle perplessità dei colleghi è chiaro
che anch'io convengo che ci fosse maggiore condivisione, maggiore
dialogo. È chiaro che le cose che calano dall'alto sono brutte, ma
quando una volta tanto ti cala una cosa bella in aula è meglio
prenderla al volo e dire:
bene questa ce la teniamo
. Perché
vedo anche nel linguaggio, nei contenuti, nell'approccio mentale e
culturale al
no agli
OGM
, un fatto importante. Ed è
importante che al più presto si possa utilizzare questa sorta di
marchio, che dovremmo creare, inventarci per una regione a OGM
free
.
In un momento in cui viviamo una crisi turistica, una
crisi agricola senza precedenti, questo va speso al massimo.
L'unico neo vero di questa vicenda, e bene l'ha evidenziato il
collega Nogara, è la questione delle sanzioni. Ora, vorrei ancora
tentare in aula un passaggio con l'Assessore rispetto alla
questione delle sanzioni. Se l'Assessore mi dà un secondo di
attenzione, ritorno sulla questione delle sanzioni, evidenziata
correttamente dal collega Nogara perché rispetto alla questione
delle sanzioni, si è convenuto sul fatto che sono eccessive. Tutti
siamo d'accordo che sono eccessive. L'obiezione è tecnica e cioè se
noi modifichiamo il testo che ha avuto il via libera in sede
europea rischiamo di bloccare tutto. Allora, io dico è vero che
questi europei sono dei testoni e ne combinano una al giorno; però
me lo spiega perché tanta timidezza nel dire
modifico la
sanzione, rimando in là il testo di legge e dopodiché se mi
dicono...ah no, non mettete delle sanzioni abbastanza alte, non si
può fare...
lo ricorreggiamo. Abbiamo aspettato 5 anni; non
possiamo fare...buttare il cuore oltre l'ostacolo! Subemendamento,
si scrive immediatamente la sanzione inferiore...non capisco perché
un tecnico europeo che conviene su tutta la legge, su tutti gli
articoli, dice
eh no, ma qua la sanzione...
Cioè, questa cosa
che già in Commissione non mi ha...non ci ha convinti, ecco. Perché
una timidezza di questo tipo? Perché questa cosa ci...anzi! Questa
cosa non ci impedisce di dire che siamo OGM free; non ci impedisce
di dire che il Consiglio regionale ha votato l'OGM free. Non ci
impedisce di continuare ed eventualmente correggere, e solo dopo
dire
abbiamo dovuto mantenere questa sanzione perché veramente
c'è un testone a Bruxelles che non la vuol capire, ragazzi
. Ma,
fare un gesto di questo tipo...dov'è la difficoltà? Chiarisco,
quindi, che noi votiamo questa legge convintamente, come Partito
Democratico, ma che mi sfugge la
ratio
con cui l'Assessore
non riesce a cogliere quest'esigenza che abbiamo espresso.
L'esigenza che abbiamo espresso! E quindi ci vuole alle volte anche
un po' di coraggio. Alle volte diciamo...l'autonomia facciamo
giornate sull'autonomia, poi Bruxelles ci dice
calmi lì
,
se non fate come dico io l'autonomia non c'è più
. Eh beh! Te
la dico io, nel nostro territorio quella sanzione non ha senso. Ti
rapporto l'esigenza. Quella sanzione è una sanzione padana, da
applicare in un territorio come il Texas, come la Normandia; dove
ci sono estensioni di campi coltivabili. Che senso ha mettere
quella sanzione qua? Legislatore europeo, ti sei accorto che c'è la
Valle d'Aosta? Questo dico. E questo è a prescindere dal voto
convinto di questa legge perché se nel 2011 ho votato in un certo
modo con tutto il gruppo del Partito Democratico a favore del
no
agli OGM
...cioè, non ci rimangiamo quella posizione! E cogliamo
anche...come dire...il linguaggio molto più adeguato ai tempi del
collega Restano. Però, sono convinto che un subemendamento potrebbe
portare a una ben più larga condivisione in quest'aula della legge.
Grazie.
Si dà atto che dalle ore 9,53 assume la presidenza il
Vicepresidente Follien.
Follien (Presidente)
- Grazie. La parola al Consigliere
Borrello.
Borrello (SA)
- Grazie Presidente.
Buongiorno a tutti. Il tema è stato affrontato all'interno della
terza Commissione e, così come ha anticipato il collega Restano, è
stato un dibattito proficuo, in cui le diverse sensibilità
politiche hanno manifestato un apprezzamento rispetto allo spirito
nobile di questo disegno di legge, legato essenzialmente a rendere
la Valle d'Aosta un territorio OGM free
.
È un aspetto che,
così come ha detto il collega Restano, ha dei punti di valore che
sono facilmente individuabili, legati essenzialmente a fornire una
regola chiara e certa, lo ha definito all'interno della sua
relazione:
andare a fare un ragionamento legato alla prevenzione
della salute e a valorizzare quello che è il patrimonio
ambientale
. Bisogna anche dire che questo ci permette, da un
punto di vista più generale, di andare...essendo i primi in
Italia...di poter utilizzare questo tipo di riferimento normativo
per fare un'azione di
marketing
territoriale, sicuramente
molto importante per andare a pubblicizzare la specificità dal
punto di vista agricolo e ambientale della Valle d'Aosta. Non entro
in merito al disegno di legge precedentemente proposto all'interno
di quest'aula, mi fermo solo...mi soffermo solo ad affrontare un
attimino le ragioni che ci hanno portato a votare favorevolmente
all'interno della Commissione; che son quelle di avere la
possibilità di caratterizzare la Valle d'Aosta rispetto a questa
necessità di avere un territorio OGM free. All'interno della
Commissione il dibattito è stato acceso soprattutto su due punti,
legati da un certo punto di vista al vincolo della Comunità
Europea, del controllo della Comunità Europea, da una parte e
dall'altra rispetto al discorso delle sanzioni. Devo essere
sincero: tutti i colleghi hanno formulato delle considerazioni in
tal senso. Ricordo quello che ho detto già all'interno della
Commissione e cioè che ritengo che le sanzioni è giusto che siano
alte nel momento in cui c'è la volontarietà di produrre...la
volontarietà nell'utilizzo dell'OGM. Qualora ci sia il discorso
involontario...forse sarebbe opportuno andare a definire una
diversificazione del discorso delle sanzioni. È un ragionamento che
secondo me potremmo affrontare in un futuro, andando a sottolineare
il discorso della volontarietà nell'utilizzo di OGM e la
non
volontarietà
dello stesso utilizzo. Ed è per questo che, a nome
della Stella Alpina, votiamo a favore di questo disegno di
legge.
Presidente
- Grazie Consigliere. Qualcun altro? Siamo
sempre in discussione generale. Ci sono altri interventi? Se non ci
sono altri interventi...la parola all'Assessore Testolin.
Testolin (UV)
- Grazie Presidente.
A seguito di quelle che sono delle osservazioni che sono state
ribadite da molti Consiglieri in quest'aula così come si era già,
diciamo, ampiamente discusso sul tema in Commissione, credo che
alla luce anche di quello che sono delle nuove indicazioni che
arrivano dalla Comunità europea e che sono effettivamente
dell'altro ieri - quindi quando ci siamo incontrati e nella fase di
presentazione della norma non erano state approvate - penso che
sia, magari, interessante e opportuno chiedere un attimo di
sospensione per un confronto su un'opportunità da mettere sul
tavolo e da condividere in merito alle sanzioni. In modo da
condividere un approccio che sia e permetta di arrivare a una
condivisione complessiva da parte dell'aula su un tema che
appartiene a tutta la comunità valdostana, in modo da bypassare
questo impasse tecnico che condiziona magari il vuoto di qualcuno.
Su questo argomento sarebbe magari interessante a livello anche di
immagine propulsiva di un disegno di legge come questo e della sua
approvazione per dare un segnale forte all'esterno. Se siete
d'accordo, quindi, con quelli che hanno partecipato alla
Commissione e con tutti i gruppi, magari, fare un attimo di
sospensione e chiarirci su questo argomento.
Presidente
- Grazie Assessore. Cinque minuti di
sospensione.
Si dà atto che la seduta è sospesa dalle ore 10 alle ore
10,26 e che dalle ore 10,26 riassume la presidenza il Presidente
Marco Viérin.
Viérin M. (Presidente)
- Si riprendono i lavori. Qualcuno
che chiede la parola? Ricordo che è stato depositato, dopo la
sospensione, l'emendamento che è in distribuzione. È già stato
distribuito? Lo mettiamo in distribuzione. La parola all'Assessore
Testolin.
Testolin (UV)
-Solo per comunicare che in seguito
all'incontro che si è avuto con i membri della Commissione, con i
capigruppo si è giunti, diciamo, a una soluzione che permetta
l'accoglimento in maniera trasversale di questo importante disegno
di legge e approfitto per presentare l'emendamento che per altro
non prevede altro che una diminuzione del minimo applicabile in
sede di sanzione e che ci permettiamo così di proporre, di
presentare alla Commissione Europea nel disegno di legge definitivo
in funzione delle modifiche che a livello comunitario sono state
apportate in merito all'argomento OGM e alla possibilità di
legiferare in ogni singolo Stato.
Da questo punto di vista, quindi, penso che con questo passaggio
importante, a mio avviso, si sia trovata una...così, collegialità e
un'unità di intenti su questo importante argomento che, come dicevo
prima, è patrimonio dell'intera regione e dovrà essere speso
proprio in questo senso, sottolineando anche la volontà comune e
unitaria di tutti per portare avanti un discorso di qualità del
nostro territorio e dei nostri prodotti.
Presidente
- Grazie Assessore. Quindi con questo credo
che possiamo chiudere la discussione generale. No, ha chiesto la
parola il collega Nogara.
Nogara (UVP)
- Merci Président.
Visto che il gruppo dell'UVP, come avevamo già specificato nel
mio intervento precedente, in linea di principio ero assolutamente
d'accordo con una legge del genere, OGM free in Valle d'Aosta,
diciamo che siamo la prima regione, c'è la Provincia autonoma di
Bolzano, ma è una provincia che già è OGM free. Ci rallegriamo per
questo, per l'incontro che è stato fatto, perché siamo riusciti a
risolvere un problema che, diciamo, che era il problema forse più
grosso all'interno di questa proposta di legge. Perciò come gruppo
dell'UVP, a questo punto, daremo il voto favorevole per
l'approvazione di questa legge. Grazie.
Presidente
- La parola al collega Cognetta.
Cognetta (M5S)
- Grazie Presidente.
Anche noi alla luce di questa modifica voteremo favorevolmente
questa legge perché finalmente, diciamo così, prendiamo coraggio e
ci poniamo anche in maniera più puntuale, più precisa contro
l'Europa che non sempre fa delle cose corrette. Grazie.
Presidente
- La parola al collega Roscio.
Roscio (ALPE)
- Grazie Presidente.
Brevemente, a nome del gruppo ALPE solo per sottolineare che già
prima avremmo votato a favore della legge, adesso con questo
emendamento a maggior ragione voteremo a favore del testo che
sosteniamo e, quindi, con delle sanzioni più ragionevoli riteniamo
che la legge sia per forza migliorata.
Presidente
- Grazie collega. Altri? Chiudiamo la
discussione generale. La discussione generale è chiusa.
Passiamo...collega Roscio, se può venire qui così...
La parola al Presidente della Regione.
Rollandin (UV)
- Sì, grazie.
Molto brevemente, solo per dire che il disguido che c'era stato
sulla non possibilità di modifica era collegata, voglio precisarlo
per chiarezza, anche al fatto che finora l'Europa su questa era
stata...la Commissione Europea era stata molto rigida, nel senso di
mantenere le competenze. Oggi, dopo questa decisione, si dà la
possibilità agli Stati di decidere e quindi delle regioni che sono
conseguentemente nella situazione di poterlo fare. Voglio spiegare
questo passaggio perché se non c'era questo, probabilmente, già
nella discussione in commissione si risolveva tutto. Voglio dirlo
per correttezza, ringraziando i colleghi che hanno capito la
difficoltà e anche perché non c'era un atteggiamento più, tra
virgolette, di apertura, ma era conseguente a questa decisione
dell'unione che oggi è cambiata, finalmente. E ci dà la
possibilità, quindi, di essere, come tutti hanno ricordato - credo
che questo sia un po' il punto- la prima regione che è OGM
free.
Presidente
- Grazie Presidente. Passiamo alla votazione
dell'articolato.
Articolo 1. I colleghi sono pregati di votare. Prego. Votazione
chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Articolo 2. Stesso risultato? Stesso risultato.
Articolo 3. Stesso risultato? Stesso risultato.
Articolo 4. Stesso risultato? Stesso risultato.
Articolo 5, c'è l'emendamento del concordato con l'Assessore
Testolin. Possiamo dire stesso risultato? Stesso risultato. Votiamo
all'articolo 5 emendato. Possiamo dare lo stesso risultato? Stesso
risultato.
Articolo 6. Articolo 6 c'è l'emendamento della I Commissione,
quindi possiamo andare all'emendamento della I Commissione? Della
II, chiedo scusa. Stesso risultato? Stesso risultato. Articolo 6,
comprensivo dell'emendamento della II Commissione che sostituisce
l'articolo Stesso risultato? Stesso risultato.
Articolo 7. Stesso risultato.
Mettiamo in votazione adesso la legge nel suo complesso. Siete
pregati di votare. Votazione chiusa.
Presenti: 35
Votanti: 35
Favorevoli: 35
Il Consiglio approva all'unanimità. Punto 23 all'ordine del
giorno.
