Classificazione
GIUNTA REGIONALE
TRASPORTI E VIABILITÀ
Trasporti



Oggetto del Consiglio n. 490 del 12 marzo 2014 - Resoconto
OGGETTO N. 490/XIV - Reiezione di mozione: "Impegno
dell'Assessore competente a non procedere all'aggiudicazione della
gara per l'acquisizione dei treni bimodali e a riferire alla
competente commissione consiliare in merito ai finanziamenti
destinati all'ammodernamento della tratta ferroviaria
Torino-Aosta".
Président
- Pour l'illustration, la parole à la collègue
Certan.
Certan (ALPE)
- Merci Madame la Présidente.
Ritorniamo su questo tema, e quindi cercherò di non andare a
ripetere ed a rifare tutte le premesse che abbiamo già fatto questa
mattina poiché penso che sia importante arrivare agli impegni. Noi
avevamo già presentato questa mozione negli scorsi Consigli;
riteniamo che siano due punti essenziali che vanno ad aggiungersi a
tutta la discussione fatta questa mattina, e in parte il collega
Guichardaz l'aveva un po' anticipata. Due punti, come dicevo,
importanti ed essenziali che partono, innanzitutto, come avevo
anche anticipato questa mattina, dalla risoluzione che è stata
approvata all'unanimità da tutto il Consiglio il 14 novembre 2013,
quando, proprio perché era in ballo questo impegno di 521 milioni
di euro per la Valle d'Aosta sulle bozze per la legge di stabilità,
si chiedeva proprio di intervenire, ed in quell'impegno avevamo
chiesto soprattutto che intervenissero i Parlamentari.
Ora, è vero che la documentazione è tanta e a volte anche
contraddittoria, però a me sembra...partirò dal secondo punto,
perché secondo me è importante che la IV Commissione, al più
presto, possa avere un'illustrazione completa e dettagliata su qual
è stato l'iter, a Roma, di questo punto, perché dalla
documentazione che a noi risulta, nella bozza della legge di
stabilità - come già ha ricordato questa mattina anche il
Presidente, e lo avevamo messo anche nella nostra mozione - era
facile risalire: il disegno di legge 1120 e, in particolare, la
tabella E e l'allegato parlavano proprio di 521 milioni da
assegnare alla Regione Valle d'Aosta per il collegamento
ferroviario Piemonte/Valle d'Aosta.
Conosciamo la vicenda, ma la riassumo là dove il Presidente
diceva che c'era un refuso. Noi non mettiamo in dubbio, ma vogliamo
sapere veramente se questi soldi, alla fine, ci sono oppure no,
perché, anche se questa era solo la bozza, nella documentazione che
è stata poi approvata dal Senato questi soldi ci sono ancora. Non
si trattava quindi di un refuso, ma è stata modificata la
terminologia e all'articolo 18, punto 2, comma 5, è stato indicato:
"somma da assegnare per il miglioramento della rete
ferroviaria"
e non è più stato specificato
"alla Regione
Valle d'Aosta"
. Nell'ultimo passaggio della legge di stabilità,
nel decreto legge 69 del 2013 e, in particolare, del 27/12/2013, si
parla sempre di articolo 18, comma 2, punto 5:
"somme da
assegnare a RFI per il miglioramento della rete ferroviaria"
;
quindi c'è stato un passaggio di 521 milioni che prima erano a capo
della Regione, poi sono stati liberati a capo di non si sa chi, e
poi sono andati a RFI. Questo articolo 18 fa riferimento al
"decreto del fare" e, in particolare, al decreto legge n. 69 del
giugno 2013. Noi lo abbiamo interpretato in questo modo, ma
aspettiamo tabelle chiarificatrici e dettagli in più; aspettiamo
che Assessore, Presidente, Governo e Parlamentari vengano in
commissione e ci spieghino esattamente qual è stato l'iter, perché
nel decreto legge "del fare" di giugno, l'articolo 18, comma 2, fa
questo passaggio:
"Gli interventi finanziabili ai sensi del
presente comma riguardano: 1) il completamento delle infrastrutture
di rilevanza strategica nazionale in corso di realizzazione; 2)
potenziamento dei nodi; 3) lo standard di interoperabilità dei
corridoi europei; 4) il miglioramento delle prestazioni della rete
dei servizi ferroviari; 5) il collegamento ferroviario funzionale
fra la Regione Piemonte e la Valle d'Aosta"
...poi c'è una
virgola, c'è un sesto punto, e ci sono altri punti. Spiegateci
pertanto qual è il punto 5 della legge di stabilità di fine
dicembre perché, a nostro avviso, in qualche modo, quei soldi sono
destinati alla nostra infrastruttura e credo che, se ci fossero,
farebbero piacere all'intero Consiglio regionale, non solo alla
minoranza...questo è quindi il passaggio. Noi chiediamo, con la
nostra mozione, di chiarire una volta per tutte - e di avere però
chiaro tutti, bene - quali sono state le varie fasi
dell'approvazione della finanziaria.
Nel punto precedente, il punto 1, siamo ancora più diretti:
chiediamo, dopo il pasticcio delle varie gare d'appalto per la
fornitura dei 5 treni bimodali per il trasporto ferroviario, anche
in virtù di quanto lei ha detto questa mattina, Assessore, e cioè
che voi avete un progetto per l'elettrificazione che però prima
dell'elettrificazione richiede tutta una serie di interventi, ma
che poi, in ultimo, prevede anche l'elettrificazione...se
eventualmente è da modificare lo vedremo, però potrebbe essere una
base di partenza...chiediamo, appunto, di lavorare, di mettere le
risorse e le energie. Non andiamo a perderci sull'acquisto di altri
treni che, come già più volte abbiamo ripetuto e sempre più ci
viene ribadito, avranno dei tempi di omologazione lunghissimi.
Questo lo sapete anche voi, perché è scritto chiaramente nei
documenti che avete ricevuto e, soprattutto, proprio per
l'omologazione che c'è in Italia, i tempi sarebbero a questo punto
uguali a quelli dell'elettrificazione. Piuttosto concentriamo, se è
possibile, le risorse, anche le risorse economiche, per
l'infrastruttura e per un servizio che funzioni meglio...anche
perché noi riteniamo che comunque i 5 treni bimodali, come abbiamo
già detto, non risolvano il problema. Rimane il disguido del 31
dicembre 2013, data entro la quale dovevano essere impegnati quei
soldi: a questo proposito lei ha detto che stava valutando e stava
cercando di trovare un accordo...in questo accordo si potrebbe
decidere di mantenere la somma o di dirottarla...penso che tutto
sia possibile, basta volerlo. Grazie.
Presidente
- Possiamo aprire la discussione generale. Ci
sono richieste d'intervento in discussione generale? Se non ci sono
richieste d'intervento, chiudiamo la discussione generale. La
discussione generale è chiusa. Per la replica, la parola
all'Assessore Marguerettaz.
Marguerettaz (UV)
- Grazie Presidente.
Cerchiamo di non perderci d'animo e di contribuire affinché
qualcuno possa capire qualche cosa. Siamo già intervenuti diverse
volte su questi temi, ma, nello specifico, ci sono due questioni
abbastanza puntuali.
Ora, aveva ragione il Presidente nel momento in cui diceva che
probabilmente sarebbe stato opportuno affrontare la discussione in
modo congiunto, perché sicuramente non possiamo, in questa
discussione, non partire dalla nostra norma di attuazione. La
nostra norma di attuazione è una norma che condiziona il
trasferimento delle competenze all'approvazione di 3 accordi di
programma. Il primo è un accordo sulla "definizione delle risorse
necessarie per gestire", ma molto più importanti sono gli altri
due: "definizione degli interventi da attivare, incluso il rinnovo
del parco rotabile" e, il terzo, "definizione degli interventi
infrastrutturali necessari". Questi ultimi due APQ sono
precisamente corrispondenti ai due temi che voi ponete. Il problema
dell'infrastruttura è un problema che è stato affrontato da tanto
tempo, tant'è che, forse in modo anche un po' noioso, vi ricordo
quell'accordo di programma e quello studio fatto nel 2004, poi, se
non avete la relazione finale, ve ne lascio copia, ma quello studio
fa una serie di valutazioni. Peraltro, queste valutazioni sono
state ridette in quest'aula. Sicuramente, Consigliera Certan, lei
non c'era, ma c'erano altri colleghi: valutazioni espresse dai
responsabili di RFI che sostengono che non è possibile eseguire a
casaccio le opere individuate, ma occorre seguire una certa
sequenza: tu non puoi fare il tetto se non hai fatto le mura, anche
perché, se non rispetti questo ordine, butti via dei quattrini, e
questo è stato detto in quest'aula. Quindi, immaginare di fare
l'elettrificazione su un tracciato vecchio, con delle gallerie e
dei versanti che sono a rischio, non è un'operazione ragionevole;
prima devi definire il tracciato, devi sistemare il tracciato, e
poi fai l'elettrificazione. Quindi nessuno ha mai detto che vi
fosse una contrarietà nell'elettrificazione; abbiamo detto:
"bisogna fare l'elettrificazione così come ci dicono gli esperti
del Politecnico e di RFI", non lo diciamo noi! Molto modestamente,
non ci riteniamo esperti, non siamo ingegneri ferroviari, ma, negli
anni, sono stati fatti questi studi.
Ora, per questi investimenti, noi, ormai dal 2011, chiediamo un
intervento preciso e specifico dello Stato, ma non è che lo
chiediamo perché abbiamo una posizione parassitaria. Molte volte,
anche il collega Viérin dice: "rivendicate le vostre prerogative,
rivendicate i diritti della Regione", e quello è scritto in una
norma di attuazione: pretendiamo che gli investimenti - è proprio
scritto così - a carico dello Stato, vengano fatti, ma lì credo che
sia condiviso da tutti, anche Donzel ha avuto modo di dirlo, e
credo che nessuno metta in dubbio il fatto che lo Stato debba
intervenire nell'ammodernamento della tratta. Il problema dei
quattrini è un problema che, ovviamente, non stiamo ponendo noi:
ben vengano questi 521 milioni, l'abbiamo sempre detto, anch'io con
la mia dichiarazione: "meno male che ci hanno dato retta"! Il
problema è che non ci hanno dato retta affatto! Ecco che le istanze
sono delle istanze che sono state fatte sempre nella stessa
direzione.
A prescindere dal risultato della mozione, mi sono dato
disponibile per fare una riunione la prossima settimana, prima con
tutti i Consiglieri che fossero interessati a questo
argomento...per condividere anche i documenti, perché posso capire
che possa diventare difficile se uno non ha tutti i documenti, ma
questi 521 milioni dalla parte della Ragioneria dicono che non ci
sono! Allora, il problema non è tanto di ordine politico: il
Ministero dell'economia, la Ragioneria, dicono che per fare questi
lavori non c'è la copertura, e quindi tutto il percorso è bloccato.
Ecco perché possiamo disquisire fino alla noia su questi 521
milioni, uno dice: "guarda, sono per la Valle d'Aosta", ma tanto
poi non c'è riscontro nelle carte, tant'è che la Ragioneria penso
che parli in quanto soggetto più idoneo per capire se c'è copertura
o meno, e dice: "non c'è la copertura".
Per quanto riguarda la dizione, sul fatto che in prima battuta
sia stato scritto "Valle d'Aosta", devo dire che era un'anomalia
perché in tutti i provvedimenti, e anche nel provvedimento del
2006, i famosi 40 milioni non erano stati dati alla Valle d'Aosta,
ma erano stati dati a RFI, però lì c'era scritto "trasferiamo a RFI
con un vincolo di destinazione", vincolo di destinazione che, in
quella norma, non c'è. E qua vi rappresento una cosa non scritta.
Gli interlocutori dei miei Dirigenti che hanno partecipato alle
riunioni, sia di venerdì scorso, sia di ieri, martedì, su questo
argomento hanno detto: "stando a quanto a noi risulta, c'è un
elenco infinito di attività che sono nei progetti di RFI, ma
abbiamo grossi dubbi a pensare che questi quattrini vadano tutti
alla Valle d'Aosta ", e addirittura avevano dei dubbi sul fatto che
ci fossero delle destinazioni. Basti vedere i grossi problemi che
ci sono per il treno Ventimiglia/Nizza la cui tratta ferroviaria è
interrotta, è crollata una galleria e devono trovare 30 milioni per
rifare quella galleria. Insomma, le criticità della rete
ferroviaria italiana sono infinite, e quindi sono quasi infinite le
richieste, ma questo non ci farà diminuire l'intensità con la quale
chiediamo degli interventi perché è il nostro compito: dobbiamo
pretendere che vi sia l'applicazione della norma di attuazione. E,
non dite che chiediamo 1 miliardo di euro! Noi abbiamo
semplicemente rappresentato questo: ci sono una serie di
interventi, dopodiché facciamo una
mise à jour
, andiamo ad
identificare quelli che possono essere i più urgenti ed andiamo a
selezionarli, sempre rispettando una logica, quindi di non fare il
tetto prima di fare le mura perimetrali, ma partiamo da un
documento tecnico.
Per quello che riguarda i bimodali, il discorso è lo stesso. Io
devo ancora capire perché debba esserci un'ostilità sui treni. C'è
scritto da tutte le parti che abbiamo dei treni obsoleti; abbiamo
dei treni che, purtroppo, hanno una vita media di 30-35 anni. Mi
dovete spiegare perché bisogna essere ostili ad un investimento che
va a migliorare la qualità della vita e va a risolvere un problema
che è la rottura di carico ad Ivrea o a Chivasso è veramente
inspiegabile! Anche sui tavoli che abbiamo fatto con i sindacati,
con le associazioni dei consumatori, nessuno ha mai detto, e anche
in questa sala, che questi treni non sono i benvenuti, anche perché
quei 27 milioni di investimento sono arrivati in più rispetto a
tutti i discorsi che noi abbiamo detto; quel decreto che avete
individuato di giugno dell'anno scorso ha introdotto delle risorse
in più, non è andato a togliere delle risorse! Ecco perché noi
diciamo che questa soluzione, se dovesse realizzarsi, darebbe
subito un vantaggio. Allora qualcuno mi dice: "ma, se poi nel
nostro percorso andiamo a fare l'elettrificazione, buttiamo via dei
soldi".
Io ho avuto modo di dire, senza aver paura di essere smentito,
che immaginando di chiudere un percorso positivamente, avendo delle
disponibilità ed avviando un percorso di ammodernamento della
linea, questi lavori non verranno ultimati prima di 10 anni.
Qualcuno mi dice: "ma sei sicuro di quello che dici? Guarda che nel
progetto preliminare c'è scritto 4 anni" sì, 4 anni di cantiere! Ma
noi dobbiamo arrivare ad una progettazione, ad avere tutte le
autorizzazioni, non sto di nuovo a dire delle cose che faranno
arrabbiare la Consigliera Certan nel dire che i Comuni si sono
opposti, l'amico Bertschy...non lo diciamo...diciamo allora che è
comunque un iter di approvazione piuttosto complesso...
(interruzione di alcuni Consiglieri, fuori microfono)
...ma sono scritte! Quando c'è un progetto... il progetto arriva
in Comune... al progetto si deve dire "sì" o si deve dire "no",
però quando dici "no", vuol dire che devi rifare il progetto. Poi
io non ho detto che qualcuno è ostile all'elettrificazione, non c'è
nessuno ostile all'elettrificazione, nessuno! Però non gli va bene
così com'è fatta. E, quindi, se non va bene com'è fatta, la devi
fare in un modo diverso! Se ai concittadini di Bertschy non va bene
avere la sottostazione elettrica nel centro, è chiaro che devi
pensare a metterla altrove, ma non credo che ci sia la corsa dei
Comuni che vogliono avere la sottostazione. Va bene, non dico più
niente! Però era per dirvi che i bimodali, andranno a risolvere un
problema e non saranno affatto dei soldi buttati via, anche perché,
una volta che sono terminati i lavori, quei bimodali continueranno
tranquillamente a viaggiare sulla nuova linea. Quindi ecco perché
insisto: quell'acquisto è un acquisto di beni che non vanno
cestinati, sono dei beni che hanno una durata di 20-30 anni, anche
in occasione del rinnovo della tratta.
Allora, rispetto a questo, io credo che si debba evitare di fare
proprio uno scontro ideologico, parliamo di cose concrete, di cose
che interessano le persone. Io faccio gli incontri esattamente come
voi e la gente mi dice: "guarda che se i bimodali mi risolvono un
problema, io sono d'accordo con i bimodali perché, oggi, io, a
Ivrea, devo scendere, salire, a volte devo passare per il
Movicentro, ho un sacco di problemi; quindi, se tu mi dai una
soluzione che mi eviti questo disagio, mi eviti il fatto che ci
siano delle coincidenze che saltano, ci eviti tutta una serie di
problemi, io sono d'accordo con i bimodali". Allora, su questo
tema, io credo che si possa lavorare tutti assieme. Non c'è nessun
obiettivo nascosto, non ci sono interessi di parte, c'è solo la
volontà di risolvere un problema che non è semplice.
Presidente
- Ci sono richieste d'intervento? Siamo in
replica e in dichiarazione di voto. Non ci sono richieste
d'intervento? Ha chiesto la parola il collega Rosset.
Rosset (UVP) -
Merci Madame la Présidente.
Non avevo intenzione di prendere la parola. Il buon Assessore
dice: "parliamo di cose concrete e lavoriamo tutti insieme", questa
è la sua conclusione. Stranamente, però, lei attiva questa
dichiarazione sempre quando le fa comodo, ma se un attento lettore
di giornali avesse tenuto tutte le interviste che l'Assessore
Marguerettaz ha concesso sulla ferrovia e avesse seguito
attentamente tutti i Consigli regionali, ne uscirebbe uno spaccato
interessante, che dimostra l'assenza di strategia sulla ferrovia
valdostana.
Ora, io non ho capito bene, forse non ho seguito con attenzione,
non ho capito bene dove vuole arrivare, perché lei ha iniziato con
un "non perdiamoci d'animo e cerchiamo di capire qualcosa"...io,
sinceramente, non ho capito! Ora, parafrasando un noto libro, mi
verrebbe da dire che lei va dove la porta il cuore, ma lei non è
andato dove sarebbe davvero dovuto andare, tutti i giorni...a Roma,
a sciogliere nodi importanti! Presidente, a lei ne dirò un'altra
più bella...ma torniamo a cose serie, perché c'è poco da ridere, la
cosa è seria. In questo, brillantemente, lei, a Roma, avrebbe
dovuto essere supportato...voglio ritornare un attimo sui due
Parlamentari che, per la loro leggerezza nell'azione, resteranno
credo nella storia: non c'è un dossier di cui si siano davvero
occupati, presi forse da questa "ebbrezza" della nomina
parlamentare, hanno dimenticato i veri problemi della Valle.
Ora, il Consiglio regionale da tempo chiede, con scarso
successo, di contare di più sulla "questione ferrovia", perché le
recenti minacce, poi rientrate all'ultimo, non si sa per
quanto...gliel'ho detto già nel passato Consiglio che la certezza
di nuove ulteriori soppressioni ai treni non era così garantita,
non solo è la ciliegina di una totale inettitudine, ma c'è davvero
da chiedersi che cosa facciano! Ora, ripeto, lei mi dice: "parliamo
di cose concrete, mettiamoci attorno a un tavolo", ma questa
mattina lei aveva fatto una proposta e "lei" l'ha stoppata... Aveva
ragione il Presidente questa mattina, forse le due mozioni andavano
discusse contemporaneamente, ma questa affermazione va nella
direzione che noi questa mattina proponevamo: mettiamoci attorno ad
un tavolo, proviamo a vedere che cosa si può fare! Lei continua a
confondere, secondo me, l'esercizio con la proprietà della linea,
sono due cose diverse e non vorrei...spetta a Caveri, però forse
qualche risultato da questo punto di vista, e qui tornerò sulla
norma di attuazione...grazie a Caveri, ma forse non solo a
Caveri.
Io sono d'accordo, prendo per buono, parliamone, mettiamoci e
ripartiamo in modo corale su questo dossier, capendo bene che cosa
si intenda e quali parti siano da sfruttare della norma di
attuazione ferma da 4 anni. Spetta a lei rimuovere questo stand-by
della norma di attuazione. Vede, nel Sudtirolo una situazione così
palese sarebbe stata attivata in modo diverso, con posizioni feroci
nei confronti dello Stato. Da noi si tende a usare la parola
d'ordine "vivacchiare"...vivacchiare perché? Perché si fissano
sulle ferrovie procedure con leggi ordinarie quando c'è una norma
di attuazione, e questo mi stupisce, questo mi stupisce fortemente.
C'è una norma di attuazione che è prioritaria alla legge ordinaria
ed allora ecco perché chiediamo un impegno forte, un impegno forte
non solo sulla soppressione, sull'attendismo della petizione dei
bimodali, ma proprio per smetterla di rimanere nell'attesa e di
attivare un'azione definitiva.
Allora, noi prendiamo per buona la sua proposta di attivare
tutti insieme un confronto sereno sulla ferrovia...vediamo se le
sue parole corrispondono ai fatti!
Président -
A demandé la parole le collègue
Guichardaz.
Guichardaz (PD-SIN.VDA) -
Grazie Presidente.
L'Assessore Marguerettaz ci ha un po' rimproverato dicendo che
avremmo potuto accorpare, questa mattina, così non gli avremmo
fatto perdere tempo...e infatti la sua replica è un disco rotto,
quindi ha detto esattamente le cose che ha detto stamattina, con
qualcosa, con un'aggiunta un po' folcloristica, qualche battutina
rivolta al collega Bertschy, alla collega Certan, ma nel frattempo
ci ha illuminato...diciamo con le sue "pillole di conoscenza", e
quindi ci ha detto che gli piacerebbe che quei soldi ci fossero, ma
i soldi non ci sono e sono un refuso. Beh, non mi sembrava così
convinto, Assessore Aurelio Marguerettaz, qualche tempo fa, quando
scriveva che queste risorse sono inserite nel disegno di legge di
stabilità per l'anno 2014 e seguenti e devono essere sottoposte
all'approvazione definitiva del Parlamento...si ricorda? il giorno
dopo fu smentito dal più accorto Presidente che probabilmente aveva
capito, e poi ve la siete fatta e ve la siete cantata che quello
doveva essere un refuso.
Esprimo comunque soddisfazione per questo risultato. Ricordo che
queste disposizioni sono il frutto di un lungo lavoro svolto negli
anni dalle strutture dell'Amministrazione regionale che hanno
operato congiuntamente con i Ministeri competenti e la società,
insieme ai responsabili politici e ai Parlamentari della Valle
d'Aosta. Lei oggi ci dice che quello era un refuso, era tutta una
bufala, che quei soldi non c'erano, che sarebbe stato bello ci
fossero stati...sarebbe bello ci fossero stati, l'ha detto...ma non
mi dica che non è vero, perché l'ho ascoltata attentamente, lei ha
detto:
"ci mancherebbe, ci fossero stati quei soldi"
...non
mi riprenda sul fatto di non ascoltarla, perché lei è campione di
non ascolto, quindi per favore...no, per favore! Non dica che non
l'ho ascoltata, ha detto:
"ma ci mancherebbe, se avessimo questi
521 milioni saremmo i primi ad essere contenti"
...traduco, l'ho
sintetizzato...la prossima volta le faccio un resoconto
stenografico delle cose che ha detto! Peraltro non è l'unico ad
aver preso un abbaglio...io qua lo voglio dire, perché i media
riportano generalmente delle dichiarazioni che poi non possono
essere cancellate: sulla questione dei soldi, dei 521 milioni,
siccome oramai è diventata una leggenda metropolitana, noi abbiamo
cercato di spiegarle, la collega ha cercato di spiegarle che è un
problema politico, perché prima c'erano, poi dopo sono stati tolti,
e che quindi la questione va affrontata politicamente cercando di
muoversi come si sono mossi gli altri colleghi dei nostri due
Parlamentari a livello romano, probabilmente cercando di fare
moral suasion
, cercando di fare muovere i tavoli giusti,
cercando, con degli impegni e con degli ordini del giorno, di
riportare quella famosa "tabella" che secondo alcuni è un refuso e
secondo altri non lo è...perché dico "secondo altri non lo è"?
Ferrovie (Senatore Lanièce):
"i soldi ci sono, certi 150 milioni
di euro per il 2014"
...ma solo il Presidente Rollandin si è
accorto che è un refuso? Cioè secondo il nostro Senatore - mistero
svelato! - i soldi per la ferrovia ci sono e rimarranno in capo
alla Valle d'Aosta...li mette lui, no? personalmente li tira fuori
di tasca propria! La conferma arriva dal Senatore valdostano Albert
Lanièce...e poi racconta che nella legge di stabilità c'è questa
famosa "tabella" che destina 521 milioni di euro: 150 per il 2014,
301 per il 2015 e 70 per il 2016 e dice:
"ci sono
sicuramente"
...parlatevi! Spiega Lanièce:
"i 150 milioni
sono per il 2014, per gli altri importi bisognerà vedere le
disponibilità di anno in anno"
. Poi dopo c'è lo spiegone di
questa diatriba con il Senatore Esposito, perché ovviamente il
Senatore Esposito, secondo l'articolo, vorrebbe partecipare alla
distribuzione della torta, della ricca torta.
"Siamo
riusciti
- spiega ancora Lanièce -
a non fare passare
l'emendamento, soldi che dovranno essere spesi però in tempi
rapidi. L'Assessorato competente
- sottolinea il Senatore
valdostano -
si può attivare con il Ministero; credo comunque
che Marguerettaz abbia in mente quali siano i progetti più urgenti
per l'ammodernamento della ferrovia valdostana".
Ecco, questi
siete voi: siete veramente in stato confusionale!
Presidente -
Ci sono altre richieste d'intervento? Ha
chiesto la parola il collega Bertschy.
Bertschy (UVP) -
Merci Madame la Présidente.
Un minuto velocissimo, senza tornare sulle questioni degli Enti
locali che le prendiamo come un momento di allegria. Tre cose:
perché noi puntiamo a fermare questo investimento? Perché riteniamo
che sulla ferrovia i prossimi soldi che andranno spesi saranno
soldi che dovranno durare nel tempo. L'investimento nei treni
bimodali per noi non è un investimento duraturo e non è un
investimento che durerà nel tempo. È un investimento che si
realizzerà ancora con la confusione del contratto di servizio
perché, Assessore, lei ci ha abituato "bene" nel senso che funziona
come treno e "male" perché è lento, e quindi facilmente rischieremo
di avere un contratto non in essere dei treni bimodali da dare in
gestione a Trenitalia che non sapremo ancora se avrà un contratto
con noi. E, infine, perché di qui a un po', forse anche per le
politiche europee, oltre che annunciare le grandi alleanze,
occorrerà parlare di contenuti.
Nella futura Valle d'Aosta noi immaginiamo che sulla ferrovia
bisognerà dire qualche cosa, soprattutto su questa grande
possibilità che abbiamo di contare su grandi investimenti, che
possono garantirci una visibilità come regione a cavallo e crocevia
di più situazioni di passaggio, ecco. Sulla ferrovia e sulle
prossime elezioni europee diremo ancora delle cose, e non credo che
potremo andare a dire in Europa "comprateci qualche treno
bimodale", ma dovremo dire "facciamo degli investimenti seri per il
tempo che verrà".
Io non sono d'accordo con lei, ma ce lo siamo detti talmente
tante volte che credo sia inutile insistere in un dibattito che, in
questo momento, è tra sordi. Noi riteniamo questi 50 milioni
buttati via. Sappiamo benissimo che in questo momento è credibile
verso la gente dire: "noi vi risolviamo il problema
nell'immediato", perché il progetto dell'elettrificazione è un
progetto difficile da realizzare, che prevede e ha bisogno di
impegno politico, di impegno di ogni tipo e di energia. Voi non
avete voglia di mettere in campo questo tipo di impegno, mettete in
campo dei soldi e comprate dei treni. Siamo contenti che
realizziate il vostro progetto, ma la comunità valdostana si
troverà, di qui a qualche anno, ad affrontare lo stesso problema se
non si troveranno altre risorse per intervenire
nell'elettrificazione.
Président
- Est-ce qu'il y a d'autres requêtes
d'intervention? La parole au collègue Gerandin.
Gerandin (UVP) -
Merci Madame la Présidente.
Guardi, proprio brevemente...non è mia intenzione cercare di
convincere nessuno, perché tanto ormai ne abbiamo parlato tante
volte che ognuno ha la propria idea...
Voglio solo far due considerazioni in merito a quello che ha
detto prima l'Assessore Marguerettaz, cioè sul fatto che lei ci ha
elencato tutte quelle che sono le definizioni da fare per arrivare
ad una normativa di attuazione. Io volevo semplicemente avere due
risposte, e una è capire...è vero, lei ci ha detto che ci sono
delle risorse, interventi strutturali e quant'altro, ma si è
dimenticato di dire che c'è un punto iniziale che manca: è che per
arrivare ad una normativa di attuazione dovremmo avere almeno la
designazione della Commissione Paritetica...di questo ve ne
dimenticate, se ne dimentica lei e se ne dimentica il Presidente, e
noi vorremmo capire cosa impedisce la nomina di questi componenti!
È davvero curioso, perché altre realtà autonome - vedi Trento e
Bolzano - hanno rinnovato i Consigli regionali e due mesi dopo
avevano la nomina delle Commissioni Paritetiche. Noi siamo ancora
ad aspettarla ormai da...esatto. Per cui questa era una cosa molto
interessante da spiegarci, perché manca il primo punto per la
normativa di attuazione; poi i tre che ha elencato, per la carità,
fanno parte di quello che lei ha definito una "serie di definizioni
necessarie per arrivare alla normativa di attuazione", ma se manca
la base (e lei ci ha parlato di fondamenta), se mancano le
fondamenta, è inutile arrivare a parlare del tetto...non ci sono
neanche le fondamenta, altro che le pareti, come ci ha
ricordato!
Seconda cosa: volevo chiederle se magari gentilmente ci può
dire...al di là del fatto che abbiamo opinioni diverse sui
bimodali...noi vorremmo capire almeno se la Regione li ha persi
parte di questi 50 milioni, perché erano ancora
sub judice
,
nel senso che non li avete spesi nei tempi previsti. Lei non ci ha
detto nulla di questo! Vorremmo capire almeno se nella scelta
politica con cui continuate ad andare avanti c'è almeno la
copertura finanziaria. Grazie.
Président -
Est-ce qu'il y a d'autres requêtes
d'intervention? Pas d'autres?
Siamo in replica per le dichiarazioni di voto. La parola, per
dichiarazione di voto, all'Assessore Marguerettaz.
Marguerettaz (UV) -
Brevemente, perché non credo di dover
riprendere...qualcuno ha detto: "può darsi che sia un dialogo tra
sordi", ma io continuo a dire che noi chiediamo queste risorse, le
chiediamo con forza, le abbiamo richieste ormai da anni! Se andate
a vedere anche le lettere che sono state sempre inviate dal
Presidente della Regione per tutte le opere di natura strategica,
troverete sempre, in tutte le lettere che sono state inviate quando
si fa il piano dei lavori e delle infrastrutture strategiche, la
ferrovia.
Noi riteniamo di aver fatto un'azione costante, continua, e
quando c'è un confronto noi sosteniamo la necessità di avere questi
fondi, quindi chiediamo 521 milioni come chiediamo i finanziamenti
per fare tutto, quindi la polemica che fate è una polemica che
purtroppo direi sterile, non ci porta da nessuna parte.
Collega Gerandin, forse nella discussione mi sono perso qualche
passaggio, ma noi abbiamo già la norma di attuazione, in questo
caso non abbiamo bisogno di nessuna Commissione Paritetica! La
norma di attuazione è già stata approvata, noi vogliamo solo
l'applicazione della norma di attuazione! Quindi lei ha ragione a
porre il problema della Commissione Paritetica, ma su questo
argomento, è andato un po' fuori gioco, nel senso che oggi, a noi,
questa Commissione Paritetica non interessa, siamo nella fase dove
ci sono gli APQ...mi sono spiegato? La copertura finanziaria: è
giusta la sua domanda, ma noi ovviamente non stiamo procedendo con
l'appalto perché non abbiamo la garanzia. Abbiamo chiesto al
Ministero di avere una proroga affinché venga completata una
procedura i cui esiti ovviamente sono incerti, perché è un appalto
dove, in virtù di una proposta non adeguata, sono state escluse le
società che hanno partecipato. C'è la possibilità di fare una
procedura negoziata, ma ovviamente per farla bisogna avere la
copertura, quindi oggi siamo in una fase di stand-by in cui stiamo
aspettando le risposte del Ministero per avere la certezza della
disponibilità.
Essendo in dichiarazione di voto, cerco di completare la mia
replica e la mia dichiarazione di voto: non c'è nessuna confusione
tra la proprietà e l'esercizio, perché la norma di attuazione
prevede dei passaggi che sono molto precisi; quindi quando questa
mattina abbiamo parlato del contratto di servizio, abbiamo parlato
giustamente di un rapporto che ci lega con Trenitalia. La proprietà
dell'infrastruttura è di RFI, e nella stessa norma di attuazione
c'è scritto che abbiamo la possibilità di rivendicare la proprietà
di quella parte della ferrovia che viene considerata non di
interesse nazionale, perché sennò non ci viene trasferita...quindi
sono tutti punti diversi e sono tutti punti tra di loro legati, ma
autonomi. Ecco che la disponibilità data non è una richiesta di
comodo, quella del "lavoriamo insieme", perché alla fine della
fiera, al di là di tutte le nostre discussioni, dobbiamo cercare di
ottenere il miglioramento del servizio ferroviario per la Valle
d'Aosta. Ovviamente, rispetto a tutto questo percorso, ogni
contributo che non sia un contributo ideologico, non sia un "no" a
prescindere, è ben accetto.
Président -
La parole à la collègue Certan.
Certan (ALPE) -
Assessore, io accolgo quanto lei ha detto
nelle sue risposte: "partiamo dalle cose concrete, e soprattutto
dalle fondamenta e non dal tetto". Bene. Mi chiedo solo una cosa:
lei è Assessore da 7 anni e adesso vorrei e vorremmo anche capire
quand'è che pensa di iniziare a mettere le fondamenta a questo
punto, perché mi sembra che lei abbia già fatto acquisti per i
piani superiori, forse anche per il sottotetto, però delle
fondamenta non abbiamo ancora visto neanche l'ombra! A questo punto
chiedo quand'è che pensa di iniziare dalle fondamenta per - come
dice lei - far avere alla Valle d'Aosta una rete ferroviaria; anche
perché, continuare a fare le battutine sui Comuni che non
vorrebbero questa elettrificazione...io gliel'ho già letta una
volta, se vuole gliela rileggo una seconda volta la deliberazione
del Consiglio comunale di Saint-Christophe, gliela rileggo...non
dice quello che lei continua a sostenere! Sì, non gliela leggo oggi
perché credo che non sia il caso e non si possa neanche abusare
della pazienza altrui, ma credo che qua ci sia una differenza, non
tanto...gliel'ho già ricordato una volta che non c'è miglior sordo
di chi non vuol intendere, e qua il passaggio è ancora un altro, è
la differenza fra il sentire e l'ascoltare...è sottile, ma c'è una
grande differenza! Qua probabilmente tutti si sentono, si sente un
rumorio di fondo, ma poi l'ascolto è un'altra cosa...e questo è un
primo punto.
Sui bimodali il problema è chiarissimo: dal 2 dicembre siamo
punto a capo e lei lo sa benissimo che ci sono dei problemi
insormontabili, problemi che le sono stati detti e scritti, non da
noi Consiglieri di minoranza, ma dalle imprese stesse, perché
probabilmente è stata fatta questa gara, è stata fatta...non so se
in modo frettoloso, troppo superficiale o poco approfondito, però
il fatto che questa gara sia andata deserta, o comunque abbia avuto
dei problemi, credo che metta chiaramente l'accento su quanto
invece siamo indietro. E anche sull'acquisto degli arredi siamo
indietro...come dice lei, no? partiamo dalle fondamenta...ecco, qua
invece siamo già all'acquisto degli arredi e non troviamo nessuno
che sia disponibile, e "forse" perderemo anche quei soldi a
disposizione.
Allora, "forse" varrebbe la pena...ed è quello l'invito che
viene dalle due mozioni e, se vogliamo, sintetizziamole...io e il
collega Guichardaz siamo un po' pivelli in questo Consiglio
regionale, e quindi non abbiamo pensato di chiedere la discussione
congiunta dei due punti, ma credo che siamo anche un po' capaci di
fare eventualmente una sintesi fra le due discussioni...quindi
vogliamo incontrarci una volta per tutte in commissione e mettere
veramente giù queste fondamenta o decidere come iniziare a fare
queste fondamenta? Perché questo è il vero problema! Capisco,
capiamo...siamo andati a cercarci tutta la documentazione e
possiamo sicuramente anche aver fatto degli errori nelle
valutazioni dato che ci mancano dei pezzi, ma capiamo le difficoltà
dell'applicazione delle norme di attuazione, dei vari passaggi, dei
vari livelli, di un punto che preclude l'altro, quindi
necessariamente deve essere fatto così...ma quando iniziamo ad
affrontarli questi punti, quando iniziamo a prenderli veramente in
carico, quando? Le norme di attuazione sono lì almeno da 4
anni...allora sarà colpa dello Stato? Benissimo! Sarà colpa di
Trenitalia? Benissimo! Sarà colpa della Regione o sarà colpa di
tutti e tre? Ma la Regione Valle d'Aosta e i cittadini valdostani
continuano ad avere una ferrovia che invece di andare avanti sta
andando indietro...tra un po' succederà anche a noi quello che è
successo ad Andora, credo. L'unica cosa che penso non possa dire è
che sia colpa della minoranza, perché per ora le abbiamo solo
sempre chiesto di poter collaborare, di darle una mano, ma non
l'abbiamo mai fermata nelle varie cose che ha fatto.
La cosa che sollecitiamo ancora è: i Parlamentari, a Roma, non
dovrebbero essere d'appoggio? Neanche quelli! E non sono né di
ALPE, né del PD, né del Movimento Cinque Stelle, né
dell'UVP...quindi quelli non dovrebbero essere a supporto suo?
Président -
A demandé la parole le collègue Donzel.
Donzel (PD-SIN.VDA) -
Grazie Presidente.
Solo per una brevissima puntualizzazione su un argomento che va
avanti da anni, in modo abbastanza ripetitivo...poi, magari in
attesa che intervenga l'unico Assessore bimodale o plurimodale,
cioè il Presidente della Regione, magari a rettificare quello che
hanno detto gli altri Assessori, a correggere il tiro, visto che ci
vengono bocciate le mozioni ma di fatto vengono approvate, visto
che di mattina si dice che non bisogna lavorare tutti assieme allo
stesso tavolo e di pomeriggio bisogna fare fronte comune...insomma,
siamo un po' così, stiamo un po' spiazzando magari anche chi ci
ascolta, con questo comportamento.
Le novità, perché ci sono delle novità per essere qui...le
novità sono nel decreto "salva-Roma", che dicono che entro il 30
giugno bisogna definire questa cosa delle competenze, ed entro il
30 luglio, se la cosa non è fatta, i treni si fermano. Questa è una
legge dello Stato, cioè questo è per il momento; poi, se verrà
modificata, come ho detto, grazie all'intervento del "favoloso"
Senatore Lanièce - come citava bene prima il collega Guichardaz -
che ha ottenuto i 150 milioni per le ferrovie e quant'altro, noi
non facciamo altro che auspicare questo! Quindi la novità è questa
terribile data di scadenza che incombe su tutti noi e che non
vogliamo ci porti di nuovo a quella triste situazione di vedere
minacciata la fermata dei treni. Dentro questa partita i famosi due
APQ: quello che riguarda i treni e quello che riguarda la
struttura. Ovviamente qui si sono confrontate due filosofie di
pensiero, all'infinito. Una filosofia di pensiero, quella della
ferrovia elettrificata, ha sempre avuto il deficit di non avere i
soldi, cioè l'handicap che ci veniva rimproverato è: voi non avete
i soldi. Oggi i soldi ci sono per elettrificare la linea; quindi,
caduta quell'opzione lì, bisognerà inventarsene un'altra, e infatti
si comincia a dire: "ma no, forse prima bisogna fare la
galleria"...cioè non è più la mancanza di soldi, adesso spunta che
ci vogliono 10 anni per fare l'elettrificazione, quando ho
l'intervista di Iacono, responsabile di RFI in Commissione
trasporti, che dice: "si fa in 3 anni senza bloccare la
linea"...però questo è Iacono, responsabile di RFI, che ha
dichiarato...eh, lo so che lei scuote la testa e non vuole sentire,
Assessore Marguerettaz! Ma queste sono le cose registrate in
commissione, ed è per quello che lei non vuole il tavolo comune:
perché vuole raccontare la sua fandonia! E qual è la sua fandonia?
Che i treni bimodali risolvono il secondo APQ...e qui ci arrivo. I
suoi treni bimodali ci metteranno molto di più della linea
elettrificata, perché? Perché sono solo alcuni treni bimodali, non
sono tutti i treni che servono per coprire il servizio. Primo
trucco: ci sarà un treno che non fa la rottura di carico e poi ci
sarà il treno che fa la rottura di carico, e noi sappiamo come le
gestisce Trenitalia queste cose, sarà il caos...sono salito sul
treno giusto o su quello sbagliato, quello che si ferma, quello che
non va giù, quello che va su, quello che va di là?
Altro problema...visto che lei in 10 anni non avrà i soldi,
perché con 50 milioni di euro non li compra tutti i treni bimodali,
non ha neanche l'accordo con Trenitalia su dove sistemarli,
l'officina di riparazione, tutte queste problematiche non voglio
tirarle fuori adesso, che sono risolte per due treni e non per
tutti i treni...ma il problema è che lei ci metterà molto più di 10
anni perché non ha i soldi per avere tutti i treni bimodali, e lo
sa benissimo, lo sa benissimo questo! E quindi ci continua a
raccontare di alcuni treni bimodali...tra l'altro, altra grossa
obiezione ai treni bimodali, è che arrivano fino ad Aosta! Come
farà il servizio fino a Pré-Saint-Didier? Questa è una cosa che non
ci ha ancora mai spiegato! Un giorno ci ha detto "vanno fin su", un
altro giorno "no, forse questi sono troppo grossi, non vanno fin
su, fin lì andrà il diesel"...insomma, questo tavolo che voi avete
bocciato questa mattina era il tavolo che bisognava fare perché
almeno tutti raccontavamo le stesse cose.
Lei sa raccontare bene la sua favola, ma stia pur certo che
anche noi parliamo con i responsabili di RFI, anche noi parliamo
con i responsabili di Trenitalia e, guarda caso, quando andiamo a
parlare in posti come Chivasso dove ci sono Trenitalia, RFI e
altri, lei è sempre tutto da una parte che dice una cosa che
nessuno degli altri dice! Cosa succede? Come mai in queste
situazioni lei ha una posizione che non è condivisa da nessuno?
Questo ci lascia perplessi ed è per questo che noi sosteniamo
questa mozione e la portiamo avanti.
Presidente -
Ci sono altre richieste d'intervento? Non ci
sono richieste d'intervento? La parola al Presidente Rollandin.
Rollandin (UV) -
Sì, le richieste di chiarimento che la
collega Certan aveva in qualche modo evocato credo siano già state
esposte, in quanto nel tempo c'è stata sicuramente nei documenti
una progressione che non ha fatto molta chiarezza. L'unica cosa
certa sono le tabelle ufficiali allegate alla legge che dicono in
modo chiaro che sono finanziamenti di RFI (che sono poi scomposti
nei 3 anni, come lei ha ricordato); quindi io non tornerei
sopra.
Vorrei semplicemente dire che dalla predisposizione
dell'articolo 18 quello che è possibile fare è - come lei ha detto
- un insieme di interventi, tra cui c'è anche il collegamento
ferroviario funzionale tra la regione Piemonte e la regione Valle
d'Aosta. Quello che è significativo - com'è stato ricordato
dall'Assessore - è che purtroppo non ci sono cifre per dire c'è
tanto per questo...tant'è che la premessa è che con successivi
decreti verranno formulate le ripartizioni dei fondi che vanno
dalle cose più...dall'individuazione di specifici interventi da
finanziare all'assegnazione delle risorse occorrenti. Quindi credo
che questo sia chiarito...poi, in commissione, si potrà esaminare
tutto quello che si vuole.
In linea con questo, l'operazione che si cerca di fare
nell'ambito dell'attivazione della norma di attuazione...che è del
26 ottobre 2010 e che, al punto 2, diceva che la Regione entro 12
mesi doveva...naturalmente non si è potuto fare per le ragioni che
abbiamo detto, ma oggi vale ancora quel discorso che è stato
specificato e a fare la contrattazione c'è Trenitalia tra Ferrovie
e la Regione, tant'è che è al Ministero che devono...perché era
esplicitato proprio in quella disposizione, al comma 4...vorrei
ricordarlo, perché molte volte non viene
..."Rimangono a carico
dello Stato gli oneri finanziari derivanti dalle obbligazioni
assunte con l'impresa ferroviaria nel periodo antecedente al
predetto subentro e comunque alle stesse conseguenze"
. Credo
che questo ci possa in qualche modo tranquillizzare su quella che è
l'applicazione da noi sempre evocata. Non aggiungo altro, perché è
già stato detto da tutti.
Quello che vorrei ancora solo brevemente ricordare è che il
"decreto del fare" riportava nell'elenco una serie di interventi
che non erano naturalmente per il collegamento Valle
d'Aosta/Piemonte, ma riprendevano solo i 27 milioni dei bimodali,
cifra che è stata evocata e che concerne i fondi in qualche modo
recuperati nel momento in cui da parte dello Stato si è detto:
"tutto quello che non è stato speso lo riassegniamo"...in questa
ottica sono stati assegnati i 27 milioni. Sul resto è già stato
detto tutto. Volevo solo specificare, perché correttamente la
collega Certan aveva fatto un'analisi puntuale dei documenti che
sono stati fatti in precedenza, cioè tra la vecchia tabella e la
nuova tabella definitiva.
Presidente -
Non ci sono altre richieste? Possiamo
mettere in votazione? La votazione è aperta. Possiamo chiudere la
votazione? La votazione è chiusa.
Presenti: 33
Votanti: 33
Favorevoli: 16
Contrari: 17
Il Consiglio non approva.
