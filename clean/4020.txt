Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 339 del 29 giugno 1981 - Resoconto
OGGETTO N. 339/81 - AUTORIZZAZIONE ALL'ESERCIZIO PRESSO LA CASA
DA GIOCO DI SAINT-VINCENT DEI COSIDDETTI "GIOCHI AMERICANI".
(Inizio discussione generale)
Presidente
- Ha chiesto di parlare il Consigliere
Maquignaz, ne ha facoltà.
Maquignaz (DP)
- Volevo chiedere il rinvio della
discussione prevista all'ordine del giorno per oggi, al prossimo
Consiglio regionale; se la Presidenza del Consiglio lo permette
vorrei motivare ulteriormente questa richiesta.
Chiedo questo rinvio soprattutto perché non abbiamo avuto ancora
il tempo in questi giorni, di valutare con attenzione questa nuova
autorizzazione e la convenzione tra la SITAV e la SAIS.
Abbiamo ricevuto l'ordine del giorno soltanto 7 giorni fa,
abbiamo fatto la discussione in Commissione, tra l'altro in
Commissione abbiamo sentito il Prof. Masi ed era nostra intenzione
sentire, anche per correttezza, i rappresentanti delle
organizzazioni sindacali ed eventualmente il rappresentante del
personale della SITAV. Poi, a parte questo problema, ce ne sono
altri di carattere generale, che derivano dalla difficoltà di
interpretare questa convenzione che è estremamente complessa ed in
alcuni punti non molto chiara. Faccio un esempio: titolo
emblematico: l'art. 16 dove si richiamano, in quanto applicabili
con opportuni adattamenti gli artt. 7/8/9. Sembrerebbe che questo
articolo preluda ad una modifica dell'intera convenzione approvata
nel 1978. Esiste un altro problema che potrebbe comportare
ripercussioni in Consiglio regionale, sembra che ci siano due di
questi giochi americani che non possono essere autorizzati dalla
legislazione nazionale. Ora non so quale garanzia possono avere i
Consiglieri regionali in questo momento a votare una cosa che non
comporti delle responsabilità in quanto sembrerebbe che questi
giochi non possono essere autorizzati dalla legislazione
nazionale.
Ecco, per questi motivi chiederemmo di poter discutere questo
argomento al prossimo Consiglio regionale.
Presidente
- Colleghi Consiglieri, la parola al
Presidente della Giunta, Consigliere Andrione.
Andrione (UV)
- Esclusivamente sulla mozione d'ordine
sollevata dal Consigliere Maquignaz. La Giunta regionale non è
favorevole al rinvio perché le ragioni spiegate dal Consigliere
Maquignaz, i "giochi americani" ammessi e non ammessi ecc., sono
ragioni che dovranno comunque essere discusse in Consiglio ed è il
Consiglio che dovrà prendere delle decisioni.
I giochi d'azzardo normalmente sono proibiti, a Saint-Vincent
sono 34 anni che si esercitano regolarmente, non comprenderemmo
quale ragione ci sarebbe per dire che in questo caso non sono
ammessi.
Le altre ragioni: la questione della Commissione; la Commissione
fa un lavoro preparatorio per quanto riguarda i lavori del
Consiglio, ma la trattativa,e cioè la proposta di contratto, è
responsabilità della Giunta. Noi proponiamo questo. Ci sarà la
discussione, liberissimi i Consiglieri regionali di respingere la
proposta della Giunta, ma quello che oggi è oggetto di discussione
del Consiglio, sono le spiegazioni che dobbiamo dare in quanto
Giunta; la quale deve spiegare perché e per come si è arrivati a
questo contratto con quella controparte in questa trattativa,
perché, evidentemente, qualsiasi altro tipo di trattativa dovrebbe
essere riportata alla discussione, in quella controparte e quindi
ci potrebbero essere sempre comunque dei rinvii. Per questo motivo
la Giunta regionale deve fare queste discussioni e vedere quale
sarà il risultato, se il Consiglio è favorevole, dopo di che,
evidentemente, in base a queste decisioni, saranno fatti gli atti
conseguenti.
Presidente
- La prassi ci insegna che possono parlare a
favore o contro altri due Consiglieri, purché dichiarino la volontà
prima di chiedere la parola.
Ha parlato il proponente Consigliere Maquignaz; il Presidente
della Giunta ha espresso parere contro il rinvio, ci sono, se lo
ritengono, due Consiglieri che possono parlare, uno a favore e uno
contro.
La parola al Consigliere Nebbia.
Nebbia (PSI)
- Sono contro il rinvio in questo momento,
nel senso che sarebbe opportuno fare la discussione in Consiglio,
valutare e sentire quanto ha da dire la Giunta, perché in
Commissione abbiamo sentito molto poco la parola della Giunta. Anzi
suggerirei al Consigliere Maquignaz di ripresentare la mozione
d'ordine alla fine della discussione generale.
Presidente
- Allora, per precisione io metto in
votazione, se il Consigliere Maquignaz insiste, facendo presente
che la votazione di adesso è definitiva, mentre, come giustamente
dice il Consigliere Nebbia, l'art. 51 prevede che possa essere
interrotta la discussione per il rinvio della proposta all'esame di
Commissione ad una prossima seduta. E questo era perché il
Consiglio fosse edotto di quelle che sono le sottigliezze del
regolamento.
Allora il Consigliere Maquignaz è d'accordo? Mettiamo adesso in
votazione?
Maquignaz (DP)
- Io farei la discussione, eventualmente
chiederei il rinvio alla fine della discussione dell'oggetto.
Presidente
- Allora, ci sono proponenti che si
sostituiscono al Consigliere Maquignaz?
Preciso al Consiglio che l'art. 51 dice testualmente che la
discussione può essere interrotta per demandare il rinvio della
proposta all'esame di una Commissione o per proporre ecc. ecc.
Quindi la proposta del Consigliere Maquignaz è valida in qualsiasi
momento della discussione generale.
Viene ritirata in questo momento la richiesta di votazione.
La parola all'Assessore al Turismo, Pollicini, per
l'introduzione all'argomento n. 16.
Pollicini (DP)
- Non faccio certamente la storia della
nascita della Casa da Gioco, ricordo soltanto però che la Casa da
Gioco ha come scopo principale quello di integrare le finanze
regionali e Dio solo sa quanto sia di attualità l'esigenza in
questi momenti in cui il bilancio regionale è in netta sofferenza.
A questo proposito, proprio per rammentare sempre più l'introito a
favore della Regione, la stessa convenzione prevede una serie di
iniziative atte a migliorare le entrate della Casa stessa. Ne cito
qualcuna: per esempio quelle previste dall'art. 7 dell'ultima
convenzione, cioè di manifestazioni collaterali che hanno come
scopo il miglioramento della produttività della Casa da Gioco, dove
la Regione si impegna a partecipare a queste manifestazioni
promozionali sino al 10% della sua quota di introito, e queste
manifestazioni promozionali sono al 50% a carico della Regione e
della società che gestisce la Casa da Gioco, la SITAV. Altra
iniziativa in questa direzione, sempre per migliorare la
produttività della Casa da Gioco, ad esempio è quella contenuta
nell'ultima convenzione per l'ampliamento della Casa da Gioco.
L'ampliamento con il raddoppio delle sale da gioco e sale da
manifestazioni e, - ricordo qui in questa occasione che il
programma pare sia addirittura in anticipo tantè che, salvo
sorprese in questo momento non prevedibili, l'apertura della sala
da gioco dovrebbe avvenire alla fine di agosto del 1982. La nuova
sala da gioco è il doppio di quella attuale, si passa dai 1000
metri quadrati ai 2000 metri quadrati, oltre ad una serie di altri
servizi che sono in proporzione; la sala manifestazioni si
raddoppia anch'essa dai 1000 ai 2000 metri quadrati, ed è previsto,
come dicevo, l'entrata in funzione per la fine di agosto dell'anno
prossimo, e le previsioni danno, sono sempre previsioni, un aumento
del 50% di introito, che, nel 1980, è stato di 40 miliardi. Quindi
è previsto, nel primo anno di gestione della nuova sala da gioco
che le entrate debbano arrivare a 60 miliardi circa. È previsto
inoltre, fatto non certamente di secondaria importanza,
l'assunzione di circa 100 persone e una parte di queste dovrebbe
essere impiegata come tecnici o meglio conosciuti col nome francese
di "croupier". Quindi fra circa un anno o poco più dovrebbe entrare
in funzione quello che è stato l'obiettivo dell'ultima
convenzione.
Se noi pensiamo che la convenzione del '65 è stata totalmente
disattesa dalla SITAV, che non ha pagato nessun pedaggio per i
diritti di concessione che erano previsti per alcune opere che si
dovevano fare. Questa volta in effetti questo pedaggio lo paga,
cioè ci creano questi strumenti di miglioramento della produttività
della Casa da Gioco. D'altra parte penso che sia noto a tutti che
la Casa da Gioco di Saint-Vincent è la prima come introiti in
Europa. La Francia sì ne ha molti, non so sommatoriamente quanto
sia l'entrata, ci risulta che la Francia abbia circa 150 Case da
Gioco, però come Casa da Gioco singola certamente Saint-Vincent è
al primo posto in Europa. Ebbene questo primato certamente
Saint-Vincent deve cercare di conservarlo, anche perché la Casa da
Gioco non è un educandato, e quindi ha il dovere di cercare sempre
nuove fonti di reddito attraverso nuove clientele e attraverso
nuove iniziative. Non c'è dubbio che siamo di fronte ad una grande
concorrenza nel campo delle Case da Gioco, e quindi i tentativi di
migliorare e di aggiornarsi sono necessari se si vuole conservare
questo primato. C'è bisogno quindi di modernizzarsi e di acquisire
nuova clientela. Ormai i giochi nuovi, quelli cosiddetti
"americani" sono largamente praticati in Francia ed anche altrove;
americani perché evidentemente provengono dall'America, perché
questi sono giochi che sono alla ricerca di nuove fasce di
clientela, la clientela magari che non va al tappeto verde può
andare facilmente verso giochi più semplici, dove tutto sommato
prevale l'aspetto del divertimento e non il tentativo della
fortuna, come penso sia la logica psicologica che spinge il
giocatore che si avvicina al tappeto verde. Necessità quindi di
ampliare e di differenziare la clientela con questa introduzione di
nuovi giochi, che certamente deve essere valutata qui, oggi,
discutendo quali sono i pro e i contro della proposta che viene
portata al Consiglio stesso.
Ora la SITAV non propone di gestire in proprio i giochi
americani, per evidenti ragioni interne, ma intende avvalersi di
una società, la SAISET, con sede in Aosta e non in Roma come
erroneamente messo nella relazione portata agli atti dei
Consiglieri, e diciamo pure chiaramente che, almeno alla Giunta,
non dispiace affatto che anziché essere egemonicamente gestita da
una sola società, la Casa da Gioco possa vedere una seconda
società, per mille motivi decisamente comprensibili. Quindi è un
fatto caso mai positivo che vi siano due società invece che una
sola. Perché innanzitutto questa è una società nuova, una società
di capitale proveniente da quanto siamo riusciti ad appurare, dalla
zona di Milano. Diciamo pure che c'è un fatto positivo, cioè che il
Collegio dei Sindaci di questa società è di professionisti locali
valdostani, cosa evidentemente che era impensabile fosse per la
SITAV, per i controlli che possono esserci all'interno. Questo mi
pare sia già un fatto importante perché ci consentirà, per lo meno
attraverso questa gente, che vive ed opera qui, una migliore
trasparenza dei conti e dell'amministrazione di questa nuova
società.
Perché la SITAV non gestisce in proprio questi nuovi giochi
americani? Innanzitutto questi non danno, genericamente non
dovrebbero dare, mance e quindi la SITAV avrebbe così un
trattamento sperequativo e certamente discriminatorio fra i suoi
stessi dipendenti per magari gli stessi compiti, cioè la gestione
del gioco d'azzardo, con analoghe funzioni. Quindi probabilmente
potrebbe avere dei grossi problemi interni alla gestione del
personale stesso, appunto, spaccato in due come funzioni, cioè
spaccato in due come retribuzioni e praticamente con funzioni
analoghe se non identiche. Questo è uno dei motivi.
Altro motivo, evidentemente sempre legato a questo argomento, è
che sarebbe decisamente difficile gestire un'azienda all'interno
della quale vi siano i "croupiers" di serie A, quelli che hanno
diritto alle mance, e i "croupiers" di serie B, quelli che hanno
altri giochi laddove non vi sono mance, con, quindi due stipendi
diversi per funzioni, come ripetevo prima, praticamente analoghe.
Evidentemente la SITAV, con la sua convenzione, trattiene, a
seconda delle fasce di introito, il 27% più le mance - e qui sul
problema delle mance, probabilmente si innesca tutto un discorso e
tutta una polemica che presumo né oggi né mai riusciremo a chiarire
se con cambiano le cose. Vorrei poi ricordare che non abbiamo dei
dati. Ricordo l'atto della discussione della convenzione presentato
in questo Consiglio il 6 dicembre 1977, fra gli emendamenti vari
che noi avevamo presentato, ce ne era uno che chiedeva che lo 0,15
delle mance fosse destinato ad opere di beneficenza. Certamente noi
ci proponevamo un obiettivo molto preciso, a prescindere dal fatto
che era importante poter fare della beneficenza, ma era lo
strumento per conoscere finalmente la vera entità delle mance,
perché oggi certamente nessuno ne conosce esattamente l'entità,
salvo, ovviamente, gli interessati, e cioè gli impiegati tecnici e
la SITAV; e quindi assistiamo a quello che può definirsi "balletto
delle cifre" che rimarrà sempre balletto fintanto che non vi sono
strumenti di controllo. Certi equivoci, oggi, non sortirebbero, se
la convenzione avesse previsto quella nostra proposta, di
verificare le mance attraverso quello strumento. È chiaro quindi
che non avendo elementi di giudizio, non possiamo dire quanto
possono essere le mance. Certamente c'è un fatto: le mance sono
divise al 50% fra società e impiegati tecnici e croupiers. Io so
soltanto che da un periodico francese sul turismo che pubblica i
dati dei 149 Casinò esistenti in Francia e quindi pubblica i dati
delle mance, si vede che le mance possono dare dal 40 al 50% degli
introiti complessivi. Questo però avviene in Francia, non sappiamo
se i clienti italiani sono altrettanto generosi di quelli francesi.
Quindi queste cose evidentemente non si possono conoscere non
avendo i dati precisi. C'è un fatto quindi, che la società oltre ad
avere il 27%, ha anche quel grosso introito che è rappresentato
dalle mance stesse. Visto le cose come stanno, è molto probabile
che la SITAV non abbia interesse a gestire in proprio i giochi
senza mancia, visto che ormai si è formata tutta una struttura,
un'impostazione e diciamo pure un abito mentale, vuoi per chi vi
lavora, vuoi per chi gestisce il Casinò, legato al problema delle
mance. È così tanto importante il problema delle mance che è fonte
anche di discussione fra il personale e la società. Io ho qui, come
penso avranno alcuni Consiglieri, la piattaforma contrattuale che è
stata avanzata dal personale della Casa da Gioco per il rinnovo del
contratto, ed a pag. 7 a proposito delle mance vediamo che viene
detto questo: "nel solo caso in cui l'organico dei croupiers,
dovesse subire incrementi futuri, gli impiegati eccedenti
l'organico attualmente graveranno sulla parte mance della società
per una quota non inferiore del 70% del loro punteggio, riferito
alle percentuali bloccate degli impiegati attualmente in organico".
Ora va anche ricordato questo, che in Francia le mance sono
totalmente a favore del personale, mentre qui vi è un 50% fra
personale e società. Sempre nella stessa proposta del nuovo
contratto vediamo scritto "che i nuovi giochi eventualmente da
istituirsi, gli utili di esercizio della società SITAV provenienti
da tali giochi, nella misura del 50% vengono erogati al tronco
mancia del reparto tecnico che fornisce il personale". E sempre
nella bozza di proposta di contratto si dice: "che per eventuali
futuri nuovi giochi anche di natura meccanica od elettromeccanica
che non fruiscono perciò del personale tecnico, istituiti previi
accordi con le R.S.A. tecniche, dovranno essere stabilite
percentuali di compartecipazione da parte dei reparti tecnici agli
utili della società provenienti da tali giochi".
Come vedete il problema delle mance è, diciamo così, quello che
crea i maggiori problemi dei rapporti tra società ed impiegati
tecnici. È chiaro che, così stando le cose, la società SITAV non
avrebbe mai, secondo almeno il nostro giudizio, proposto di
introdurre in gestione propria i nuovi "giochi americani" che,
sempre da quei dati pubblicati da quel periodico francese,
risultano mediamente avere una incidenza sull'introito globale
delle Case da Gioco dall'8 al 10%. Questo per l'influenza dei
"giochi americani" rispetto ai giochi tradizionali che vengono
praticati nei roulets. Rappresentano l'8-10%. Quindi se calcoliamo
che l'incasso dello scorso anno è stato di 40 miliardi, si può
desumere che, la percentuale è trasferibile anche in Italia, dai
"giochi americani" ne deriverebbe un introito di circa 4 miliardi.
Questi i rapporti dedotti da un calcolo approssimativo,
evidentemente è tutto da verificare. È chiaro che, come dicevo
prima, questi giochi, visto anche l'esperienza che avviene
all'estero, a Montecarlo in particolare, sono destinati ad una
utenza diversa da quella tradizionale della roulette.
La roulette, come voi saprete, ha una puntata minima di 10.000
lire, e la gente, l'utenza a cui sono destinati questi "giochi
americani", è gente che gioca cifre modestissime e soltanto per
divertimento. Non è escluso però che il gusto del gioco, il tarlo
del gioco, sia il tramite per poi trasferirsi verso il tappeto
verde. Comunque possiamo dire questo: che i "giochi americani"
hanno avuto un grossissimo successo in Francia perché le famose
macchinette mangiasoldi aprono alle 10 del mattino, perché c'è
tutta una utenza diversa che non è quella del giocatore nottambulo
o notturno che gioca al tappeto verde, e può darsi che questa
situazione si ripeta anche in Italia. Quindi la domanda logica è
quella di chiedersi perché la Regione non propone di affidare
direttamente i "giochi americani" a questa nuova società che si
chiama la SAISET? La risposta è che questo è impossibile perché, a
norma della concessione che il Consiglio regionale ha approvato
alla SITAV, quel tipo di concessione non è mai stato cancellato. La
SITAV stessa ha in concessione esclusiva l'esercizio del gioco in
Valle d'Aosta, questo è stato votato in questo Consiglio il 17
maggio 1946, quindi all'atto della costituzione della convenzione
fra la Regione stessa e la SITAV.
Questo evidentemente è stato reso impossibile dalla convenzione,
è necessario quindi, che ci sia una forma di subconcessione. In
base alla convenzione che stiamo discutendo, vengono specificati
nuovi giochi divisi in due gruppi e la SAISET si impegna ad
iniziare almeno tre giochi entro 90 giorni, e precisamente il
"black jack", "slot machine" e la "roulette americana". Invece, per
quanto riguarda i locali, i servizi segretariali, il controllo
tessere e la parte amministrativa, tutti questi servizi di
carattere logistico e di personale vengono messi a disposizione
della SITAV. La SAISET, come vedete nella nota, garantisce un
introito minimo di un miliardo all'anno indicizzabile secondo
l'inflazione e riceverà il 38% degli introiti; a sua volta la SITAV
riceverà il 22% come quota di convenzione, fino ad un introito di
cinque miliardi e poi man mano c'è una scala che va a modificarsi
prima in salita e poi in discesa. In effetti quindi alla Regione
verrebbe il 62% della quota SAISET depurata, cioè della quota che
andrebbe alla SITAV, il 22%, quindi di fatto il 48,36% sarebbe la
quota spettante alla Regione per i nuovi giochi che vengono
discussi oggi.
Da alcune valutazioni complessive delle entrate risulta che se
ai 40 miliardi degli introiti della Casa da Gioco si aggiungesse la
quota mance, probabilmente il rapporto tra la quota spettante alla
Regione, e quella della SITAV, fra mance ed introiti, non ci
allontaneremmo grosso modo dal 48/50%. Il prelievo che in Francia
viene effettuato sulle Casa da Gioco da parte dei Comuni e da parte
dello Stato va dal 43,8 al 48% circa. Queste sono le cifre che io
do al Consiglio su cui poi discuteremo. Perché questa suddivisione?
Ora non potendo contare sulle mance, evidentemente, la società
SAISET chiede una percentuale decisamente più ampia di quella che
era invece pattuita con la SITAV.
Ci si può inoltre domandare perché la SITAV percepisca il 22%
non esercendo lei i giochi. Le spiegazioni possono essere queste:
1) quella della messa a disposizione dei servizi, del personale e
del locale; 2) può anche essere un discorso - e questa è una mia
valutazione personale - che la SITAV ha un contratto in esclusiva
e, quindi ha il diritto di farlo valere; è un po' come avere la
licenza di un bar che, pur non essendo monetizzabile, lo è perché
una licenza di bar si vende facendo valere il diritto all'esclusiva
a fare l'esercente di un bar. La Regione comunque si è riservata di
rivedere le divisioni delle percentuali alla fine dell'82, a
seconda del comportamento, degli introiti, della rispondenza della
clientela e del reale incasso e spese, e di rivedere quindi la
suddivisione fra società di gestione e la Regione stessa. La
convenzione prevede assunzione di personale e che, se la
convenzione sarà approvata, ci sarà un concorso per 30 giovani che
avrà inizio il 15 di luglio, della durata di circa un mese e mezzo.
Di questi 30 giovani è prevista l'assunzione di 20 di essi, 15
saranno assunti subito e 5 dopo qualche tempo, quando praticamente
dovrebbe essere completata l'introduzione di queste strutture da
gioco. Questo corso dovrebbe essere curato da due impiegati tecnici
di questa nuova società, per la preparazione del "black jack", così
viene definito questo gioco.
Invece per la roulette americana verrebbero fatti altri corsi
per altri giovani, però questi corsi dovrebbero durare sei mesi e
verrebbero fatti da cinque a sei esperti tecnici della società.
Quindi il personale proveniente dall'esterno di questa società,
personale tecnico, sarebbe al massimo di 8 persone per i primi tre
giochi ed è inoltre presumibile l'assunzione degli altri per i
giochi che hanno bisogno di maggiore tempo per essere preparati. È
chiaro che questa gente dovrebbe provvedere ad istruire e ad
esercitare il gioco di queste roulettes americane. A tutto questo
evidentemente va aggiunto che, per il miglioramento anche sul piano
occupazionale della Casa da Gioco, con l'entrata in funzione della
nuova sala, sono previste circa 100 assunzioni per la SITAV.
Le opere quindi stanno procedendo a ritmo accelerato, le
prospettive di miglioramento vi sono e, salvo sorprese, dovrebbero
crearsi, entro l'81 dai 120 ai 150 posti di lavoro, e questo a me
pare un obiettivo che l'Amministrazione regionale deve perseguire
nella maniera più determinata, perché, in questi momenti, 120-150
posti di lavoro rappresentano un fattore su cui è opportuno
riflettere, a prescindere dall'esigenza, anche comprensiva, di
carattere corporativo. Ma nell'interesse della Regione, è
necessario avere il massimo degli introiti possibili della Casa da
Gioco, e possibilmente, accompagnato da un miglioramento della
trasparenza del comportamento, degli atteggiamenti, dei conti, il
tutto accompagnato da un aumento di assunzioni che, secondo me, è
uno dei discorsi fondamentali in questo momento.
Occorre che la Giunta vada avanti con senso di responsabilità e
determinazione.
Presidente
- Colleghi Consiglieri, è aperta la
discussione.
L'Assessore Pollicini ha fatto una relazione ampia.
Vorrei sapere se vi sono Consiglieri che intendono prendere la
parola, se intendono aprire ora la discussione generale; sono le
12,17, a seconda del numero degli interventi e della loro lunghezza
direi di considerare se è il caso di aprire la discussione o
rimandarla nel pomeriggio.
La parola al Consigliere Tonino.
Tonino (PCI)
- Se non c'è una relazione aggiuntiva del
Presidente della Giunta, proporrei di aprire il dibattito nella
seduta pomeridiana. È inutile spezzare la discussione generale
questa mattina alle 12,20. Nel frattempo i Consiglieri hanno tempo
per analizzare la relazione dell'Assessore Pollicini.
Presidente
- Facciamo adesso la votazione segreta sul
Presidente dell'EVAT.
Allora colleghi Consiglieri procediamo, per guadagnare tempo,
alla votazione segreta prevista all'oggetto n. 18.
