Classificazione
FINANZA REGIONALE E LOCALE



Oggetto del Consiglio n. 513 del 21 aprile 2021 - Resoconto
OGGETTO N. 513/XVI - Interrogazione: "Regime fiscale
applicato ai soggetti beneficiari di bonus o contributi regionali
previsti per far fronte all'emergenza COVID-19".
Bertin (Presidente)
-
Punto n. 26 dell'ordine del
giorno. Ha chiesto la parola l'assessore Bertschy, ne ha
facoltà.
Bertschy (AV-SA) -
Insieme all'Assessorato delle finanze
abbiamo preparato questa risposta che prende in esame tutti e due i
quesiti.
Riguardo all'interrogazione in cui si chiede quale regime
fiscale sia stato applicato ai contributi della legge n. 8, il
regime fiscale applicato alle imprese è quello previsto dal DPR n.
600/1973, che all'articolo 28, comma 2, prescrive l'obbligo di
applicare una ritenuta d'acconto del 4 percento sui contributi alle
imprese salvo quelli per l'acquisto di beni strumentali. Riguardo
ai contributi erogati in conseguenza dell'emergenza epidemiologica
da Covid-19, si è quindi proceduto nel corso del 2020 ad applicare
la normativa vigente. La correttezza di tale comportamento fiscale
è stata confermata dalla risoluzione dell'Agenzia delle entrate n.
494 del 21 ottobre 2020. Solo successivamente è intervenuto il
citato articolo 10bis introdotto dalla legge n. 176 del 18 dicembre
2020 di conversione del decreto-legge n. 137 del 28 ottobre 2020,
che con effetto retroattivo ha detassato i contributi e le
indennità da chiunque erogati, comprese le Regioni, in via
eccezionale e diversi da quelli esistenti prima dell'emergenza a
seguito della pandemia.
Di recente un ente pubblico economico ha richiesto all'Agenzia
delle entrate come comportarsi in merito all'assoggettamento alla
ritenuta d'acconto del 4 percento di contributi erogati a
professionisti sempre in relazione alla situazione di emergenza.
Con risoluzione n. 173 del 15 marzo 2021 l'Agenzia delle entrate ha
risposto in sintesi che l'ente deve restituire le ritenute ai
professionisti e deve rilasciare a ciascuno di essi una
certificazione unica, l'indicazione vale per i professionisti
dell'interpello e non anche per le imprese. Alla luce di tale
novità, la Regione dovrà quindi procedere, e lo sta facendo, alla
restituzione della trattenuta del 4 percento effettuata sul bonus
erogato ai professionisti con successiva certificazione degli
emolumenti interamente corrisposti. Per quanto riguarda le imprese,
le ritenute ormai trattenute versate dall'Erario entro le scadenze
di legge nel corso del 2020 prima della disposizione del dicembre
2020, che ha detassato detti emolumenti, costituiscono un credito
d'imposta nei confronti del Fisco compensabile in sede di
dichiarazione dei redditi. Per tali motivi la Regione sta
procedendo alla spedizione delle dovute certificazioni che
attestano la situazione descritta e il tutto confluirà nel modello
dichiarativo 770 come da istruzioni ministeriali.
Presidente -
Per la replica, ha chiesto la parola la
consigliera Spelgatti.
Spelgatti (LEGA VDA) -
La ringrazio per la risposta.
Questa interrogazione nasce per fare chiarezza in seguito a
richieste di spiegazioni in relazione al tema da parte di alcuni
professionisti, in particolare i commercialisti visto e considerato
che non riuscivano a comprendere che cosa stava succedendo, che
cosa sarebbe successo e come si dovevano comportare. Ho ritenuto
che l'unica via fosse quella di rendere pubblica l'interrogazione
in maniera tale da avere una risposta certa da parte della Giunta e
così almeno di dominio pubblico e anche i professionisti sanno come
si devono comportare.
