Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4150 del 27 gennaio 1993 - Resoconto
OGGETTO N. 4150/IX Riapprovazione, ai sensi dell'ultimo comma
dell'articolo 31 dello Statuto speciale, della legge regionale:
"Norme per il conferimento di consulenze e la costituzione di
commissioni consultive e di studio e per l'indizione di congressi o
convegni da parte della Giunta regionale".
Presidente
Su questo punto ci sono da votare il nuovo
articolo 4 e il nuovo articolo 7: il primo è stato modificato su
proposta della Giunta e il secondo su proposta della
commissione.
Do lettura del nuovo articolo 4:
Articolo 4 (Procedure relative al conferimento di
incarichi)
1. Il conferimento degli incarichi, le convenzioni e la
costituzione delle Commissioni sono deliberate dalla Giunta
regionale.
2. L'atto deliberativo della Giunta deve indicare:
a) l'oggetto, i termini e le condizioni per l'espletamento della
prestazione;
b) il curriculum dettagliato del soggetto cui la prestazione è
affidata;
c) la motivazione della scelta;
d) il compenso stabilito con i criteri di cui all'articolo
cinque;
3. L'incarico, sia di consulenza che di componente di
commissione consultiva e di studio, deve essere non superiore alla
durata di un anno; esso può essere rinnovabile. Complessivamente,
non possono affidarsi allo stesso soggetto incarichi per un periodo
superiore a tre esercizi finanziari consecutivi quale che sia la
materia di competenza; inoltre, è escluso il cumulo di incarichi
nello stesso esercizio.
4. Le limitazioni stabilite dal comma tre non si applicano per
gli incarichi in seno ad organi tecnici o consultivi per i quali le
leggi istitutive stabiliscano una durata superiore ad un anno e
qualora si rendesse necessaria con provvedimento motivato, una
proroga della durata di tali organi e nel caso di specifiche
deroghe in materia di assistenza legale e fiscale, motivate dalla
Giunta regionale.
Presidente
Pongo in votazione l'articolo 4 testè
letto.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
Do lettura del nuovo articolo 7:
Articolo 7 (Disposizioni finanziarie)
1. Alla copertura della spesa prevista dalla presente legge,
valutata in complessive lire 7.200 milioni, si provvede mediante
utilizzo delle somme iscritte ai capitoli del bilancio di
previsione della Regione per il 1993 di seguito elencati per
l'importo di fianco specificatamente indicato:
a) Cap. 21610 "Spese per l'organizzazione di congressi e
convegni. Legge regionale n."
lire 500.000.000
b) Cap. 21820 "Spese per incarichi di consulenza e per la
partecipazione a commissioni consultive o di studio a carattere
generale. Legge regionale n."
lire 1.000.000.000
c) Cap. 30060 "Spese per incarichi di consulenza connessi ad
interventi nel settore della formazione professionale.
Legge regionale n."
lire 50.000.000
d) Cap. 33130 "Spese per incarichi di consulenza in materia
finanziaria.
Legge regionale n."
lire 300.000.000
e) Cap. 38340 "Spese per incarichi di consulenza nell'ambito
dell'assetto ed uso del territorio.
Legge regionale n."
lire 150.000.000
f) Cap. 38900 "Spese per studi, sperimentazione e ricerche
nell'ambito della selvicoltura, della tecnologia del legno e della
gestione delle risorse naturali.
Legge regionale n."
lire 300.000.000
g) Cap. 45950 "Spese per incarichi di consulenza connessi ad
interventi in campo economico.
Legge regionale n."
lire 300.000.000
h) Cap. 49300 "Spese per consulenze e per la partecipazione a
commissioni consultive o di studio nel settore delle opere
pubbliche.
Legge regionale n."
lire 100.000.000
i) Cap. 55160 "Spese per incarichi di consulenza connessi ad
attività scolastiche e culturali.
Legge regionale n."
lire 200.000.000
I) Cap. 58390 "Spese per incarichi di consulenza in materia
sanitaria e dell'assistenza sociale.
Legge regionale n."
lire 1.000.000.000
m) Cap. 64860 "Spese per incarichi di consulenza in materia
turistica.
Legge regionale n."
lire 500.000.000
n) Cap. 66160 "Spese per incarichi di consulenza e
documentazione ai fini della valorizzazione dei beni culturali.
Legge regionale n."
lire 1.500.000.000
o) Cap. 67200 "Spese per incarichi di consulenza e per la
partecipazione a commissioni consultive o di studio nel settore
della pianificazione territoriale.
Legge regionale n."
lire 1.000.000.000
p) Cap. 67950 "Spese per incarichi di consulenza connessi ad
interventi in materia di trasporti, sistemi di comunicazione,
ferrovie e intermodalità del trasporto.
Legge regionale n."
lire 300.000.000
2. A decorrere dal 1994 gli oneri previsti dalla presente legge
saranno determinati con la legge di bilancio ai sensi dell'articolo
15 della legge regionale 27 dicembre 1989, n. 90 (Norme in materia
di bilancio e contabilità generale della Regione Autonoma Valle
d'Aosta).
Presidente
Pongo in votazione l'articolo 7 testè
letto.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Pongo in votazione la riapprovazione
della legge in oggetto:
Articolo 1 (Consulenze e commissioni consultive o di
studio)
1. La Giunta regionale, per lo studio di problemi di particolare
rilievo scientifico e tecnico connessi con lo svolgimento delle
proprie funzioni, nonché per la soluzione di problemi organizzativi
o di programma della pubblica amministrazione, richiedenti
specifica competenza professionale o iscrizione in albi
professionali, può conferire incarichi di consulenza o costituire
commissioni consultive o di studio su oggetti precisamente
determinati, stipulando, ove occorra, apposite convenzioni.
2. Gli incarichi di consulenza rispondono ad esigenze di
integrazione delle figure professionali esistenti nell'organico
regionale, hanno carattere di specialità e possono essere conferiti
esclusivamente a persone fisiche persone giuridiche ed istituti od
organismi che non abbiano con la Regione rapporto di servizio a
qualunque titolo.
Articolo 2 (Soggetti affidatari di incarichi)
1. Gli incarichi di consulenza sono conferiti a:
a) enti regionali o a partecipazione regionale;
b) istituti universitari;
c) organismi specializzati ed istituti scientifici senza fini di
lucro;
d) esperti o professionisti di provata esperienza ed accertata
capacità, da incaricarsi individualmente o collegialmente in
relazione alla natura ed alla complessità dei problemi e degli
studi oggetto della consulenza.
2. Nel conferimento degli incarichi di consulenza dovrà, per
quanto possibile, essere rispettato come ordine di priorità
l'elencazione di cui al comma uno.
3. Gli incarichi di componente esterno di commissioni consultive
o di studio sono conferiti a persone nominate dagli enti di cui
alle lettere a), b), c) del comma uno ovvero alle persone indicate
alla lettera d) dello stesso comma.
4. Gli incaricati, ai sensi dei commi uno e tre, nei limiti
connessi all'espletamento dei compiti loro affidati, possono
accedere ai documenti amministrativi della Regione, nonché sentire
i dirigenti responsabili degli uffici competenti.
5. Non possono essere conferiti incarichi e consulenze a persone
non iscritte agli appositi albi professionali ove la materia
dell'incarico rientri nelle competenze specifiche di un ordine
professionale.
Articolo 3 (Condizioni per il conferimento degli
incarichi)
1. Il rappresentante legale delle persone giuridiche, degli
istituti od organismi prescelti per gli incarichi rilascia ai
competenti servizi della Regione, prima dell'adozione dell'atto di
affidamento, un'attestazione debitamente autenticata con la quale
dichiara, sotto la propria personale responsabilità, che nessuno
fra i soci o fra i componenti dei propri organi intrattiene un
rapporto di servizio a qualsiasi titolo con la Regione o con gli
enti da essa dipendenti.
2. La presenza in qualità di soci o amministratori di
associazioni, società o enti, di persone che hanno con la Regione o
con gli enti da essa dipendenti un rapporto di servizio, non
costituisce causa di esclusione dal conferimento degli incarichi
previsti dal comma uno qualora le persone medesime rivestano le
summenzionate qualità per nomina o designazione di organi regionali
in società, associazioni od enti promossi dalla Regione e di cui la
Regione faccia parte che perseguano finalità o programmi di
interesse della stessa Regione.
3. Parimenti le persone fisiche cui si propone l'incarico
debbono far pervenire alla Presidenza della Giunta un'attestazione,
debitamente autenticata, con la quale, sotto la propria personale
responsabilità, dichiarano che nei loro confronti non ricorre
alcuna delle ipotesi di esclusione stabilite dal comma uno.
Articolo 5 (Compensi)
1. I compensi per ogni incarico non possono superare la misura
media stabilita dalle vigenti tariffe professionali. In mancanza di
tariffe professionali i compensi sono commisurati all'oggettiva
entità della prestazione e stabiliti in riferimento alle tariffe
della categoria professionale più affine. É altresì corrisposto,
ove spetti, il rimborso delle spese di trasferta nella misura
prevista dalle normative vigenti per i dipendenti della Regione.
Gli oneri del consulente sono stabiliti in apposito disciplinare
d'incarico.
Articolo 6 (Indizione di congressi e convegni)
1. La Giunta regionale può indire, su temi attinenti alle
proprie funzioni, congressi o convegni di studio alla cui
organizzazione sovraintendono il Presidente della Giunta o
l'Assessore competente per materia, avvalendosi degli uffici
dipendenti, nonché di eventuali esperti, per la cui nomina si
applicano le norme previste dalla presente legge. La deliberazione
relativa deve indicare la spesa prevista.
Esito della votazione:
Presenti, votanti e favorevoli: 23
Il Consiglio riapprova all'unanimità
