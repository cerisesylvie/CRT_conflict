Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2669 del 25 luglio 2023 - Resoconto
OGGETTO N. 2669/XVI - Reiezione di mozione: "Espressione
della condanna della pratica della maternità surrogata".
Bertin (Presidente) -
Punto n. 11 all'ordine del giorno.
Per l'illustrazione, la parola al consigliere Manfrin.
Manfrin (LEGA VDA) -
La surrogazione di maternità, anche
nota come maternità surrogata o gestazione per altri, è una forma
di procreazione assistita in cui una donna, definita madre
surrogata o gestante per altri, provvede alla gestazione per conto
di uno o più persone che acquisiranno la responsabilità genitoriale
nei confronti del nascituro. Il ricorso a tale metodo viene
solitamente sancito attraverso un contratto in cui il futuro
genitore, o i futuri genitori, e la gestante dettagliano il
procedimento, le sue regole, le sue conseguenze, il contributo alle
spese mediche della gestante e in alcuni Paesi l'eventuale
retribuzione della gestante stessa per il servizio offerto, in
quest'ultimo caso è usata anche la locuzione "utero in
affitto".
La surrogazione di maternità può assumere due forme distinte:
nella prima si tratta specificamente di una surrogazione di
concepimento di gestazione, ossia la situazione in cui l'aspirante
madre demanda a un'altra donna sia la produzione di ovociti, sia la
gestazione non fornendo alcun apporto biologico. Nella seconda si
dà corso invece a una surrogazione di gestazione comunemente detta
"affitto di utero" o "surrogazione di utero" nella quale
l'aspirante madre produce l'ovocita il quale, una volta fecondato
dallo spermatozoo dell'aspirante padre, viene impiantato nell'utero
di un'altra donna che fungerà esclusivamente da gestante.
A dispetto di quanto teorizzato dalla propaganda cosiddetta
"Arcobaleno", le pratiche della surrogazione di maternità
costituiscono un esempio esecrabile di commercializzazione del
corpo femminile e degli stessi bambini che nascono attraverso tali
pratiche che sono trattati alla stregua di merci, ma nonostante la
convinzione di molti che la gestazione peraltro sia un mero
mercimonio, il ricorso a queste pratiche è in vertiginoso aumento e
la maternità surrogata sta diventando un vero e proprio
business
che, tanto per fare un esempio, in India vale oltre
2 miliardi di dollari l'anno. In questo Paese le volontarie
reclutate nelle zone più povere producono più di 1.500 bambini
all'anno per assecondare la domanda che viene dall'estero, attirata
dai prezzi bassi: appena 25-30 mila dollari rispetto ai 50 mila
dollari che si spendono negli Stati Uniti d'America. In India le
volontarie che entrano nel circuito legale delle cliniche per la
maternità surrogata guadagnano fra gli 8 mila e i 9 mila dollari a
gestazione, una cifra che corrisponde a dieci anni di lavoro di un
operaio non specializzato, mentre quelle che ne rimangono al di
fuori sono reclutate da veri e propri
scout
attivi nelle
zone più povere, sono pagate molto meno: da 3 mila a 5 mila dollari
e sono costrette a firmare dei contratti che non prevedono alcun
supporto medico
post
parto. Un quadro piuttosto chiaro che
ci dimostra che, oltre alla mercificazione della donna, a essere
sfruttata è anche la povertà e probabilmente la poca cultura delle
donne che prestano il proprio corpo per questa pratica.
Nonostante i costi un po' più elevati, anche negli Stati Uniti
d'America il business della maternità surrogata sta aumentando a
ritmo esponenziale, con un numero di nascite superiore a 2 mila
ogni anno, rispetto alle quali addirittura si dà agli aspiranti
genitori la possibilità di scegliere alcune caratteristiche base
del nascituro, un po' come dire: "Vuoi che tuo figlio sia biondo
con gli occhi azzurri? Allora scegli questa puerpera e questi
donatori maschili", insomma, come se fossimo in un vero e proprio
negozio di bambini, un'idea che sinceramente fa accapponare la
pelle.
Va poi detto che nella surrogazione di maternità le donne che
prestano il proprio corpo non hanno alcun diritto sui bambini che
pure portano in grembo e non sono neanche considerati i diritti dei
bambini, costretti a separarsi dalla madre biologica subito dopo il
parto e che si chiederanno per tutta la vita chi sia la loro madre
biologica. Il distacco dalla madre naturale è un evento
assolutamente traumatico che influisce sul futuro sviluppo
cognitivo del minore; l'attaccamento della mamma al proprio bambino
e viceversa inizia infatti a svilupparsi già prima della nascita,
quando con l'ecografia si vede la prima immagine e si iniziano a
percepire i primi movimenti nella pancia. Anche il bambino inizia a
conoscere i genitori tramite il suono della loro voce quando è
ancora nell'utero materno, ma subito dopo il parto, nel momento
stesso in cui il cordone ombelicale che li ha uniti durante la
gravidanza viene reciso il primo sguardo e il primo vagito danno
inizio a una serie di scambi tra madre e bambino in grado di
generare un legame fisico, emotivo e psicologico che durerà tutta
la vita. L'attaccamento è considerato dalla psicologia cognitiva un
importante istinto umano che aiuta il bambino a soddisfare i
bisogni primari che riguardano anche l'affettività e la sicurezza e
non soltanto esigenze alimentari o fisiche. Bowlby sostiene infatti
che l'attaccamento è la base di partenza su cui l'individuo da
adulto costruisce le sue relazioni e vive le sue esperienze; se
questo viene a mancare, a inficiarne sarà la qualità della vita del
bambino da adulto e stili di attaccamento disfunzionali possono
portare in età adulta problematiche importanti che vanno a
condizionare il tipo di relazioni che si stabiliscono.
Veniamo invece alla parte più strettamente normativa: in Italia
la legge 19 febbraio 2004 n. 40, recante: "Norme in materia di
procreazione medicalmente assistita" all'articolo 12, comma 6,
prevede che chiunque in qualsiasi forma realizza o organizza o
pubblicizza la commercializzazione di gameti, di embrioni o la
surrogazione di maternità è punito con la reclusione da tre mesi a
due anni e con la multa da 600 mila a 1.000.000 di euro. Come
potete vedere, quindi la procreazione assistita nel nostro Paese è,
di fatto, già un reato. Il 18 marzo 2016 poi il Comitato nazionale
per la bioetica, organo di consulenza al Governo, al Parlamento e
alle altre istituzioni ha approvato una mozione con la quale
definisce una maternità surrogata come "un contratto lesivo della
dignità della donna e del figlio sottoposto come un oggetto a un
atto di cessione" ritenendo che l'ipotesi di commercializzazione e
di sfruttamento del corpo della donna e delle sue capacità
riproduttive sotto qualsiasi forma di pagamento, esplicita o
surrettizia, sia in netto contrasto con i principi bioetici
fondamentali. Anche il Parlamento europeo è intervenuto su tali
pratiche, il 17 dicembre 2015, nel corso dell'Assemblea plenaria
del Parlamento europeo, è stata approvata la relazione annuale sui
diritti umani e la democrazia nel mondo nel 2014, sulla politica
dell'Unione europea in materia di cui la risoluzione 2015/2229. La
relazione contiene un emendamento di un Eurodeputato della
Slovacchia che stabilisce che il Parlamento europeo condanna la
pratica della maternità surrogata che mina la dignità umana della
donna visto che il suo corpo e le sue funzioni riproduttive sono
usate come una merce. Considera che la pratica della maternità
surrogata che implica lo sfruttamento riproduttivo e l'uso del
corpo umano per profitti finanziari o di altro tipo, in particolare
il caso delle donne vulnerabili nei Paesi di sviluppo, debba essere
vietato e trattato come questione di urgenza negli strumenti per i
diritti umani.
Negli ultimi anni i giudici italiani hanno dovuto confrontarsi
con il fenomeno del ricorso alla maternità surrogata all'estero e
l'impossibilità, stante la normativa vigente, di sanzionare
penalmente tale fenomeno ha spinto la giurisprudenza a utilizzare
approcci di diversa natura rispetto agli eventuali profili di
responsabilità penale concentrandosi prevalentemente, almeno in una
prima fase, sull'analisi della configurabilità del reato di
alterazione di stato, di cui al secondo comma dell'articolo 567 del
Codice penale, che punisce con la reclusione da cinque a quindici
anni chiunque nella formazione di un atto di nascita altera lo
stato civile di un neonato mediante false certificazioni, false
attestazioni o altre falsità. Nel 2014 la sentenza di un giudice di
Milano ha riconosciuto due coniugi indagati colpevoli del reato di
cui l'articolo 495 del Codice penale, rubricato: "Falsa
attestazione, dichiarazione a un pubblico ufficiale sull'identità o
su qualità personali proprie o di altri", che punisce con la
reclusione da uno a sei anni chiunque dichiara o attesta falsamente
al pubblico ufficiale l'identità, lo stato e altre qualità della
propria e dell'altrui persona, a causa della falsa dichiarazione
resa dal marito in ordine alla qualifica di madre biologica della
moglie. Inoltre nella stessa sentenza il giudice ha svolto alcune
considerazioni in merito al desiderio di genitorialità,
riconoscendone l'importanza ma ribadendo che questo non sia
meritevole di tutela allorché tale desiderio sia soddisfatto a ogni
costo, anche a probabile discapito del nascituro.
La legislazione nazionale sul tema della filiazione, dalla
Costituzione in poi, e quella sulle adozioni dedicano grandissima
attenzione al fatto che il desiderio di genitorialità non violi il
diritto del minore e non travalichi il dato materiale, cioè per
citare il giudice di Milano: "Le condizioni per mezzo delle quali
due soggetti possono naturalmente generare". Occorre peraltro
ricordare che il Codice penale, all'articolo 7, stabilisce
espressamente la punibilità per taluni reati anche se commessi
all'estero.
La legge n. 40/2004 sulla procreazione medicalmente assistita,
scritta in un tempo in cui non esisteva ancora il turismo
procreativo, ha lasciato di fatto un vuoto normativo sulla
questione, prevedendo in ordine alla liceità o no della
surrogazione in utero e più in generale di maternità attuata
all'estero da cittadini italiani. Per questo motivo è attualmente
all'esame del Parlamento la proposta di legge n. 306 del 23 marzo
2018 recante: "Modifiche all'articolo 12 della legge 19 febbraio
2004 n. 40 in materia di perseguibilità del reato di surrogazione
di maternità commesso all'estero da cittadino italiano". Tale
proposta di legge ha ottenuto da poco il parere favorevole della
Commissione giustizia e la Camera e ha superato anche le questioni
di costituzionalità che sono state sollevate in Parlamento.
Oggi con questa mozione intendiamo quindi impegnare il Consiglio
regionale a condannare la maternità surrogata in quanto atto
esecrabile poiché porta la mercificazione del corpo della donna ed
è inoltre lesivo dei diritti del minore che viene procreato ed
esprimere ai Parlamentari valdostani il sostegno del Consiglio
regionale alla proposta di legge n. 306 del 23 marzo 2018 che
dichiara la procreazione peraltro reato universale.
Presidente -
La discussione generale è aperta. Se
qualcuno vuole intervenire in discussione generale, si prenoti. Se
non vi sono prenotazioni, chiudo la discussione generale. Ha
chiesto la parola il consigliere Distort, ne ha facoltà.
Distort (LEGA VDA) -
Vorrei portare un ulteriore
contributo citando una fonte di stampa, i contenuti di un articolo
pubblicato dal quotidiano "Avvenire" in data 2 giugno - lo scorso 2
giugno - in cui riferiva un'interessante intervista che l'inviata
speciale Lucia Bellaspiga ha rivolto all'ex presidente Arcigay
Mancuso. Ovviamente cito persone - ma chiaramente a ragion veduta -
per il fatto che cito un articolo. La persona intervistata è una
persona verso la quale ho sempre riposto e continuo a riporre una
grande stima e ritengo che il suo personale contributo sia
estremamente importante per l'ulteriore comprensione in aula del
tema. Viene detto: "Categorie come Destra e Sinistra di fronte a
certi temi non hanno molto senso dunque". Ecco, questa è già una
prima panoramica che fa capire che noi stiamo parlando di etica,
qualcosa di un po' più in alto delle differenze partitiche. Lui
risponde: "Non è questo infatti che ci interessa, la vera
preoccupazione è preservare per il futuro l'umanità e soprattutto i
deboli. Se diventa lecito vendere e regalare persone oggetto, sarà
lecito farne ogni altra cosa. Avere a disposizione i corpi umani
che si comprano e regalano in un'epoca di frontiera in cui la
scienza e le tecnologie rendono possibili pratiche estreme è un
rischio altissimo. Bisogna dire da che parte si sta, mentre si
stanno decostruendo i valori universali, soprattutto la Sinistra
non può votarsi alla più odiosa forma di mercimonio
capitalistico".
Altra domanda: "Perché è così difficile capire che è una pratica
che concede ai ricchi lo strapotere sui poveri?", risponde: "Il
problema non è la Schlein; ho visto quattro Segretari del PD prima
di lei occuparsi di questo tema; il fatto è che la Sinistra
mondiale, da Biden agli altri
leader
, ha attraversato una
profonda crisi sui temi valoriali, in quanto si è affermata la
visione anglosassone secondo la quale ogni individuo deve veder
riconosciuti tutti i suoi desideri che automaticamente diventano
diritti. Dunque da una parte c'è l'identitarismo della Destra
(patria, famiglia e tradizione), dall'altro l'individualismo della
Sinistra". Queste citazioni e riferimenti alla Sinistra... io leggo
il testo integrale per correttezza, non mi interessa
strumentalizzare in questa sede. "La Sinistra italiana non riesce a
coniugare la grande sofferenza sociale che oggi viviamo e maschera
queste sue difficoltà con il continuo rilancio di nuovi cosiddetti
diritti. Se sono un operaio comunista che non arriva più a fine
mese, sento dire dal mio partito che i ricchi per 150 mila euro
possono comprare esseri umani, non mi ci riconosco più. I diritti
civili hanno sempre una compatibilità di tenuta sociale".
Altra domanda: "Chi è favorevole alla GPA parla di diritto al
figlio". Risposta: "Intanto qui vediamo i diritti dei bambini
calpestati dai bisogni degli adulti. Il diritto al figlio è una
pura invenzione ideologica, non esiste alcuna carta internazionale,
nemmeno la nostra Costituzione, che lo concepisca. Avere un figlio
è un comprensibile desiderio ma farne un diritto del più forte
sulla pelle del più debole è inaccettabile. Il desiderio è
legittimo dal punto di vista umano e non giuridico".
Domanda: "Che dire però se la madre surrogata affitta il suo
utero volontariamente per un compenso?". Risposta: "A parte che a
farlo sono sempre donne nel bisogno, rese schiave da contratti di
cui non si parla mai, ma anche dovessero volontariamente partorire
per soldi, non hanno alcun diritto di cedere quel bambino. Qui non
si tratta di autodeterminazione, ma di determinazione per un altro,
tant'è vero che se una madre partorisce in anonimato e decide di
lasciare suo figlio in Ospedale non è libera di darlo a chi le
pare, se ne faccia carico lo Stato".
Ulteriore domanda: "I nati con GPA devono essere registrati in
anagrafe come figli di due padri o due madri per avere tutti i
diritti?". Risposta: "Quella dei presunti diritti mancati è una
campagna montata ad arte, l'unica discriminazione fino all'anno
scorso era che nel caso morisse, oltre al genitore biologico, anche
il "genitore d'intenzione", il bambino da lui adottato non
rientrava nella sua parentela e quindi nell'asse ereditario di
quest'ultimo. La Corte costituzionale ha già sanato questa
differenza; quindi la questione della trascrizione è una spinta
ideologica per forzare le cose. Tra l'altro è un atto
amministrativo, non prevale sulla legge e il bambino, per essere
riconosciuto figlio di due padri e due madri, dovrà comunque
passare per il Tribunale per l'adozione speciale. L'unico diritto
davvero negato al bambino nato con la GPA è di conoscere le sue
origini. Molte coppie maschili che conosco raccontano al bambino
chi è sua madre, tengono i rapporti con lei via Internet, ma il
problema è rendere quella figura di donna funzionale e descritta
come una donna che ha aiutato i tuoi papà ad avere un figlio.
Questa è la poetica. Poi nella vita vera deve sparire. Io non
giudico le persone, combatto una pratica, che nel mondo crea un
vulnus etico, ti sei commissionato un essere umano, lo hai
ordinato, hai deciso a tavolino che non avrà una madre, questo
deriva da un'invidia atavica".
L'ultima domanda per concludere: "Quindi si tratta di invidia di
maternità?". La risposta: "La donna ha un enorme potere, quello di
generare, gli uomini non possono. Per questo maternità e paternità
sono funzioni diverse e complementari. Le donne non sono solo
maternità, hanno diritto di non avere figli se non vogliono ma la
cancellazione del materno è il più grande attacco che si sta
facendo in questo momento nel mondo".
Avevo piacere di condividere quest'articolo senza ovviamente
strumentalizzare la posizione della persona ma semplicemente per
condividere con l'Aula la correttezza, la chiarezza e la piena
condivisione dei contenuti di queste risposte assolutamente
illuminanti.
Presidente -
Siamo in discussione generale; ci sono altri
interventi? Invito a prenotarsi. Se non vi sono prenotazioni di
interventi, chiudo la discussione generale.  Non vedo
richieste, la discussione generale è chiusa. Siamo veramente al di
là del Regolamento, consigliere Perron: faccia un intervento il più
breve possibile, ne ha facoltà per alcuni minuti.
Perron (LEGA VDA) -
È solo la difficoltà nelle
discussioni: uno si aspetta che qualcun altro intervenga su temi
suoi e poi non interviene nessuno, quindi uno aspetta fino
all'ultimo e poi vai in zona Cesarini o oltre. La ringrazio.
Semplicemente per dire che su questi temi, che sono quelli dei
diritti, c'è una parte politica importante che dovrebbe parlare. Ad
esempio, il giorno dopo la sentenza del TAR riguardo il "Gay
Pride", che tutti conoscono e che riguarda il nostro movimento, noi
vediamo il Partito Democratico, leggo qua dai giornali al volo,
speravo appunto di sentir parlare la Sinistra... che dice: "il PD
esulta per la sentenza del TAR...", eccetera, e finisce poi
dicendo: "...quella di oggi è una bella notizia che segna la fine
di una triste pagina della Valle d'Aosta che ha visto una Lega
pronta a nascondersi dietro un ricorso ma apertamente contro i
diritti". Bene, se noi siamo contro i diritti, questo è il momento
di affermare altri argomenti a contrapposizione, altrimenti si fa
la politica; qualcuno ci dice sui
social
, però noi dai
social poi la portiamo qua dentro, invece qualcuno la fa sui
comunicati stampa, poi qua, che è il luogo della democrazia e del
dibattito, tacciono, perché o non hanno argomenti, o hanno paura di
confrontarsi, ma questo è il vostro mondo.
Abbiamo un Assessore alla cultura, ci dica due cose su questo;
siete voi che avete fatto i comunicati, dite che noi siamo contro i
diritti. Bene, spiegatecelo qua con delle argomentazioni: noi
abbiamo argomentato, voi argomentate e questa è democrazia. Quindi
semplicemente uno aspetta fino all'ultimo perché si aspetta un
minimo di dibattito, invece qua gli struzzi mettono la testa sotto
la terra e fanno finta di nulla e vanno avanti, tutto qua.
Comunque, grazie Presidente per avermi dato questo secondo in più,
spero che la discussione si possa aprire ma ne dubito.
Presidente -
La discussione generale è chiusa. Replica
l'assessore Marzi.
Marzi (SA) -
In ordine alla definizione "la gestazione
per altri" o, come richiamato dall'iniziativa, GPA o maternità
surrogata, si verifica quando una donna - in alcuni casi coinvolta
anche nel concepimento con inseminazione artificiale, in altri solo
nella gestazione con inseminazione in vitro - porta avanti una
gravidanza per conto di un'altra coppia, gli aspiranti genitori del
nascituro. Quando la GPA avviene tramite il ricorso
dell'inseminazione in vitro, la pratica prende invece il nome di
GPA gestazionale.
La pratica della cosiddetta "maternità surrogata" è già regolata
nel nostro Paese dalla legge 40/2004, la quale prevede che i nati a
seguito dell'applicazione delle tecniche di procreazione
medicalmente assistita hanno lo stato di figli legittimi o di figli
riconosciuti della coppia che ha espresso la volontà di ricorrere
alle tecniche medesime. Questi bambini non possono essere
disconosciuti. La proposta di modifica in senso universale fatta
propria dalla Commissione giustizia definisce la GPA reato
universale e stabilisce che le pene si applicano anche se il fatto
è commesso all'estero. La legge 40 ha subito varie modifiche nel
corso degli anni: essa condanna la maternità surrogata sempre e
comunque, senza distinguere fra la forma commerciale,
contrattualistica, a pagamento e la gravidanza solidale e
altruistica che si configura come un percorso a titolo
gratuito.
Nei diciotto anni trascorsi tra l'entrata in vigore della legge
40 e oggi varie sentenze e pratiche di giurisprudenza sono
intervenute per ovviare al vuoto creato dalla legge, affidando ai
Tribunali le decisioni di adottabilità, perlopiù sotto il controllo
dell'adozione prevista dalla legge del 1984. Grazie a
quest'istituto, tanti bambini nati in Italia in seguito alla
procreazione medicalmente assistita praticata all'estero da coppie
di donne e i bambini nati all'estero grazie a tecniche di
gestazione per altri hanno trovato finora una posizione giuridica,
una posizione tuttavia limitata perché fino a due mesi fa potevano
essere riconosciuti come figli solo dal genitore con cui esisteva
un legame biologico provato dal DNA.
Si rimanda tuttavia a una sentenza della Corte costituzionale
dello scorso febbraio che è intervenuta a decretare l'uguaglianza
per tutti i bambini, qualunque sia il percorso che li ha portati al
mondo, in accordo appunto con la legge 149/2001, cioè "il diritto
del minore a una famiglia", conformemente a quanto sancisce la
Convenzione dei diritti dell'infanzia e dell'adolescenza che
individua i presupposti per l'attuazione del diritto di ogni
bambino e bambina a una famiglia. D'altra parte, in una logica di
mercato, la realtà attuale della maternità per altri a pagamento
vede da una parte persone benestanti - mi permetto di definire la
lettura dell'articolo del collega Distort, da un certo punto di
vista, un tentativo di illuminazione pratica dell'oggetto del
contendere - che vivono perlopiù in Occidente e desiderano un
figlio e, dall'altra, donne che vivono nel sud del mondo, in Europa
orientale o donne vulnerabili nei Paesi OCSE che hanno solo i loro
corpi e la loro fertilità da offrire. Oggi la maternità surrogata
commerciale vede un giro di affari di svariati miliardi di dollari,
anche se i Paesi che la consentono si sono andati via via
riducendo. È stata richiamata l'India, però l'India, ad esempio,
che per anni ha rappresentato un mercato da 2 miliardi di dollari
l'anno, alla fine del 2018 ha vietato la versione commerciale
consentendo solo quella altruistica all'interno delle famiglie,
naturalmente questo come principio. In questa direzione si sono
orientati o si sta orientando la maggioranza dei Paesi con qualche
eccezione significativa, come alcuni Stati degli Stati Uniti, il
Sud Africa, l'Ucraina e la Russia. Nell'Unione europea la maternità
surrogata altruistica o commerciale è legale in dodici dei ventotto
Stati membri, ma attraverso un mosaico di leggi diverse e
complicate.
In ordine allo sfruttamento delle persone fragili e della
costruzione di disuguaglianze tra gruppi della popolazione, è
evidente come non è possibile sostenere una pratica che implica la
riduzione a merce delle donne. La regolamentazione infatti è
necessaria poiché non è possibile escludere la gestazione per altri
in chiave altruistica, una pratica che non nuoce i bambini e che
non offende il corpo delle donne, purché possano scegliere
liberamente di aderire a questo atto di generosità. Diverso è il
discorso relativo allo sfruttamento per via costrittiva e, a quel
punto, esistono già delle leggi per perseguire il reato.
In termini di proposte di legge, il sito "Scienze in rete.it"
riporta che dal 13 aprile 2021, come richiamato, giace alla Camera
la proposta di legge sulla gravidanza solidale altruistica con
l'intento di evitare situazioni di incertezza normativa e di
tutelare i diritti di tutti i soggetti coinvolti, in particolar
modo dei minori nati a conclusione di tale percorso, anche attuato
all'estero nella piena legalità in osservanza di normative
straniere.
Come si legge nell'introduzione della proposta di legge, il
testo documentato e articolato prevede la regolamentazione di tutte
le fasi della procedura della gravidanza solidale e altruistica nel
rispetto degli standard internazionali in materia di diritti umani
ma anche in aderenza alle conoscenze scientifiche disponibili a
oggi e da raccogliere per il futuro.
Il 13 aprile ultimo scorso inoltre la Commissione Giustizia ha
svolto l'audizione in videoconferenza di Filomena Gallo, avvocato
esperta in diritto di famiglia e biodiritto, di Francesca Re,
avvocato penalista, di Cinzia Ammirati, avvocato esperta in diritto
di famiglia, di Massimo Clara, avvocato esperto in diritto di
famiglia a sua volta, nell'ambito dell'esame delle proposte di
legge sulla modifica della legge 40. Il gruppo ha illustrato i
motivi dell'impraticabilità della proposta di reato universale dal
punto di vista giuridico e i presupposti legali per una seria
regolamentazione della gestazione altruistica.
Per questo motivo, vengo brevemente a chiedervi naturalmente di
ritirare l'iniziativa, altrimenti ci asterremo. Sicuramente è un
tema da un punto di vista etico, cioè l'indagine speculativa sul
comportamento pratico dell'uomo, che si collega a un presupposto
spirituale sul comportamento dell'uomo, che è quello della
morale... ma è chiaro il fatto che, nel corso degli ultimi decenni
e con il correlativismo etico successivo al
boom
economico,
questo ha assunto delle derive tendenti a infinito... È venuto meno
il ruolo di uomo che pensa e che pensa per il bene dell'uomo. Fino
a un certo punto della storia - soprattutto lei, collega Distort,
che spesso cita lo sa - la figura della persona che si occupava di
questi temi era una figura che lo faceva centrando ogni sorta di
pensiero sul fatto che il pensiero doveva migliorare la vita degli
uomini e, a proposito di comunità che si sradicano o di individui
che pensano ai fatti propri, nel citare alcune delle risposte che
lei ha elaborato, emerge quindi una deriva sicuramente egoistica e
individualista di una parte del mondo capitalistico che magari è
più legato alla grazia divina che al libero arbitrio, per dirla
tutta, fino ad arrivare a coloro i quali hanno sostituito gli
individui con le comunità prendendoli tutti alti uguali e che, di
conseguenza, trasformano in moda le questioni parcellizzandole a
seconda di quale aspetto corrisponda di più al colore che loro
preferiscono mettersi addosso. Il tema è chiaramente un tema che
richiede da parte di chi si trova a fare politica dei momenti di
sintesi, non arrivando a discutere in maniera parziale e
soprattutto per volontà di bandiera.
C'è un problema oggi quindi che attanaglia tutti coloro i quali
fanno il nostro mestiere ed è il motivo per il quale io prima ho
citato non a caso il ruolo di quello che una volta era il filosofo:
da quando i Greci inventarono questo termine, fino a quando poi a
metà del XIX secolo, per motivi che conosciamo, la ragione ha
cominciato a parcellizzare e a speculare ed è arrivata al punto che
non si sa perché speculi e parcellizzi, tanto per essere chiari,
cioè come fa oggi la politica che spesso riesce al massimo ad avere
un colore che non sempre corrisponde a un contenuto e che spesso
cambia addirittura colore, a trattare questi temi in un momento nel
quale l'individuazione del concetto di persona e della sua capacità
di creare relazioni... e queste relazioni poi di fatto creano delle
famiglie e queste famiglie poi creano delle comunità e queste
comunità poi si evolvono... possa oggi la politica trattare questi
temi... Infatti tutte le volte che si arriva a parlare di questi
temi ci scontriamo politicamente su chi la pensa diversamente ma
poi coloro i quali sono chiamati a legiferare, ahimè, troveranno
durissimo.
Cogliendo in maniera positiva lo spunto venuto da
quest'iniziativa e sicuramente gli spunti che verranno in
dichiarazione di voto da altri colleghi che la pensano diversamente
da voi, chiedo pertanto nuovamente di ritirare l'iniziativa,
altrimenti ci asterremo.
Presidente -
Ci sono altri interventi? Ha chiesto la
parola per dichiarazione di voto il consigliere Padovani, ne ha
facoltà.
Padovani (FP-PD) -
Una breve riflessione in seno a una
dichiarazione di voto, anche se la proposta di rendere reato
universale la gestazione per altri ne meriterebbe una un po' più
approfondita, ma per venire incontro agli accordi di
contingentamento dei tempi la mia riflessione sarà breve.
Innanzitutto l'idea di punire penalmente la gestazione per altri o
per altre è incoerente con il principio fondamentale dei diritti
umani e della libertà personale. Le donne hanno l'assoluto diritto
di decidere cosa fare con il proprio corpo e questa proposta
minaccia tale diritto, riconoscendo uno
status
di proprietà
dello stesso corpo, mettendo a rischio la libertà delle donne di
agire secondo le proprie convinzioni e scelte. Non si può infatti
escludere che ci siano donne che vogliano portare avanti una
gravidanza per altre o altri. Inoltre tale misura avrebbe
conseguenze disastrose sulle famiglie, sul diritto dei genitori di
scegliere come formare la propria famiglia e sulle figlie e i figli
che nascono da una GPA o che nasceranno da una GPA. L'adozione di
questa legge limiterebbe le opzioni disponibili per le coppie che
per motivi medici o biologici non possono concepire naturalmente,
negando loro la possibilità di realizzare il desiderio di avere una
figlia o un figlio.
Questa ingerenza nel percorso di formazione delle famiglie
creerebbe un precedente pericoloso per l'intervento dello Stato
nelle questioni private delle persone; altrettanto importante poi è
considerare l'impatto sulla dignità e i diritti delle donne che
scelgono liberamente di diventare madri surrogate. Non solo, come
ho detto, non possiamo sapere se ci sono donne che vogliono portare
avanti una gravidanza per altre o altri, ma soprattutto non spetta
a noi inserirci in una scelta così privata, invece di
criminalizzare la pratica, che è di fatto una scelta intima e
personale, uno Stato dovrebbe concentrarsi sulla protezione dei
diritti delle scelte delle persone coinvolte normando la questione
e non criminalizzando la pratica.
Infine, e qui c'è il nucleo fondamentale di questa riflessione
su questa proposta, dovremmo interrogarci sulla possibilità
giuridica di applicazione di tale proposta di legge. Ci sono
infatti diversi motivi per cui non è possibile stabilire un reato
universale di questo tipo in base al nostro Codice penale. In ogni
caso non lo consente la nostra Costituzione, non lo consente la
giurisprudenza sia da un punto di vista costituzionale, sia da un
punto di vista della Cassazione, cioè non è possibile perseguire in
Italia un cittadino che ha portato avanti una condotta all'estero
in un Paese dove questa condotta è legale: ecco perché la proposta
del reato universale per la GPA è soltanto una bandierina,
probabilmente per coprire altri fallimenti di questo Governo. Uno
Stato, l'Europa, probabilmente dovrebbe lavorare invece verso
soluzioni che tutelino i diritti delle donne, promuovano la libertà
di scelta delle coppie, garantiscano il benessere delle bambine e
dei bambini coinvolti, non proporre obbrobri giuridici come questo,
portati avanti - e di questa cosa non so ancora se stupirmi o meno
- da chi pensa e dice di avere una concezione liberale del
diritto.
Presidente -
Altre dichiarazioni di voto? La parola al
consigliere Manfrin.
Manfrin (LEGA VDA) -
Da una parte non mi stupisce che sia
stato chiamato l'assessore Marzi a esprimere la posizione del
Governo non tanto per la delega che ricopre, ovvero quella della
sanità, perché non è stato chiamato in virtù delle sue conoscenze
sanitarie ma poiché nel parterre della Giunta regionale rappresenta
l'anima che maggiormente ha la capacità democristiana di affrontare
un tema cercando o provando a non scontentare nessuno. Io però di
tutto mi sarei aspettato tranne che lei, assessore Marzi, quasi ci
dicesse che forse questa cosa qui è bene farla, la GPA forse è bene
farla all'estero e poi venire qua in Italia. Tutto mi sarei
aspettato tranne questo, ma credo che questa legislatura ci
permette di mettere poi di rivelare il pensiero di ogni persona al
di là dei compromessi che deve fare.
Lei ha motivato il "no" con due opzioni, cioè il fatto che la
necessità è quella di addivenire a una GPA altruistica e, tanto per
far comprendere in quest'aula e anche all'esterno quello che
l'assessore Marzi ci dice, è che se si potesse disciplinare l'utero
in affitto facendo in modo che questo non sia a pagamento, quindi
senza un emolumento alle persone che conducono questo tipo di
gravidanza, allora avremmo risolto il nostro problema: questa è una
tesi sostenuta probabilmente anche dal collega Padovani, anche se
ha utilizzato termini differenti. Io credo che su questo ci siano
due problemi: il primo che questa è veramente banalmente una foglia
di fico, assessore Marzi e collega Padovani, cioè voi ci volete
dire che una donna accetta di farsi inseminare da una persona
sconosciuta, magari messa in contatto in maniera bonaria tra
aziende che fanno questo lavoro ma, attenzione, per una finalità
altruistica, non certo per guadagno, e che questa persona porti
avanti questo tipo di gravidanza per nove mesi e quant'altro senza
alcun sostegno ma semplicemente perché è molto generosa? Diciamo
che questi casi ci sono effettivamente, ne ho visti, e siamo
arrivati al paradosso di vedere che la madre di un figlio porta in
grembo il figlio di suo figlio; questa probabilmente è l'unica
delle opzioni che abbiamo visto e questa credo che sia una delle
cose più aberranti a cui abbia mai assistito, cioè vedere quella
che sarà la nonna del bambino che nasce portare in grembo il figlio
di suo figlio e che si fa inseminare, siamo arrivati a questo.
Questa quindi è una cosa aberrante. In qualsiasi altro caso
obiettivamente è impossibile che una persona estranea, senza
chiedere un compenso sottobanco, messo sotto forma di "ma sì, ti
aiutiamo noi, magari andiamo alle cliniche, ti diamo qualche
contributo per l'alimentazione"... quindi senza che vi sia un
sostegno economico mascherato da supporto, cure, attenzioni verso
la gestante appunto è impossibile che si realizzi. La GPA
altruistica quindi è obiettivamente impossibile da realizzare
perché o viviamo nel mondo dei sogni, oppure sappiamo benissimo che
se una persona terza accetta di portare in grembo il figlio di un
altro, lo farà evidentemente perché è in una condizione di
necessità, quindi a fronte del pagamento.
Ammettiamo anche che sia come dice lei, Assessore: il problema è
che questo, fosse anche la GPA altruistica, non allevia il disagio
di un bambino che viene strappato alla madre: che sia altruistica,
che sia remunerata, quando un bambino viene strappato da una madre,
quel disagio rimane e quel bambino se lo porterà dietro per tutta
la vita. Io vi invito a vedere che cosa accade quando due genitori
che hanno ordinato il figlio sul catalogo vanno in ospedale e alla
madre biologica che ha appena partorito prendono il bambino, glielo
strappano e se lo tengono. Vi inviterei a vedere queste scene per
riflettere su quello che accade e su quello che purtroppo stiamo
vivendo. Sono immagini di una crudeltà assoluta, tant'è vero che,
se ricordate, qualche tempo fa vi fu anche la proposta di dire che
la madre non doveva assolutamente vedere il figlio, assolutamente,
perché altrimenti si creava un legame troppo forte e quindi
bisognava assolutamente toglierla. Questo perché più di una volta
si vedeva la madre biologica che scoppiava in lacrime disperata
perché aveva portato in grembo quel bambino per nove mesi e perché
quel bambino lo aveva sentito crescere, aveva sentito il battito
del suo cuore e lo aveva visto nelle ecografie. Questa è la cosa
che non si cancella, che sia altruistica o meno, e non si cancella
neanche il mercato, perché che sia altruistica finta può anche
darsi, ma che ci siano i genitori che, per quanto altruisti o finti
altruisti, vadano e dicano: "sì, allora la madre la voglio bionda,
con gli occhi azzurri, alta così, sportiva, intelligente, che
conosce molto bene questa materia..."
o quant'altro non si
può accettare. Siamo davvero al mercimonio dei corpi e si vuole far
finta che tutto questo non esiste parlando di GPA altruistica? Io
trovo tutto questo assolutamente fuori luogo.
Lei poi ha citato, Assessore, gli avvocati che sono stati auditi
in Commissione che erano contrari, però lei cita soltanto le tesi
che vanno in favore di quello che è poi il voto che questa
maggioranza che lei rappresenta intende esprimere, però non sono
stati auditi soltanto questi rappresentanti del diritto familiare,
ma anche tanti altri, tantissimi esponenti con tutte le
specializzazioni del caso e ci hanno detto che questa era una norma
giusta, una norma corretta. Lei prende soltanto un'audizione, se
ritiene che questo sia il modo di procedere, potremmo prendere le
audizioni che facciamo su vari temi, prendere banalmente una legge
che è passata, quella sulle locazioni turistiche brevi, prendiamo
due parti, una era a favore, una meno: "eh no, ma quella che ha
detto non va bene e quindi è giusto, ha ragione lei", però non
funziona così, giusto? Obiettivamente quindi quello che lei ha
sostenuto non cancella il dubbio.
Quello che dice invece il collega Padovani è, secondo me, anche
qui un tentativo di tenere insieme tutto, tant'è vero che il suo
partito di riferimento, sempre che ne abbia uno, perché non si
capisce bene perché è Comunista, però poi è vicino alla Schlein...
(
incomprensibile)
non si sa, ma ovviamente il Partito
Democratico, come saprà bene, si è spaccato e non esprimerà un voto
perché se esprimerà un voto, ovviamente avrà posizioni che sono
diametralmente opposte. C'è chi è contrario al reato universale,
c'è chi è a favore, c'è chi è a favore, ma è esitante, chi è
contrario ma non troppo: questo perché, evidentemente, sui diritti
- e questo l'ha sempre dimostrato la storia - la Sinistra è sempre
stata più divisa che unita.
Quando lei dice che il reato universale violerebbe la libertà di
disporre del proprio corpo, lei immagina, contrariamente a quello
che sostiene sempre lei e la sua parte politica, la donna come una
fattrice, cioè io posso disporre di poter produrre bambini come
voglio perché questa è una mia libertà. È curioso che la
possibilità di disporre del proprio corpo non sia stata utilizzata
recentemente con altre disposizioni che ben conosciamo, ma quello
che lei però finge di ignorare è che, in realtà, la pratica è già
reato nel nostro Paese e nessuno l'ha toccata e nessuno, neanche i
partiti estremisti e cui lei faceva riferimento ha mai adombrato la
possibilità di poter cancellare il fatto che fosse reato. Allora ci
nascondiamo dietro a una foglia di fico: se è reato in Italia, per
quale motivo non dovremmo dire: "bene, estendiamola e creiamo un
reato universale?". Eh no, perché lei dice che non lo consente la
Costituzione perché è impossibile, allora, qualcosa che è
consentito in altri Paesi non si può vietare in Italia; se è così,
non potrebbero esistere i reati universali, invece esistono
esattamente per questo motivo, perché se io faccio qualcosa che è
consentito da una parte ma è considerato di una tale gravità da non
poter essere eseguito, lo condanno una volta arrivato al mio Paese,
altrimenti il reato universale non avrebbe senso di esistere. Qui
si scontra la logica e qui si scontrano ovviamente e si spengono le
motivazioni della sua astensione.
Presidente -
La parola alla consigliera Minelli per
dichiarazione di voto, ne ha facoltà.
Minelli (PCP) -
La mozione che hanno presentato i
colleghi della Lega affronta un tema estremamente delicato e
complesso, tocca sensibilità e valutazioni che vanno al di là
ovviamente delle posizioni politiche e coinvolgono la sfera
personale. Hanno implicazioni etiche e filosofiche, come è stato
detto. Anche per questi motivi, a nostro avviso, non sono questi né
la sede, né il momento più adatto per affrontare l'argomento;
crediamo che l'impegno specifico che è stato previsto dalla mozione
avrebbe dovuto perlomeno essere preceduto da qualche discussione e
qualche approfondimento, che invece non ci sono mai stati né nelle
Commissioni, né in Consiglio. Si chiede di condannare la maternità
surrogata come atto esecrabile; in Italia la surrogazione di
maternità è una pratica vietata, punita con la reclusione da tre
mesi a due anni e la multa da 600.000 a 1.000.000 di lire, quindi
non esiste nel nostro Paese questa possibilità.
Si è fatta una serie di valutazioni su quello che può
rappresentare la maternità surrogata a vari livelli e io credo che
ci siano anche alcune questioni che possano essere condivisibili.
Non è mai stata citata, non è stata presa in considerazione la
gestazione per altri di tipo solidale e altruistico e io su questo
mi fermo perché sinceramente una domanda me la pongo e non ho al
momento una risposta. Ad esempio - ma lo chiedo perché mi ci avete
fatto pensare nel momento in cui ho dovuto leggere questa mozione
-, se la mia unica sorella mi avesse chiesto di aiutarla ad avere
suo figlio, io non so che cosa avrei risposto e non lo so neanche
in questo momento, però questo è un tema su cui bisogna
riflettere.
Si tratta quindi di una mozione che chiede di condannare come
atto esecrabile una pratica,
tout court
, senza pensare che
ci sono delle situazioni particolari; io posso condividere il fatto
che ci possa essere una forma di sfruttamento, soprattutto per
quello che riguarda il terzo mondo, eccetera, che peraltro può
esistere anche per altre questioni, come l'adozione; sappiamo che
tante volte anche riguardo all'adozione ci sono state situazioni
che possono essere ritenute pericolose, per questo credo che una
normativa potrebbe essere utile come succede in alcuni altri
Paesi.
Nella mozione poi si cita una sentenza, ma ce ne possono essere
però anche di segno opposto, secondo cui il desiderio di
genitorialità non deve travalicare le condizioni per mezzo delle
quali due soggetti possono naturalmente generare. Allora io mi
chiedo: si metterebbero fuori legge anche la fecondazione in vitro,
anche l'adozione, altre pratiche mediche che sono atte a superare
la sterilità e la difficoltà di concepimento? E magari, appunto
come dicevo, anche l'adozione stessa? Il dubbio a leggere e anche
ad ascoltare il dibattito che si sta sviluppando - anche ad altri
livelli - viene e le considerazioni che sono fatte aprono la strada
a uno scontro, secondo me, che è molto ampio e complesso.
I dati ci dicono che il 98% della GPA viene utilizzata da coppie
eterosessuali per le quali queste pratiche mediche, che ho citato
poc'anzi, non hanno avuto esito positivo; però la campagna politica
e mediatica a cui noi assistiamo contro questa pratica è
concentrata soprattutto sulle coppie omosessuali, arrivando al
punto di voler cancellare retroattivamente la registrazione di
figli di coppie omogenitoriali, privando così della metà della
propria famiglia quei minori di cui si vorrebbero tutelare i
diritti. Questa sì per me è una cosa esecrabile, perché, in caso di
morte di un genitore legale, quello illegale e tutti i parenti di
quel ramo non avrebbero nessun diritto o dovere nei confronti del
minore. Io credo che prima di tutto si debba pensare alla tutela
dei bambini già nati e al loro diritto a continuare ad avere una
famiglia quale che essa sia. In conclusione, l'ho già detto, noi
troviamo proprio inopportuno che, per un tema così delicato e
complesso, si chieda al Governo di fare un atto di condanna totale
e assoluto senza alcun distinguo. Per questo ci asterremo.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Vorrei soltanto condividere con voi
alcuni chiarimenti. Se la politica si astiene da prendere delle
posizioni nei confronti di temi etici per la tutela di categorie di
persone, allora andiamo a casa, lasciamo che il Governo della
Regione sia in mano a un Consiglio di amministrazione che si occupi
di pura attività amministrativa, con il supporto tecnico del
personale che lavora benissimo, che ha esperienza per questo da
anni all'interno della Pubblica Amministrazione e lasciamo che la
politica esca completamente. Questo è l'abbandono, è l'abdicazione
della politica nei confronti dell'etica e dei valori non
negoziabili.
Ai suoi dubbi, collega Minelli, a livello costruttivo, non per
demolire il suo pensiero, ma se mi permette, visto che lei pone la
questione anche sotto il profilo del "non so come mi comporterei",
giustamente lei si pone dei quesiti cruciali e io mi permetto di
risponderle non perché è il mio bagaglio, non perché è il mio
pensiero, ma semplicemente perché è un bagaglio culturale e
valoriale che ho avuto la fortuna di ricevere e intendo
trasmetterlo. Qui in questa sede, finché sarò Consigliere in questo
Consiglio, io trasmetterò questo bagaglio, perché questo è il ruolo
della politica. È chiaro, non per strumentalizzare per questioni di
bandiera, questo è ovvio, questa non è neanche politica, questa è
attività biasimevole attività pubblicitaria, lo lascio fare a chi
non ha capito che cos'è la politica. La questione è questa: o ce ne
occupiamo noi oppure lasciamo tutto in mano a qualcosa che è molto
più forte della politica che si chiama mercato.
La stessa riflessione la rivolgo a lei, Assessore, intanto la
ringrazio di aver dedicato buona parte del suo intervento per un
dialogo quasi tra noi due, che mi piacerebbe riprendere in altre
circostanze, però le ricordo che esattamente di nuovo questo
atteggiamento dell'abdicazione della politica nei confronti delle
etiche del lavoro e non negoziabili è il cammino che ha segnato la
fine della Democrazia Cristiana. Parlo semplicemente dal punto di
vista della storia del pensiero politico, perché nel momento in cui
a un certo punto si è pensato di consegnare i valori non
negoziabili, di consegnare l'etica a fatto di coscienza quello
che... la Chiesa è riuscita a costruire, con le sue immense pagine
di dottrina sociale, poi possono essere accettate o meno... ha
costruito un organo immenso, a un certo punto alcuni interpreti
della Democrazia Cristiana hanno detto: "Questo lo lasciamo a fatto
di coscienza". Quello è il momento in cui è morta la Democrazia
Cristiana e tutto quello che ha costruito nella storia. Il nostro
dopoguerra è segnato dal posizionamento della Democrazia Cristiana
nei confronti dei valori e dell'etica, nei confronti dei principi.
È per questo che noi non siamo finiti nel Patto di Varsavia.
Tra l'altro, c'è un fatto: questo abbandono dei diritti, dei
valori non negoziabile, dell'etica a fatto di coscienza ha generato
quello che io definisco sì da avversario politico, ma sono pronto a
discuterne, un piccolo mostriciattolo dal punto di vista di questo
patrimonio etico che è il Partito Democratico, poi, dal punto di
vista politico, è altro affare. In più voglio dire, collega
Padovani, la sua narrazione è una narrazione di cui prendo atto,
però è una narrazione strumentalizzante del diritto della donna
come paravento etico. Questa non è filosofia, ma ideologismo e
questa non è la storia del pensiero occidentale.
Presidente -
La parola al consigliere Perron.
Perron (LEGA VDA) -
Mi fa piacere che almeno qualcosa si
sia sentito, poi non lo so se sia rappresentativo dell'intera area.
Ripeto: io ho visto il comunicato che era del PD, poi non lo so,
non mi addentro nella selva sinistra, non so bene come siete
regolati e devo dire che mi interessano altri temi. Il collega
Padovani tira fuori il discorso liberale: giusto; io, ad esempio,
sono d'accordo sull'eutanasia, assolutamente, la libertà
individuale è fondamentale, sono a favore delle unioni civili,
assolutamente, nessun problema. Quando poi si parla però di
matrimoni egualitari, è un altro discorso, si va sui campi della
religione e non siamo solo liberali, siamo anche conservatori,
quindi abbiamo altri principi e dobbiamo far funzionare due cose e
ci sono dei limiti. La libertà individuale è sacra ma qua si parla
di bambini e non sono loro che possono decidere, quindi vanno posti
dei limiti. Possiamo fare ciò che vogliamo individualmente, sulla
libertà nostra, assolutamente, compresa vita e morte per quel che
mi riguarda, ma, quando si parla dei bambini, il discorso cambia.
Siamo conservatori anche perché abbiamo dei principi, la tecnica va
in qualche modo limitata perché nel futuro avremo la tecnica che
prenderà mano completamente sugli esseri umani. Guardate quello che
sta succedendo e succederà con l'intelligenza artificiale e con
mille altre cose che stanno arrivando, dovremo porre dei limiti,
altrimenti perderemo tutto ciò che è umano. Siamo conservatori
quindi e noi dei limiti li vogliamo mettere, ed è la politica, come
giustamente dice il collega Distort, che deve mettere
consapevolmente dei limiti a certe cose.
Presidente -
Se non vi sono altre dichiarazioni di voto,
metto in votazione la mozione. Non vedo richieste di intervento, la
metto in votazione. La votazione è aperta. La votazione è
chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Rollandin, Rosaire, Sapinet, Testolin)
La mozione non è approvata.
