Classificazione
GIUNTA REGIONALE



Oggetto del Consiglio n. 1658 del 23 giugno 2022 - Resoconto
OGGETTO N. 1658/XVI - Interpellanze: "Nomina del nuovo
Assessore all'ambiente, trasporti e mobilità sostenibile" e
"Priorità dell'azione di governo e intendimenti in merito alle
tempistiche di realizzazione delle stesse".
Bertin (Presidente) -
Alla presenza di 28 consiglieri
diamo avvio ai lavori del Consiglio regionale di oggi. Il punto n.
23 verrà analizzato insieme al punto n. 26 all'ordine del giorno.
Per l'illustrazione delle interpellanze, consigliera Spelgatti ne
ha facoltà.
Spelgatti (LEGA VDA) -
Finalmente, perché è stato
veramente difficile arrivare alla discussione della n. 23! Ieri,
nel momento in cui mi toccava questa discussione, per impegni
istituzionali il Presidente non c'era; poi quando torna il
Presidente nel frattempo io dico "tocca a me", ma no, bisognava
finire quelle di Guichardaz; poi "tocca a me", ma no, la 23 l'avete
unita alla mia 26; io ne avevo fatte due apposta, perché è più
divertente, c'è più confronto, ma me le avete unite. Santa
pazienza, però finalmente ci siamo!
Viste le dimissioni rassegnate dalla consigliera Minelli
dall'incarico di Assessore all'ambiente, trasporti e mobilità
sostenibile della Valle d'Aosta ormai oltre un anno fa. Attesa la
necessità di dare solidità alla maggioranza, considerato il fatto
che parte della maggioranza ha aperto consultazioni formali,
affermando di non poter governare a diciotto consiglieri, salvo
come se nulla fosse dichiarare dopo oltre due mesi che non vi è
stata crisi di maggioranza e che l'attuale assetto a diciotto
garantisce stabilità di governo. Atteso che è persino imbarazzante
dover ricordare che la Valle d'Aosta non possa dopo un anno
continuare a non avere un Assessore all'ambiente e trasporti. Per
questo interpelliamo il Presidente della Regione per sapere se
abbia intenzione di nominare un nuovo Assessore all'ambiente,
trasporti e mobilità sostenibile della Valle d'Aosta e, in caso di
ormai non più scontata risposta affermativa (rido per non
piangere), con quali tempistiche.
Facciamo un passo indietro. Sono andata a prendermi l'articolo
di giornale, uno dei primi usciti il 13 maggio, oltre un anno fa,
quando dopo che ormai la crisi era già aperta, dopo due mesi dal
vostro insediamento, iniziavano le varie crisi, che portano poi
alle dimissioni effettive dell'assessore Minelli. Il 13 maggio
titolo di giornale: "Si riapre il confronto politico", questo
perché era l'ennesima crisi di maggioranza, avevamo già visto a
dicembre e quant'altro. Nel primo pomeriggio arriva anche la
reazione del Presidente della Regione Lavevaz alle dimissioni
dell'Assessore: "Prendo atto della scelta dell'assessora Minelli,
che negli scorsi giorni ha espresso posizioni in disaccordo con il
resto della maggioranza del gruppo politico di cui ha fatto parte
fin qui. Eravamo coscienti fin dall'inizio di questo percorso, che
su alcuni temi, come quello dell'ospedale, le posizioni all'interno
della maggioranza fossero distanti tra loro. Non avrebbe però avuto
senso tergiversare e non affrontarle, perché il nostro compito di
amministratori è anche quello di decidere. L'instabilità politica
degli ultimi anni ha bloccato alcuni dossier che, invece, hanno
bisogno di un'azione che non può attendere oltre. Ringrazio
l'assessora Minelli per il lavoro svolto in questi mesi con serietà
e dedizione, gli incarichi di Governo però richiedono mediazioni
che sono indispensabili in una dialettica democratica, le posizioni
di ognuno devono trovare una sintesi in un confronto costruttivo,
che sottolinei i punti di incontro nel rispetto delle posizioni di
ciascuno. Ora si apre nuovamente il tavolo politico: nelle prossime
settimane - il 13 maggio! - il confronto tra le forze politiche di
maggioranza permetterà di ricomporre il quadro", chiude il
Presidente della Regione. "Nel frattempo continuiamo a lavorare sui
tanti interventi urgenti,
in primis
quello dei sostegni al
tessuto economico. Ognuno di noi è chiamato ad assumersi
responsabilità che coniughino una visione di insieme e la realtà
amministrativa quotidiana, ancor di più in questa fase
delicatissima per la Valle d'Aosta". Questo articolo era di oltre
un anno fa.
Riprendiamo queste semplici dichiarazioni, pezzo per pezzo.
Parole del Presidente: "Eravamo coscienti fin dall'inizio di questo
percorso, che su alcuni temi le posizioni all'interno della
maggioranza fossero distanti tra loro". Rispondo: no, eravate
coscienza fin dall'inizio, da quando avete formato questo Governo,
che le posizioni su molti dossier fossero agli antipodi tra loro.
Basta leggere i programmi elettorali, c'è scritto nero su bianco:
su tantissimi temi cruciali per la Valle d'Aosta avevate posizioni
agli antipodi! Avete deciso di mettere insieme questo Governo, di
fare questo Governo, disinteressandovi completamente, facendo finta
che non ci sarebbero stati problemi di programma. Qual era il punto
soltanto? Mettere la prima forza in Valle d'Aosta, colei che ha
vinto le elezioni, quindi la Lega Valle d'Aosta, ampiamente la
prima forza politica, all'opposizione. Questo era l'unico intento:
ribaltare il voto dei valdostani. Sapevate perfettamente, e basta
guardarlo, c'è la prova provata: programmi elettorali, punti di
vista completamente agli antipodi, ma facciamo finta di niente,
facciamo un programma di governo e sui punti glissiamo, scriviamo
delle cose, quindi lavori di cesello per scrivere delle cose dove
sostanzialmente ci potesse essere un'ampia interpretazione; poi
ovviamente era scontato, alla prova dei fatti, quando ti metti ad
affrontare il tema, i nodi vengono al pettine e non si può trovare
una quadra. Ma lo sapevate già; alcuni temi non erano in posizioni
distanti, no, erano agli antipodi. Avete deciso di andare contro la
volontà degli elettori, vi siete assunti una grandissima
responsabilità in questo senso, però nel momento in cui poi si
governa e si fa bene, ma si fa veramente bene, gli elettori possono
magari anche dimenticarsi. Ma non è così.
"Non avrebbe però avuto senso tergiversare e non affrontarle,
perché il nostro compito di amministratori è anche quello di
decidere". Poi boh! Allora, ne siete consapevoli che il vostro
compito di amministratore è quello di decidere. Andiamo a vedere
quante decisioni sono state prese in questo oltre anno e mezzo di
legislatura? State decidendo? State portando avanti l'ordinaria
amministrazione e ogni tanto c'è qualche piccola scelta su qualche
cosa.
In un momento storico così difficile, in un momento storico in
cui si dovrebbero prendere decisioni forti, decise, pesanti,
correre come dei matti, assolutamente non c'è nessuna decisione. Ma
lo sapevate e siete consapevoli del fatto che non ha senso
tergiversare e non affrontare, perché il vostro compito di
amministratori è anche quello di decidere. Lo sapete, eppure...
Andiamo avanti!
"L'instabilità politica degli ultimi anni ha bloccato alcuni
dossier, che invece hanno bisogno di un'azione che non può
attendere oltre". Scusate, ma secondo voi cosa significa azione?
 Il vostro è un Governo che è l'apoteosi dell'immobilismo.
Abbiamo dei concetti molto differenti del significato di azione.
Governare non significa stare seduti su una sedia e aspettare che
il tempo passi, che le cose vadano da sole. Azione significa
appunto agire, fare delle cose, prendere delle decisioni, cosa che
non sta succedendo.
Andiamo avanti, rileggo sempre nella rilettura di queste
semplici dichiarazioni. "Ora - maggio di oltre un anno fa - si apre
nuovamente il tavolo politico". Nuovamente perché, ricordo, che si
era già aperto a dicembre: siete stati eletti a settembre e a
dicembre c'era già il tavolo politico aperto. Un anno fa a maggio
un altro tavolo politico, quindi nelle dichiarazioni si dice: "Ora
si apre nuovamente il tavolo politico. Nelle prossime settimane il
confronto tra le forze politiche di maggioranza permetterà di
ricomporre il quadro". Oltre un anno fa! Eppure avevate dichiarato:
"nelle prossime settimane". È già un tempo lungo "prossime
settimane", ma quante sono le prossime settimane? É plurale, quindi
non è una settimana, sono più settimane, ma quanto dovete metterci
all'interno di una maggioranza per decidere che, vabbè, non c'è più
questo Assessore? Eravate ventidue e diventaste ventuno: dov'era la
difficoltà?
Andiamo avanti, sempre in queste dichiarazioni. "Ognuno di noi è
chiamato ad assumersi responsabilità che coniughino una visione
d'insieme e la realtà amministrativa quotidiana, ancor più in
questa fase delicatissima per la Valle d'Aosta".
Assumersi la responsabilità? Questo per voi è assumersi la
responsabilità, quello che state facendo da oltre un anno e mezzo?
Visione di insieme: c'è un'unica visione d'insieme di questo
Governo, tenere la Lega all'opposizione. Questa è l'unica visione
d'insieme che voi avete. Lo sapete e non vi interessa.
Dopodiché sapete che a diciotto non è possibile governare, ne
siete assolutamente consapevoli, siete consci del fatto che non
state prendendo delle decisioni, al di là di quello che poi
raccontate, tanto che il 6 aprile decidete, pur avendo una
maggioranza a diciotto - lo sottolineo - di aprire le
consultazioni. Aprite un giro di consultazioni: c'è la Lega, c'è
Pour l'Autonomie, c'è Forza Italia, di opzioni ne avete tante. Ci
convocate, noi veniamo, diamo la disponibilità a formare un
Governo, per senso di responsabilità, visto e considerato che la
cosa più importante è la Valle d'Aosta, la cosa più importante non
siamo noi, noi siamo dei semplici e umili servitori dei valdostani,
o almeno, noi ne siamo coscienti, qualcun altro probabilmente no.
Cosa proponiamo? Sono incontri dove sostanzialmente non si arriva
al nodo, però si parla di principi, si parla di programmi,
confrontiamo i programmi, i programmi vostri degli autonomisti, i
programmi nostri nero su bianco e i temi sono quelli: la visione su
quello che si dovrebbe fare della Valle d'Aosta è quella, i metodi
no; la visione e quello che c'è scritto sul programma è quello, non
ci sono dei grossi nodi. Quando poi si viene a chiedere a noi:
"Bene, che cosa proponete?". Noi cosa proponiamo? Visto e
considerato che siamo così avanti nella legislatura, visto e
considerato la crisi terribile, viste e considerate le difficoltà
spaventose della macchina amministrativa che sta soffrendo in una
maniera incredibile, chiediamo il minimo indispensabile. Noi non
chiediamo - noi come nostra proposta, poi se voi volete è un altro
discorso - di rimettere in ballo tutto, perché sennò si crea
ulteriori problemi alla macchina amministrativa. Quindi, per senso
di responsabilità, non si chiede questo, si rinuncia alla
Presidenza, si va avanti e subentriamo soltanto negli assessorati
che rimangono liberi. Poi chiaramente chiediamo, visto e
considerato che non è possibile che le due maggiori emergenze siano
in mano a un'unica persona, perché sostanzialmente è impossibile
portare avanti questo, lo spacchettamento di sanità e politiche
sociali, perché è un'esigenza che avevamo già visto quando eravamo
al governo, che non era possibile portare avanti due assessorati
insieme, non si poteva lavorare bene ed era ancora prima
dell'emergenza Covid. Chiediamo questo, ma per esigenze
amministrative, non per esigenze politiche. Quindi il minimo
indispensabile, non certo per noi, non certo nell'interesse della
Lega, non certo nell'interesse nostro, ma per il bene della Valle
d'Aosta vogliamo questo. Se ci chiedete cosa vogliamo, diciamo: in
quello che si libera noi entriamo, così almeno creiamo meno
problemi possibile. Se vi interessa, poi non so come siano andati
gli incontri con gli altri gruppi.
"Dobbiamo fare velocissimamente, dobbiamo fare in frettissima
per il prossimo Consiglio". Bene, quando parleremo? Poi di fatto,
bisogna aspettare la decisione del Comité, bisogna aspettare la
decisione del Conseil, va beh: fate, decidete, che siamo noi, che
sia Pour l'Autonomie, che sia Forza Italia, fate quello che volete,
ma decidete; basta che decidete, perché siamo in piena crisi!
Decidete, per favore, quello che volete decidere, è una scelta
vostra, però che si decida, perché bisogna capire chi è la
maggioranza e chi è all'opposizione, bisogna saperlo.
Passano due settimane, tre settimane, un mese, passano due mesi
senza sapere che cosa succede. La cosa più drammatica è che fuori
tutti pensavano: "stanno litigando sulle poltrone". Ma non siamo
mai neanche entrati nel merito, perché il punto era soltanto: siete
disponibili? Sì. Qual è eventualmente la vostra richiesta? Noi: per
il bene della Valle d'Aosta, questo. Poi io non so, ripeto, quali
siano stati e l'esito degli incontri con Pour l'Autonomie e con
Forza Italia, perché di possibilità ce n'erano tante. Io parlo per
quello che abbiamo vissuto noi. Poi, che ci si dica sì o no, siete
voi che avete la maggioranza, decidete voi ovviamente. Fuori
pensano che litigavamo sulle poltrone, su questo, sugli incarichi,
cosa che per me è la più terrificante che si possa pensare di noi
della Lega. Invece no, perché tanto bisognava prima aspettare di
sapere che cosa avrebbe deciso il Conseil sul con chi parlare.
Però decidete! Fate quello che volete, perché l'interesse non è
quello di Pour l'Autonomie, non è quello di Forza Italia, non è
quello dell'Union, non è quello della Stella Alpina, non è quello
del PD. L'interesse è che chi è stato eletto trovi delle soluzioni,
quelle che si vogliono, ma che si portino avanti tutti i temi
necessari per la Valle d'Aosta, perché l'interesse è quello dei
valdostani. Si è stati eletti per governare, soprattutto noi, visti
i risultati che abbiamo avuto, ma avete deciso di mettervi tutti
insieme e lasciare la Lega all'opposizione? Con questo sistema
elettorale lo potete fare, è una vostra decisione, se vogliamo,
legittima. È eticamente corretta, moralmente giusta, giusta per i
valdostani? Dal mio punto di vista assolutamente no, però lo
potevate fare? Sì. L'avete fatto? Sì, ma poi fate qualcosa e
decidete!
Tutti quanti ad aspettare per due mesi, dopodiché c'è il Conseil
e il 6 giugno esce il comunicato. L'UV sceglie la coerenza, il
Conseil fédéral ha votato la mozione proposta al Comité, che invita
l'attuale maggioranza a proseguire la propria attività con i
diciotto consiglieri attuali, senza ulteriori allargamenti.
Prima domanda. Ma scusate, eravate a diciotto, avete detto voi
che a diciotto evidentemente - e lo sapete - non si può governare,
quindi avete aperto le consultazioni, avete un ventaglio di
possibilità, fate quello che volete, ci dite che deve decidere il
Conseil: ma che il Conseil decida! Lo dite a noi, lo dite a Pour
l'Autonomie, lo dite a Forza Italia, ma al voto non viene portato
nulla; scelta vostra! L'unica mozione che è stata portata è stata
questa, quindi in realtà non sapremo mai che cosa avrebbe deciso la
base; ma poco importa, l'importante è risolvere i problemi. Che si
decida una cosa o quell'altra dipende da voi, siete nella posizione
di poter decidere, quindi decidete e poi vi assumete le
responsabilità delle vostre decisioni.
La cosa più inquietante è la dichiarazione del presidente
Lavevaz perché dice: "Malgrado ciò possa rappresentare una
difficoltà dal punto di vista amministrativo, scegliamo la
soluzione più solida per l'Union Valdôtaine", perché non volete
creare spaccature all'interno dell'Union Valdôtaine. Io quando l'ho
letta ho detto: non ci posso credere, devo aver letto male! L'ho
letta, l'ho riletta e lo abbiamo capito tutti che questa era la
realtà delle cose, ma non si può dichiarare così come se niente
fosse. O meglio, sì, si può fare, si può dichiarare, ma chiaramente
le conseguenze e chi legge, intendo dire i valdostani, dire che
possa incavolarsi, che possa arrabbiarsi...
Le persone sono state elette e voi siete stati eletti per
governare. Non si prende una decisione e fuori la gente ha fame,
sta male, ci sono dei problemi giganteschi e si dice: "Malgrado ciò
possa rappresentare una difficoltà dal punto di vista
amministrativo"!
Suona il gong per segnalare che il tempo di parola è
terminato.
Ho il tempo per illustrare due interpellanze...
Presidente -
Erano dieci più dieci, ha già utilizzato i
venti minuti.
Spelgatti (LEGA VDA) -
Mi ha già sommato i due tempi? Non
me ne sono accorta. Avrei tante cose e starei tutta la mattinata.
Allora, mi prendo anche un pezzo del tempo per la
replica...
Presidente -
No, non si può.
Spelgatti (LEGA VDA) -
Allora lo finisco dopo.
Presidente -
Concluda, se vuole aggiungere un minuto per
concludere.
Spelgatti (LEGA VDA)
- Chiudo in un minuto e dico
soltanto questo. Le ricordo, Presidente, che non sta facendo la
scelta più corretta, e sa perché? Perché quando, ad esempio, noi
eravamo al Governo e non avevamo la maggioranza, perché
immediatamente eravamo sotto scacco - questo non lo puoi fare,
quest'altro non lo potete fare sennò cade la maggioranza, se non
date i soldi al Casino cade la maggioranza, se non fate questa
nomina cade la maggioranza... - la risposta nostra è stata: va
bene, fate cadere la maggioranza. Siamo andati avanti tre mesi a
governare senza maggioranza e in quei tre mesi, però, avevamo la
maggioranza in Giunta. È stato chiaramente uno sbarco in Normandia,
ma in quel momento, senza una maggioranza in Giunta, abbiamo
portato a casa l'accordo con lo Stato, abbiamo portato - io lo
ricordo, perché i valdostani se lo dimenticano - 130 milioni di
euro di investimenti per sette anni - 130 milioni! -, abbiamo
portato certezza di finanza pubblica, finito il dramma dei
contenziosi con lo Stato, abbiamo risolto la questione
Casino...
Presidente -
Concluda.
Spelgatti (LEGA VDA) -
Farsi cuocere non è la cosa più
giusta. Ho finito.
Presidente -
Il Presidente della Regione Lavevaz per la
risposta.
Lavevaz (UV) -
Credo che l'intento di questa maggioranza,
quando è nata, non era sicuramente quello di ribaltare la volontà
del voto dei Valdostani o di andare contro la loro volontà. Come ha
detto lei, la nostra legge elettorale è molto semplice e non è
stata modificata dopo le elezioni. Io credo che non servisse un
genio della geopolitica per vedere lo scenario che si sarebbe
presentato dopo le elezioni.
Vado in ordine temporale rispetto a quanto lei ha detto. Mi
ricordo io stesso di averlo detto prima delle elezioni in un
incontro, in un comizio. A domanda specifica ho detto: secondo me
la Lega, in particolare Spelgatti, probabilmente pensa di ottenere
diciotto consiglieri, perché sennò non si spiega l'atteggiamento
che stanno avendo, perché la Lega si è scavata non solo dei fossati
intorno, ma ci ha messo dentro anche i coccodrilli. Quindi stupirsi
che, a inizio legislatura come oggi, diventi difficile per le
nostre basi accettare un accordo o portare avanti degli accordi
politici, dopo che c'è stato questo atteggiamento per dei mesi, io
credo che non debba stupire nessuno, perché era una cosa che ci si
poteva attendere ed era anche abbastanza prevedibile il fatto che
la Lega, sull'onda del risultato nazionale, prendesse la
maggioranza relativa dei seggi. Ma io ero altrettanto certo che
difficilmente avrebbe trovato una maggioranza per governare, perché
si era creato un fossato piuttosto profondo e, ripeto, anche
popolato di coccodrilli intorno. Quindi io credo che su questi
ragionamenti, che abbiamo peraltro già fatto, valga sempre il detto
di un vecchio saggio che dice:
chi è causa del suo mal...
,
eccetera.
Io credo che in questi mesi sia stata fatta una narrazione molto
pretestuosa e poco realistica, e lo ha fatto anche lei in questo
momento. Devo dire che il vostro movimento, il vostro partito, da
questo punto di vista è stato comunque corretto in queste settimane
e in questi mesi, rispetto ad altri che invece hanno, soprattutto
all'esterno, raccontato delle fantasie abbastanza simpatiche sulla
realtà dei fatti della politica valdostana. Una descrizione di una
Regione in stallo, di un immobilismo, come lei ha detto l'apoteosi
dell'immobilismo in attesa degli eventi. La realtà delle cose è
molto diversa da questa e per fortuna la soggettività ha dei
limiti, nel senso che ci sono alcuni limiti oltre i quali, con
tutti gli sforzi possibili, non si può andare e la realtà viene
fuori.
Il Governo e la maggioranza hanno continuato a lavorare anche in
modo piuttosto produttivo. Mi sono divertito l'altra sera a
guardare un po' indietro, rispetto alle passate legislature, visto
che negli ultimi due mesi in questo Consiglio, con le sedute di
ieri, abbiamo licenziato dodici atti legislativi in due mesi. Sono
andato indietro per cercare quando questo si è verificato altre
volte e sono dovuto andare indietro molto, ma non l'ho trovato.
Sono arrivato al 2015 in cui in due mesi sono state licenziate nove
leggi, ma non ho trovato un momento in cui, anche in altre
situazioni e in altri contesti, ci sia stata un'attività
legislativa così importante. È evidente che l'attività e
l'efficienza del Governo sia più difficile da misurare con dei
parametri di questo tipo, ma l'assemblea, la maggioranza,
sicuramente sì, perché quest'assemblea ha come compito quello di
fare delle leggi. E se dobbiamo andare indietro di qualche
legislatura per trovare un momento in cui l'attività è stata simile
a quella di questi mesi, credo che qualcosa voglia pur dire.
Quindi, dire che siamo nell'immobilismo più totale, sì sì, lo
possiamo pure dire, possiamo anche ripeterlo all'infinito, magari
qualcuno ci crede anche, ma i fatti sono totalmente diversi e credo
che sia abbastanza semplice da dimostrare.
Abbiamo tutta una serie di
maître à penser
che invece la
raccontano diversamente. Ripeto, sono soprattutto persone fuori da
qui, alcuni peraltro li abbiamo anche visti in ruoli di Governo,
quindi abbiamo anche potuto apprezzare la loro attitudine operativa
e ne abbiamo tutti un ottimo ricordo; io ero Sindaco e mi ricordo
molto bene l'attitudine operativa di queste persone quando erano
nei ruoli di Governo. Comunque, credo che sia più facile raccontare
verità fantasiose, piuttosto che avvicinarsi alla realtà. Costoro
parlano di lumache, le lumache di Lavevaz; tra l'altro le lumache
si possono mangiare e dicono che fanno passare l'ulcera.
L'immobilismo, facendo girare bozze di risoluzione all'interno
dei Vigili del fuoco e dicendo: "Eh, ma qua non si va avanti";
addirittura testi di risoluzioni prima di portarle in Consiglio. Si
parla di nove mesi nei quali, siccome non abbiamo partorito un
assessore, si è detto l'altra volta, la maggioranza ha partorito un
consigliere, sempre per il bene della Valle d'Aosta,
ça
va sans dire
, questa è sempre la premessa.
Cerchiamo di rispondere con i fatti a queste fantasie. Come ha
detto lei, con responsabilità i nostri partiti e i nostri
movimenti, nonostante avessimo una maggioranza a diciotto,
nonostante ce l'avessimo, hanno aperto un confronto franco,
sincero, per cercare delle soluzioni che potessero in qualche modo
assicurare assetti più stabili alla Valle d'Aosta. Non abbiamo mai
nascosto che la maggioranza a diciotto, o gli equilibri
diciotto/diciassette, non siano situazioni stabili o situazioni da
cercare, ma sono quelle che ci troviamo in questo momento.
Dal momento in cui questo lavoro di confronto tra forze
politiche non ha portato a trovare assetti diversi, almeno ad oggi,
noi ne prendiamo atto e andiamo avanti, non possiamo fare altro.
Andiamo avanti, come abbiamo detto, avendo la possibilità di
governare, la possibilità di legiferare, di farlo in maniera
proficua e portando avanti anche il tanto vituperato
interim
. Anche qui, è ovvio, non è certo l'ideale che il
Presidente abbia anche delle deleghe
ad interim
, anche se ci
sono dei presidenti qua vicino che, non ad interim, hanno ad
esempio le competenze di sanità in un momento come quello che
abbiamo passato, ma questo è tutto un altro discorso. Anche questo
interim ha portato avanti dei dossier che erano nei cassetti da
anni: il piano rifiuti, la legge sul servizio idrico; abbiamo
magari non risolto, ma intrapreso un percorso definitivo per la
risoluzione di problemi come quelli di Pompiod o Chalamy. Quindi
possiamo dire tutto quello che vogliamo, possiamo parlare di
immobilismo, possiamo continuare a ripeterlo, qualcuno ci crederà,
ma non è così.
In questi giorni abbiamo iniziato un confronto tra i gruppi
componenti la maggioranza, nei prossimi giorni terremo questi
incontri con i movimenti politici, per definire le nuove eventuali
priorità della maggioranza. A oggi le priorità della maggioranza
sono quelle indicati all'interno del programma di legislatura che
abbiamo approvato e quindi in quel senso andiamo avanti. Ovviamente
quest'analisi che stiamo facendo all'interno della maggioranza, e
lo faremo - ripeto - con le nostre forze politiche nei prossimi
giorni, oltre a definire le priorità della legislatura, avrà come
oggetto l'analisi del prossimo DEFR che verrà presentato nei
prossimi mesi. Allo stesso modo, alla conclusione di questa fase,
ovviamente seguirà la ricomposizione della Giunta, come ultimo
passaggio.
Non voglio più parlare di tempi e non voglio parlare di crisi,
perché non ho mai parlato io di crisi in quest'Aula; siete stati
sempre voi o comunque le forze politiche all'esterno che hanno
parlato di crisi. In ogni caso, ci siamo dati come obiettivo, nei
primi incontri che abbiamo avuto in queste settimane, prima della
pausa estiva di provare a ricomporre il quadro della nostra
compagine di maggioranza.
Posso prevedere che non sarà soddisfatta della mia risposta, ma
questo, in tutta sincerità e trasparenza, è quello che in questo
momento si poteva dire. Nelle prossime settimane avremo gli
aggiornamenti necessari.
Ah, le lumache vanno mangiate vive, sennò non funziona per
l'ulcera!
Presidente -
Per la replica la consigliera Spelgatti.
Spelgatti (LEGA VDA) -
Vede, Presidente, lei dice: non mi
stupisce che la Lega abbia avuto difficoltà a trovare una
maggioranza di Governo, perché la Lega si è scavata dei fossati
intorno; io le dico: mi fa molto piacere questa lettura sua, perché
è assolutamente realistica. Io ricordo che, da quando la Lega è
scesa in campo, noi siamo partiti da zero, come Davide contro tutti
i Golia: c'era l'Union Valdôtaine, l'Union Valdôtaine Progressiste,
l'Alpe, la Stella Alpina. Ma oggi cosa è rimasto?!
C'è una fase in cui bisogna combattere per tirare giù ciò che
non funzionava, se si vuole portare un cambiamento; c'è una fase in
cui però bisogna pensare a ricostruire. Questa è la fase in cui
bisogna cominciare a ricostruire. E le ricordo che, quando ero
Presidente, quando lei è stato eletto segretario del suo partito,
presidente del suo partito perché voi avete le cariche invertite
rispetto a noi della Lega, quindi quando lei è stato nominato, io
pur essendo Presidente, ho detto: faccio un plauso all'Union
Valdôtaine che sceglie un ragazzo giovane, c'è un cambiamento e
quindi vedo tutto questo con molto favore, perché un cambiamento lo
possiamo portare noi da una parte, ma serve che ci sia un
cambiamento nel modo di fare politica da tutte le parti, da destra,
sinistra, al centro, tutti quanti, bisogna fare tutti un
cambiamento.
Lei lo sa quanto sia anche difficile portare il cambiamento,
però poi un cambiamento l'avete fatto, infatti siete stati premiati
alle urne, tanto che, pur avendo scelto di fare una lista e avete
avuto pochi candidati, però con quei pochi candidati comunque avete
avuto sette eletti. Il cambiamento comporta un percorso, comporta
anche delle difficoltà e comporta appunto un rinnovamento. Lei lo
sa sulla sua pelle cosa significhi portare avanti un cambiamento e
sa che ci vuole del tempo per poterlo fare. Ben venga, okay, non ci
sono più le altre sigle, ci siamo fatti lo steccato intorno, ci
siamo scavati intorno un fossato: certo! Quando vuoi portare un
cambiamento, ripeto, questo devi fare, perché altrimenti non cambia
mai nulla! E lei, a modo suo, l'ha fatto all'interno del suo
movimento. All'interno del suo movimento sono cambiate delle
condizioni, all'interno del suo movimento sono cambiate delle cose,
infatti io le faccio un grandissimo augurio, perché questa parte di
rinnovamento possa andare avanti.
Le dico anche che l'
interim
non si può tenere. Quando noi
eravamo al Governo, perdevamo i pezzi e avevo l'interim della
sanità, siccome il lavoro del Presidente della Giunta comporta una
quantità di ore di lavoro effettive che sono dodici, quindici al
giorno, come assessore quante ore di lavoro al giorno ci sono?
Allora, o uno è Mandrake, oppure è impossibile riuscire a portare
avanti con efficienza entrambe le cariche. Tanto che quando ero nel
suo ruolo io continuavo a chiamare il ribaltone, perché chiaramente
avevamo scelto di fare lo scontro duro, avevamo una maggioranza a
dieci, eravamo in dieci in maggioranza, quindi una minoranza di
dieci su diciotto, ma con la maggioranza in Giunta, e a colpi di
maggioranza in Giunta abbiamo buttato dentro e portato avanti tutti
i cambiamenti che abbiamo potuto in tre mesi, ma chiaramente sapevo
che non è che poi si poteva andare avanti così e sapevo che non
volevo cuocere! Di conseguenza, sapevo che potevo fare il
Presidente e portare avanti nel frattempo quello che dovevo
portare, ma non potevo tenermi anche l'interim della sanità facendo
bene entrambe le due cose. Quindi cosa facevo? Continuavo a
chiamare il ribaltone, perché non volevo stare in una posizione in
cui avrei fatto male, perché non avrei preso tutte le decisioni che
mi competeva prendere. Questa è stata la nostra scelta. Voi state
facendo la scelta al contrario. Secondo me non vi porterà bene. È
vero che potete andare avanti così, è anche vero che sapete che
questo comporta delle grandissime difficoltà.
Poi se andiamo a vedere: benissimo, avete licenziato degli atti
legislativi, quindi che passano dal Consiglio, ma l'azione di
Governo è un'altra cosa. Non ho poi avuto il tempo, perché ho unito
le due iniziative in cui appunto chiedevo quali fossero le attuali
priorità dell'azione di Governo, ma ho ritirato fuori quel bello
schemino che avevate fatto internamente, che però io ho avuto: le
priorità dell'azione di Governo primo semestre 2021, tempistiche di
massima, quindi nella crisi del dicembre 2020. Vi siete dati uno
schemino per presidenza, agricoltura, risorse naturali e tutti
quanti i vari assessorati, con delle priorità per il primo
semestre: gennaio, febbraio, marzo, aprile, maggio e giugno. Io
vado a leggere quello che voi vi eravate dati come schemino di
priorità: solo le priorità, non le cose da fare, ma solo le
priorità; e attenzione: solo nel primo mese, secondo mese, terzo
mese, tutto quanto a partire da dicembre 2020. A parte le cose di
ordinaria amministrazione, non c'è quasi nulla di quello che voi
stessi vi eravate detti che avreste dovuto fare! Io vi consiglio,
visto che dite "abbiamo fatto un sacco di cose, stiamo facendo un
sacco di cose", di prendere quello che voi stessi avevate detto che
avreste fatto e che vi dovete porre come priorità. E ve lo dicevate
voi internamente, non come comizio esterno, ve lo dicevate
internamente che queste erano solo le priorità, le cose più urgenti
da fare. Alcune a un mese, alcune a due, alcune a tre: è passato un
anno e mezzo! A parte le cose essenziali, i ristori Covid, le
scelte essenziali e a parte qualcosina che è arrivata, non c'è
niente, non c'è niente! Andate a vedere cosa avevate detto a voi
stessi di dover fare nei primi mesi, in pochi mesi; è passato un
anno e mezzo e non c'è niente; questa è l'azione di Governo.
Decidete quello che volete decidere. Come giustamente lei ha
detto, la legge elettorale permette questo; certo! Infatti ve l'ho
detto, la vostra reazione è stata legittima. eticamente corretta?
No! Rispettosa della volontà degli elettori? No! Però legittima?
Sì, la legge ve lo consente, quindi giusto, potete farlo e siete
ancora nella posizione di poterlo fare. Però io le dico, presidente
Lavevaz, si ricordi che l'Union Valdôtaine ha una storia che noi
abbiamo sempre portato così - sempre! -, perché le ricordo che la
Lega è nata dall'incontro tra Bossi e Bruno Salvadori. La Lega è
nata prendendo a esempio l'Union, poi l'Union è diventata
qualcos'altro in cui noi non ci riconoscevamo più.
Anche la Lega certamente - le ricordo - ha avuto dei momenti in
cui è andata su, è andata giù, è andata su, è andata giù. Io ho già
cambiato tre segretari: ho iniziato sotto Bossi, poi è passato
Maroni, adesso Salvini, domani non si sa. Però i partiti, sia la
Lega che l'Union, hanno un'anima molto forte: ce l'hanno forte e
quindi resistono. L'Union è un partito con una storia sua
incredibile e valorosa, la Lega la stessa cosa, è il partito più
antico che c'è in Parlamento. Quindi, ci sono alti, ci sono bassi,
ci sono i corsi e ricorsi storici, è normale che sia così, ci sono
dei cicli ed è così. Ma quando io leggo "L'Union è tornata centrale
nello scacchiere", dico benissimo e meno male che ci sono ancora
dei partiti in piedi, se vogliamo ricostruire qualcosa, però
attenzione, non deve rimanere centrale nello scacchiere tenendo
tutto immobile. Rimanere centrale nello scacchiere vuol dire
continuare a fare delle scelte, anche difficili, anche coraggiose e
tutto quanto, ma per il bene dei valdostani!
Se quelle scelte vengono portate avanti, ben venga, io le faccio
un grandissimo in bocca al lupo, perché comunque sia l'interesse è
che la Valle d'Aosta vada avanti, che la Valle d'Aosta stia bene,
che per i valdostani si faccia tutto il possibile, quindi io le
auguro certamente di riuscire nel suo intento di fare tutto il
possibile, ma che abbia quest'intento.
