Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 495 del 15 aprile 2009 - Resoconto
OGGETTO N. 495/XIII - Interpellanza: "Progetto per la
riqualificazione dell'accesso stradale alla Valle del Lys nel
Comune di Pont-Saint-Martin".
Interpellanza
Atteso che l'accesso alla Valle del Lys attraverso l'attuale
S.R. 44 è reso difficile dalle difficoltà morfologiche del terreno
e dall'urbanizzazione adiacente alla strada stessa;
Considerato che, nella pianificazione comunale, era stata
ipotizzata negli anni ottanta una variante che anziché attraversare
la frazione di Stigliano dopo numerosi, stretti e pericolosi
tornanti, opportunamente aggirava Stigliano inferiore, partendo
dalla rotatoria ove affluiscono via della Resistenza, via Nazionale
e via Circonvallazione la quale porta agevolmente al casello
autostradale, e andava poi a innestarsi a monte direttamente sulla
S.R. 44;
Rilevato che era già stato commissionato almeno uno studio
tecnico di massima;
Constatato che questa soluzione tecnica è tra le più adottate
in Valle d'Aosta per l'accesso alle Valli laterali e che anche in
centri turistici importanti come la Valtournenche, si cerca di far
defluire il traffico della bella ma angusta via centrale;
i sottoscritti consiglieri regionali
Interpellano
l'Assessore competente per conoscere se intenda:
1) modificare un progetto che in passato l'Amministrazione
comunale aveva prospettato di realizzare;
2) abbattere l'edificio storico delle Società Operaie di
Mutuo Soccorso;
3) demolire opere di recente realizzazione che hanno
momentaneamente reso più efficace la circolazione e la
sicurezza;
4) costruire un enorme innesto ad una strada che non consente
poi analogo sviluppo in ampiezza.
F.to: Donzel - Rigo
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président. Come
premesso nella interpellanza presentata dai colleghi Donzel e Rigo,
la strada regionale 44 della valle del Lys che comprende anche
l'ultimo tratto in comune di Gressoney-La-Trinité, cioè la strada
regionale 43, quindi una arteria molto complessa, si sviluppa
infatti dai 345 metri sul livello del mare a circa 1.830 metri, per
una lunghezza di 38 chilometri. La stessa presenta numerosi punti
di criticità, in particolare gli attraversamenti degli abitati di
Pont-Saint-Martin, oggetto dell'interpellanza, di Lillianes, di
Fontainemore, di Gaby.
Per quanto attiene l'abitato di Pont-Saint-Martin, i primi studi
di fattibilità per la realizzazione di una circonvallazione
risalgono addirittura non agli anni ottanta, ma agli anni sessanta,
quasi cinquant'anni fa. Più recentemente nel gennaio 2006 il
miglioramento dell'accessibilità e la riduzione dei tempi di
percorrenza della strada regionale 44 per la valle del Lys è stato
inserito nel primo piano di interventi, che comporta la
realizzazione di opere di rilevante interesse regionale, approvato
dal Consiglio regionale e successivamente inserito nel programma
delle opere di rilevante interesse regionale, ma nel programma in
questa maniera.
L'importo complessivo di investimento per la realizzazione dei
principali nodi critici è di circa 106-110 milioni di euro. Non
sono cifre di poco conto, e in merito al fatto che dieci anni fa
l'on. Nicco aveva sollecitato questa realizzazione, credo che dieci
anni siano passati, ma in quegli anni probabilmente qualcosa l'on.
Nicco avrebbe potuto seguire in maniera più perfetta, visto che si
è evocato qui che dieci anni fa si è sollevato... Probabilmente
qualche forza politica era anche al governo!
Per rispondere più precisamente alle domande poste, si specifica
che in considerazione dei rilevantissimi costi economici previsti
per gli interventi sopra citati e dell'attuale situazione economico
finanziaria, è al momento in fase di analisi l'eventuale previsione
sui tempi di attuazione sia della progettazione delle opere sia
delle opere stesse nel comune di Pont-Saint-Martin e negli altri
comuni interessati, cui ho accennato prima. Considerato che tali
tempi saranno non brevi, si stanno valutando, sulla base di
progetti avviati in questi ultimi anni in accordo con
l'amministrazione comunale di Pont-Saint-Martin, eventuali
interventi che potrebbero migliorare le condizioni di traffico nel
tratto iniziale della strada regionale 44. Per quanto riguarda in
particolare l'edificio delle società operaie di mutuo soccorso, non
è stata al momento presa alcuna specifica decisione neanche a
livello progettuale.
Président
- La parole au Conseiller Donzel.
Donzel (PD)
- Ringrazio l'Assessore, anche se quando si
sceglie la via della polemica nella risposta vuol dire che si cade
nella provocazione, che giustamente è compito di chi fa
l'interpellanza suscitare. Rispetto alle cose che ha sollevato,
Assessore, mi consenta, ho citato gli anni ottanta, perché in
quegli anni il Comune aveva deliberato in tal senso l'idea di
procedere a una variante ed era già stato avviato uno studio di
fattibilità, quindi gli anni ottanta citati perché c'era una
decisione politica di quel Comune, a cui poi non si è dato seguito
perché abbiamo visto (responsabilità dell'ANAS) far cadere quel
progetto. Poi, le ricordo che dieci anni fa l'on. Nicco non era
l'Assessore ai lavori pubblici, quindi mi rivolgo a lei che è
Assessore ai lavori pubblici, in questo senso.
Infine vorrei concludere che mi pare solo parziale la risposta
rispetto alla domanda che ho posto, rispetto alle intenzioni che
riguardano l'idea di abbattere l'edificio storico. Lei non mi ha
risposto: no, non abbiamo nessuna intenzione di fare uno scempio
del genere; lei mi ha risposto che questa cosa qui sarà oggetto di
studio, quindi aumenta ulteriormente la mia preoccupazione, perché
se lei ha in mente di affidare uno studio che preveda
l'abbattimento di quell'edificio, sono seriamente preoccupato.
Sarebbe il caso che lei si confrontasse con la comunità di
Pont-Saint-Martin, ne parlasse non solo con quattro amministratori
ma magari con qualche cittadino, per capire se questa è davvero
l'intenzione degli abitanti di Pont-Saint-Martin e, ripeto,
l'edificio in questione è un patrimonio non solo di
Pont-Saint-Martin, ma un patrimonio regionale e addirittura
nazionale. Pensi che il manifesto con cui è stata inauguratala sede
delle società operaie di mutuo soccorso di Pont-Saint-Martin è un
manifesto che è stato utilizzato non solo per la copertina di un
libro, che le faccio vedere, ma è stato utilizzato per una mostra
nazionale delle società operaie di mutuo soccorso. Quindi quello
non è un bene solo di quelli di Pont-Saint-Martin, ma è un bene
regionale ed è un bene nazionale. Poi che lei abbia intenzione di
far sparire anche la cultura operaia dalla Valle d'Aosta, questo è
un altro discorso, però le faccio notare che la cosa è molto più
delicata di quanto lei non abbia preso in considerazione nella sua
risposta. Grazie.
