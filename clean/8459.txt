Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2940 del 8 luglio 1987 - Resoconto
OGGETTO N. 2940/VIII - DATI E INTERVENTI RELATIVI AL FENOMENO
DELL'ALCOLISMO IN VALLE D'AOSTA. - (Interrogazione)
PRESIDENTE:
Do lettura dell'interrogazione in oggetto
presentata dal Consigliere Sandri:
INTERROGAZIONE
APPRESO
che durante il 1° convegno italo-americano
sull'alcolismo organizzato
a
Trieste nei giorni 17-18-19 e
20 giugno sono state presentate alcune statistiche che
dimostrerebbero:
1)
che il 19,8% dei valdostani sarebbe da considerarsi
come forte bevitore di alcolici, ponendosi al secondo posto in
Italia dopo il Friuli-Venezia Giulia (23,8%) e davanti al Veneto
(15,5%) al Trentino-Alto Adige (14,9%) alla Lombardia (14,4%) ed
alla Liguria (11,8%);
2)
che la mortalità dovuta all'alcolismo in Valle
d'Aosta raggiunge i 90,3 casi per 100.000 abitanti (cioè 103 morti
in termini assoluti), ponendo la nostra Regione di nuovo al secondo
posto in Italia dopo il Friuli-Venezia Giulia (92,6 per 100.000
abitanti) e ben prima del Trentino (68,2) Veneto (68,3) Lombardia
(57,8) e Liguria (56,7);
CONSIDERATO
che ove si confermassero tali dati
l'alcolismo si imporrebbe come la principale (e di gran lunga)
tossicodipendenza presente in Valle d'Aosta;
il sottoscritto Consigliere regionale
INTERROGA
l'Assessore alla Sanità ed Assistenza Sociale per
conoscere:
- se tali dati statistici appaiono in sintonia con quelli in
possesso dell'Amministrazione regionale;
- quali interventi programmatori ed operativi siano in corso
nell'Unità Sanitaria Locale della Valle d'Aosta;
- quali programmi dedicati alla lotta all'alcolismo siano
contenuti nel progetto di Piano sanitario attualmente in
studio.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Senza pretendere di esaminare a fondo il
problema dell'alcolismo in Valle d'Aosta, in Italia ed in Europa, e
senza neppure pretendere di esaurire le ragioni che focalizzano in
alcune zone la continua crescita nel consumo di alcool ed il suo
declino in altre, credo di poter dire al Consigliere Sandri che i
dati in nostro possesso, benché segnalino la presenza di un
fenomeno certamente non trascurabile, non corrispondano a quelli
citati.
Ci piacerebbe sapere, ad esempio, come questi dati siano stati
ricavati, perché la semplice dizione "forti ingeritori di alcolici"
non ci permette di stabilire quando si possa essere considerati
semplici bevitori e quando, addirittura, alcolisti.
È un dato di fatto che noi siamo al secondo posto, dopo il
Friuli-Venezia Giulia, nel consumo di bevande alcoliche, con quasi
20 litri a testa. Gli alcolisti valdostani, rilevati nel 1975 e nel
1980, sono 1202 (946 maschi e 156 femmine) e rappresentano poco più
dell'1% di tutta la popolazione valdostana. Questi dati sono
abbastanza attendibili perché sono stati rilevati nell'unico posto
di ospedalizzazione esistente in Valle, grazie anche alla
consultazione dei registri dei reparti di degenza di psichiatria,
delle schede dell'ufficio spedalità e delle cartelle cliniche di
tutti i ricoverati dai 10 agli 80 anni di età.
Risulta del tutto inutile ripetere che i dati sul consumo di
alcolici in Valle d'Aosta, generalmente ricavati da statistiche
nazionali e pubblicati su giornali o riviste a diffusione
nazionale, non possono essere considerati significativi, in quanto
sono rapportati non solo alla popolazione residente ma anche ai
flussi turistici. Quei dati, infatti, tengono conto del consumo di
alcol in Valle d'Aosta, ma non dell'incidenza del turismo su di
esso.
La maggiore incidenza dell'alcolismo in Valle d'Aosta si
registra nella fascia di età compresa tra i 41 ed i 50 anni,
quando, in coloro che abusano per 10 o 15 anni nell'ingestione di
sostanze alcoliche si cominciano a rivelare i primi gravi
handicaps. I circa 9 alcolisti che muoiono ogni anno su 10.000
abitanti, in Valle d'Aosta, sono veramente tanti se rapportati ai 5
della media nazionale e, proprio per questo, al momento
dell'approvazione del Piano sanitario regionale sono state
predisposte delle iniziative concrete, che hanno già trovato
pratica attuazione.
Mi riferisco, in particolare, ai 4 consultori periferici di
Donnas, Châtillon, Verrès e St. Pierre, nei quali alcuni sanitari
dell'Unità operativa di psichiatria operano, in collaborazione con
le assistenti sociali, allo scopo di accertare meglio e con
tempestività le singole situazioni ambientali onde coinvolgere
anche le famiglie. Il Consigliere Sandri, del resto, ben sa che
questa è la metodologia che si intende seguire e che non si limita
alla semplice terapia dell'alcolista, ma si occupa anche di
coinvolgere nell'azione di ricupero tutto il suo ambito
familiare.
Negli anni scorsi è stato attivato il "day hospital", ora
annesso al servizio di psichiatria, per la disintossicazione e la
disassuefazione del paziente e si è cercato di puntare sempre più
sul momento preventivo piuttosto che su quello curativo.
Attualmente si continua ad andare avanti in quest'ottica, tant'è
che nella elaborazione della modifica del piano sanitario regionale
si prevede il potenziamento di un settore apposito, dedicato
all'alcolismo, per la prevenzione delle tossicodipendenze, con
personale e operatività autonomi.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
I dati pubblicati sui giornali, che hanno
ripreso gli atti del 1° convegno italo-americano sull'alcolismo,
tenutosi a Trieste dal 17 al 20 giugno scorso, mi hanno molto
colpito e penso che abbiano colpito anche l'Assessore o almeno così
mi è parso di capire dalle sue parole.
In particolare mi ha colpito non tanto il dato assoluto, quanto
la corrispondenza abbastanza precisa tra la definizione di "forti
bevitori" e la mortalità, nel senso che le Regioni d'Italia con la
più alta percentuale di "forti bevitori" coincidono con le Regioni
a più alta mortalità per alcolismo.
Ho telefonato al professore che ha organizzato il convegno di
Trieste per avere dei chiarimenti in merito e mi sono sentito dire
che, a livello internazionale, per convenzione, viene definito
"forte bevitore" chi assume una quantità di 200 grammi di alcol al
giorno, pari a circa 1,750 litri di vino corrente; non si tratta
quindi di una quantità esorbitante. Dai dati del convegno di
Trieste, non siamo ancora nella situazione dell'alcolista che si
trova in condizioni di tossicodipendenza, ma siamo nella fascia più
ampia che raccoglie tutte quelle persone che, pur non essendo
alcol-dipendenti, dalla ingestione di bevande alcoliche subiscono
tutta una serie di effetti piuttosto gravi, specie se considerati
alla luce dell'aumento del rischio di morte.
Sono rimasto colpito non solo dall'evidente aumento delle morti
per cirrosi epatica, ma soprattutto dall'aumento delle morti dovute
ad incidenti stradali. Secondo i dati del convegno di Trieste,
infatti, il 40% delle vittime della strada, nelle Regioni con
grande percentuale di "forti bevitori", è dovuta ad incidenti
causati da guida in stato di ebbrezza.
L'eccessivo consumo di alcol non solo è grave perché genera
circa 1000 alcolisti in Valle d'Aosta, ma anche perché, sempre
ammesso ovviamente che il 20% dei valdostani consumi circa 200
grammi di alcol al giorno, ha un impatto che può diffondersi su
tutta la popolazione. Questa circostanza provoca tutta una serie di
ripercussioni che, a mio parere, devono essere prevenute e a tal
fine è importante una verifica dei dati citati e della loro
attendibilità.
Per concludere, vorrei chiedere all'Assessore se, all'interno di
quella serie di interventi che egli sta approntando per combattere
la tossicodipendenza vera e propria, sia possibile esaminare dal
punto di vista sanitario l'impatto di coloro che bevono un
po'troppo, anche se non sono definiti alcolisti, perché mi sembra
che questo fenomeno, pur essendo meno individualizzabile nei
confronti della popolazione, abbia ugualmente un notevole impatto
sulla mortalità.
Sempre in questo senso vorrei chiedere se sia possibile, a
livello di Assessorato, riuscire a ricuperare i dati relativi a
questa ricerca, oppure se, attraverso i nostri rappresentanti in
seno al Consiglio sanitario nazionale, sia possibile ottenere dal
Ministero tutte le informazioni atte a farci meglio comprendere la
situazione locale.
