Classificazione
ASSISTENZA SOCIALE
Alcolismo e tossicodipendenze
ISTRUZIONE PUBBLICA
Istituzioni scolastiche



Oggetto del Consiglio n. 37 del 25 luglio 2018 - Resoconto
OGGETTO N. 37/XV - Interrogazione a risposta immediata:
"Interventi di prevenzione nelle scuole valdostane da parte del
Servizio per le dipendenze patologiche".
Fosson (Presidente) -
Punto n. 3.01 all'ordine del
giorno. La parola alla collega Nasso per l'illustrazione.
Nasso (M5S) -
Leggo la definizione della parola
prevenzione: "adozione di una serie di provvedimenti per cautelarsi
da un male futuro e quindi l'azione o il complesso di azioni intese
a raggiungere questo scopo. Genericamente ogni attività diretta a
impedire pericoli e mali sociali di varia natura. Specifico nel
linguaggio medico, sociologico e giuridico". Attenzione: la
definizione che ho appena letto parla di "male futuro". Visto il
numero sempre più alto di persone affette da dipendenze patologiche
e considerato che gli interventi di prevenzione nelle scuole si
dimostrano efficaci, quando raggiungono la maggior parte di
istituti scolastici sul territorio, e considerato l'avvicinarsi del
nuovo anno scolastico, è per me importante sapere se attraverso il
SERD (Servizio per le dipendenze patologiche) della Valle d'Aosta
si riusciranno a coprire con i progetti di prevenzione tutte le
scuole del territorio valdostano.
Presidente -
La parola all'assessore Certan per la
risposta.
Certan (ALPE) -
Grazie, collega Nasso, per questa
interrogazione a risposta immediata. Innanzitutto premetto che il
SERD considera prioritaria l'attività di prevenzione nelle scuole,
da effettuarsi sia attraverso il presidio di sportelli di ascolto
per i ragazzi, che rappresentano delle vere e proprie antenne su
una fascia di popolazione potenzialmente a rischio, sia attraverso
momenti di formazione dedicati ai docenti, perché è molto
importante che vi sia un'azione di prevenzione non solo nelle
classi, ma anche con i docenti, che sono anche loro le prime
sentinelle, insieme alla famiglia. Occorre pertanto e senz'altro
perseguire la copertura in tal senso nelle scuole. Ricordo che lo
scorso anno molte delle azioni portate avanti, anche all'interno
del Tavolo della legalità, erano incentrate sulle tematiche delle
dipendenze e delle azioni di prevenzione nella scuola.
In proposito occorrerà favorire una solida sinergia tra le
istituzioni scolastiche, che sono spesso dotate di sportelli di
ascolto autonomi presidiati da professionisti, da psicologi
arruolati o anche da altri esperti che sicuramente hanno un occhio
clinico attento e sanno cogliere aspetti da segnalare. Penso anche
ai logopedisti, ma a tutti gli specialisti che entrano nella
scuola. Spesso questi specialisti sono pagati dalle istituzioni e
quindi sono a carico delle stesse, ma credo che occorra una
sinergia maggiore con il SERD e con l'Azienda USL. Occorrerà
sicuramente attivare un percorso ancora più solido tra Assessorato
alla sanità e Assessorato all'istruzione, al fine di regolamentare
con linee guida i protocolli concordati e le azioni. Ricordo che il
31 luglio verrà firmato un protocollo d'intesa per la prevenzione e
il contrasto in generale delle violenze nei confronti della persona
e della comunità familiare. È un protocollo più generale che però,
a mio avviso, potrà essere importante anche per questa
tematica.
L'attivazione degli sportelli di ascolto presso le istituzioni
scolastiche è importante affinché, pur nel rispetto dell'autonomia
scolastica, l'attività di supporto psicologico e di prevenzione
delle dipendenze patologiche realizzate nelle scuole sia svolta
sotto il coordinamento del SERD e faccia riferimento al Piano di
prevenzione regionale. A tal proposito ritengo sarebbe importante
capire, e sarà oggetto da parte mia di grande attenzione, se
l'azione che il SERD conduce attualmente non sarebbe più incisiva
se vi fosse ancora maggiore sinergia tra tale struttura e il
territorio e, quindi, una sua collocazione dal punto di vista
amministrativo anche in un'altra area.
Presidente -
La parola alla consigliera Nasso per la
replica.
Nasso (M5S) -
La ringrazio, Assessore, per la risposta e
per l'interesse che ho visto trapelare dalle sue parole su questo
importante tema. Lei ha parlato di sinergia, di un percorso più
solido, però non è arrivata alla mia domanda, con cui chiedevo
quante scuole riesce a coprire il SERD. Sicuramente a questo punto
è ancora difficile coprire tutte le esigenze. Purtroppo sappiamo
che un ragionamento articolato deve essere fatto. I ragazzi sono il
nostro futuro, la linfa vitale e purtroppo sono quotidianamente a
rischio di cadere nel buco nero delle dipendenze patologiche. È un
peccato che il SERD abbia seri problemi a oggi a coprire, se non
tutte le scuole, almeno la maggior parte di esse.
Ricordo inoltre, ma poi su questo punto sarà mia premura
ritornarci, che il SERD della Valle d'Aosta è l'unica struttura
semplice d'Italia. In tutt'Italia il SERD è una struttura
complessa, ma ci torneremo.
