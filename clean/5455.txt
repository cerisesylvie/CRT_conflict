Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 347 del 10 maggio 1983 - Resoconto
OGGETTO N. 347/VII - PROPOSTA DI LEGGE CONCERNENTE:
"ISTITUZIONE DELLA CONSULTA REGIONALE PER LA CONDIZIONE
FEMMINILE".
PRESIDENTE:
La parola al Consigliere De Grandis; ne ha
facoltà.
DE GRANDIS - (P.R.I.):
Questa proposta di legge dovrebbe
essere considerata come presentata non solo dal sottoscritto, ma
anche dal Consigliere Minuzzo, che aveva presentato un'analoga
proposta di legge, che ha poi ritirato, con l'intesa che la
proposta di legge n. 503 che in questo momento è in discussione,
era comprensiva anche delle istanze contenute nella sua...
La proposta vuol tenere conto di una carenza da parte delle
istituzioni, in cui la presenza femminile è estremamente scarsa, al
fine di avere a disposizione tutto un patrimonio di esperienza e di
intelligenza che fino a questo momento, secondo noi, è stato troppo
dimenticato, troppo accantonato con danno per l'intera
collettività. La Consulta regionale, che evidentemente non è una
mia invenzione, ma è già stata sperimentata in maniera positiva in
molte altre Regioni italiane, vuole in questo momento dare anche
alla Valle d'Aosta questo strumento che può fornire il trait
d'union per consentire alle donne di avvicinarsi maggiormente ai
problemi di carattere collettivo, che interessano la comunità,
attraverso questo tipo di esperienza. Le finalità della Consulta
sono quelle di sensibilizzare la donna ai problemi che riguardano
l'intera collettività e nello stesso tempo quella
dell'informazione, vale a dire di consentire attraverso questo
strumento di mettere a disposizione delle donne una possibilità di
meglio informarsi su quelli che sono i problemi della nostra
collettività.
Vorrei riferire al Consiglio che la Commissione Affari Generali
ha avuto un incontro con un gran numero di associazioni femminili
sia di carattere culturale che di carattere politico e sindacale,
le quali tutte, ad eccezione di una sola, hanno espresso parere
favorevole alla realizzazione di una Consulta; l'unico parere
negativo non era contrario alla Consulta stessa, ma al fatto che il
provvedimento fosse subito portato in Consiglio e proponeva che
fosse invece rinviato ad un secondo tempo per poterlo approfondire
meglio. La Commissione ha presentato anche due emendamenti, che
sono molto brevi, sono più che altro due correzioni di carattere
formale e che dichiaro immediatamente di accettare in quanto già
contenuti nella legge.
PRESIDENTE:
La parola al Vice Presidente Faval; ne ha
facoltà.
FAVAL - (U.V.):
Premetto innanzitutto, a titolo
personale, che sono molto d'accordo con il trait d'union di cui ha
parlato il Consigliere De Grandis. A nome dell'Ufficio di
Presidenza chiedo ai presentatori della proposta di legge, di voler
accettare un emendamento di carattere tecnico riguardante l'art. 7
dove si dice che la Consulta "ha sede presso il Consiglio regionale
e i mezzi sono forniti" ecc.. Poichè tutti i Consiglieri conoscono
l'endemica carenza di locali e di personale affligge il Consiglio
regionale, propongo che venga aggiunto un comma dopo "La Consulta
ha sede presso il Consiglio regionale", di questo tenore: "I mezzi
ed il personale necessari al suo funzionamento saranno stabiliti da
apposito provvedimento legislativo". In modo tale da consentire,
successivamente, al Consiglio regionale di dare concretamente atto
a quanto stabilito da questo provvedimento diretto.
PRESIDENTE:
La parola al Consigliere Tamone; ne ha
facoltà.
TAMONE - (U.V.):
Simplement pour dire que j'ai présenté
une série d'amendements au nom de l'entraide des femmes
valdôtaines; la copie se trouve dans les mains du Secrétariat qui
est en train de la distribuer en ce moment, je crois. Je ne veux
donc rien ajouter à ce qui est écrit dans ces amendements.
Je voudrais simplement proposer encore un amendement - ici à
titre personnel - à l'art. 1, en demandant au Conseiller De Grandis
d'éliminer les mots en commençant de .. in armonia..." jusqu'à "...
Valle d'Aosta". Enlever cette phrase, si possible. D'ailleurs le
Conseiller De Grandis s'est déjà déclaré d'accord et j'espère pour
cela que l'amendement sera accepté. Merci.
PRESIDENTE:
La parola al Consigliere Mafrica; ne ha
facoltà.
MAFRICA - (P.C.I.):
La proposta di legge meriterebbe di
essere un po' approfondita. Purtroppo sono le 23.43. Io credo che,
dal punto di vista politico, non si possa non essere d'accordo
sull'istituzione di un organismo attraverso il quale le donne
possano far sentire le loro opinioni anche al Consiglio regionale.
Però ci sono alcune formulazioni, ad esempio all'art. 6, che mi
sembrano un po' ingenue. Il punto in cui si dice "La Consulta può
chiedere che intervengano alle proprie riunioni gli Assessori
regionali competenti nelle materie che formano oggetto delle
discussioni" vorrei che De Grandis lo spiegasse ai commissari delle
diverse Commissioni. Come si fa cioè a fare intervenire gli
Assessori competenti? E se non intervengono cosa succede? E'
prescrittiva questa disposizione? Se l'Assessore Chabod non
partecipa che cosa succede? Oppure, ancora, "la Consulta può
altresì presentare mozioni, osservazioni e proposte ai competenti
organi regionali". Cosa significa? Che queste proposte arrivano in
Consiglio?
Un altro elemento di preoccupazione, e questo è un po' più
sostanziale, è quello di attribuire un gettone di presenza pari a
quello della Commissione regionale di controllo a tutte le
componenti di questa Consulta che logicamente, per come è prevista,
sarà molto ampia. Anche il calcolo del rimborso spese stabilito con
quote analoghe a quelle per i dipendenti regionali, crea delle
complicazioni di controllo. Un meccanismo di questo tipo, per
strutture che hanno carattere politico, le appesantisce, e se
veramente viene rimborsato tutto, penso che il milione o i due
milioni previsti, basteranno per due riunioni. Pongo solo il
problema. Comunque, visto che il tempo è poco, approviamola senza
fermarsi troppo e la rivedremo dopo il 26 giugno.
PRESIDENTE:
La parola al Consigliere De Grandis ne ha
facoltà.
DE GRANDIS - (P.R.I.):
Brevissimo per dire al Consigliere
Mafrica, innanzitutto che il gettone di presenza ho ritenuto di
inserirlo nella legge per evitare discriminazioni tra le
organizzazioni maschili e quelle femminili e che le complicazioni
per l'erogazione di questi gettoni non credo che vengano fuori, non
mi sembra il caso, non succede con le altre organizzazioni non vedo
perchè dovrebbe succedere con le donne.
Per quanto riguarda il finanziamento che può sembrare esiguo
tengo a precisare che questa legge andrà in vigore in una certa
epoca e quindi per l'anno in corso i due milioni saranno d'avanzo:
sono in eccesso, non in difetto.
A proposito degli emendamenti presentati dal Consigliere Tamone:
per quel lo esplicitato soltanto a voce, sono d'accordo
nell'eliminare la dizione dell'art. 1, non ci sono problemi. Per
quanto riguarda gli altri emendamenti sono d'accordo perchè si
tratta di emendamenti formalizzati e che sono nati dalla
discussione avuta con le componenti femminili che avevamo convocato
come Commissione Affari Generali. Se non li avesse presentati il
Consigliere Tamone, mi sarei fatto premura di presentarli io, ma
avendoli già preparati lui, mi ha sollevato da una fatica e lo
ringrazio.
PRESIDENTE:
La parola al Presidente della Giunta; ne ha
facoltà.
ANDRIONE - (U.V.):
Semplicemente un'osservazione: non ci
sono Consulte con i gettoni di presenza. Se il Consigliere De
Grandis inserisce quella formula, la legge viene rinviata. E
giustamente. Perchè avremo una Consulta con gettone di presenza
mentre le altre non esistono. Esistono i gettoni di presenza della
Commissione di coordinamento perchè è un organo regionale. E
l'unico caso in cui è previsto un gettone è una legge di stato che
fissa i criteri per gli esami per essere abilitati al commercio,
ecc. Ma quella è una legge di Stato. Noi come leggi regionali, di
Consulte con gettoni, non ne abbiamo. Direi se si vuole che la
legge passi, per adesso, togliamoli perchè non mi sembra che sia il
caso di rischiare il rinvio da parte della Commissione di
coordinamento.
PRESIDENTE:
La parola al Consigliere De Grandis; ne ha
facoltà.
DE GRANDIS - (P.R.I.):
Intanto per scusarmi con il
Consigliere Faval perchè mi sono dimenticato di dire che accetto
l'emendamento riguardante l'art. 7. Per quanto riguarda il gettone
di presenza piuttosto che questa norma mi faccia rinviare la legge
dal Presidente della Commissione di Coordinamento, la togliamo, ne
parleremo in un secondo tempo.
PRESIDENTE
: Passiamo all'articolato. La parola al
Consigliere Clusaz; ne ha facoltà.
CLUSAZ - (U.V.):
Dichiarazione di voto. Dato che questa
sarà la mia ultima votazione e dato che mi auguro che il nuovo
Consigliere che siederà in questa poltrona non abbia bisogno dello
schienale, in quanto spero che non abbia la schiena nelle mie
condizioni e anche per avere un ricordo della Sala del Consiglio,
chiedo al Presidente del Consiglio e ai Consiglieri se mi fanno
regalo dello schienale. Con questa precisazione voto a favore.
PRESIDENTE:
Passiamo all'esame dell'articolato. Do
lettura dell'art. 1, con l'emendamento soppressivo del Consigliere
Tamone.
Art. 1
Al fine di promuovere un programma di iniziative tese a
rimuovere gli ostacoli che tuttora impediscono la piena
realizzazione della personalità umana e sociale della donna, è
istituita la Consulta regionale per la condizione
femminile.
PRESIDENTE:
Metto in approvazione l'art. 1 emendato.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
All'art. 2 vi è l'emendamento della
Commissione, di cui do lettura:
Al punto 4) del primo comma sopprimere le parole "da
utilizzare".
Vi sono inoltre gli emendamenti presentati dal Consigliere
Tamone, di cui do lettura:
Il primo capoverso del punto 3)del primo comma è così
sostituito:
" in ordine al grado di istruzione, al livello e
all'estensione della qualificazione della forza lavoro
femminile;".
Il punto 5) del primo comma è sostituito dal
seguente:
"5) stabilisce contatti di carattere continuativo con le
donne per sollecitarne una più consapevole partecipazione alla vita
politica, sociale e culturale della comunità valdostana, nel pieno
rispetto delle sue caratteristiche peculiari, e trasmetterne le
istanze alla Regione;"
Il punto 8) del primo comma è sostituito dal
seguente:
"8) opera quale centro di informazione e consulenza per i
problemi delle donne, in particolare promuovendo iniziative volte a
migliorare il funzionamento e l'utilizzazione dei servizi sociali,
e interviene presso gli organi competenti per denunciare e
rimuovere situazioni di disuguaglianza e di
discriminazione";
PRESIDENTE:
Metto in approvazione, congiuntamente, gli
emendamenti all'art. 2.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 2 emendato:
Art. 2
La Consulta:
esprime pareri sui provvedimenti legislativi regionali che
hanno rilevanza per la condizione femminile;
segnala l'opportunità di proporre al Parlamento provvedimenti
ed iniziative tendenti a tutelare i diritti della donna;
promuove, in collaborazione con i competenti uffici
dell'Amministrazione regionale, studi ed indagini conoscitive sulla
condizione della donna in Valle d'Aosta, in particolare:
in ordine alla presenza del lavoro femminile in tutte le
attività che concorrono allo sviluppo della società;
in ordine al grado di istruzione, al livello e all'estensione
della qualificazione della forza lavoro femminile;
formula proposte e suggerimenti al Consiglio regionale in
ordine all'istituzione di servizi sociali che permettano alla donna
di svolgere compiutamente il suo ruolo nella società e nella
famiglia, per lo sviluppo dell'occupazione femminile e per la sua
qualificazione professionale;
stabilisce contatti di carattere continuativo con le donne
per sollecitarne una più consapevole partecipazione alla vita
politica, sociale e culturale della comunità valdostana, nel pieno
rispetto delle sue caratteristiche peculiari, e trasmetterne le
istanze alla Regione;
favorisce nell'ambito della Regione la costituzione di
Consulte a livello di Comuni e Comunità montane;
promuove dibattiti pubblici, convegni
e incontri anche con le Consulte di altre Regioni;
opera quale centro di informazione e consulenza per i problemi
delle donne, in particolare promuovendo iniziative volte a
migliorare il funzionamento e l'utilizzazione dei servizi sociali,
e interviene presso gli organi competenti per denunciare e
rimuovere situazioni di disuguaglianza e di discriminazione;
cura la raccolta e diffusione di materiale bibliografico e
documentario, nonchè la pubblicazione di periodici.
La Consulta si avvale nella esplicazione della propria attività,
della collaborazione delle istituzioni culturali pubbliche nonchè
delle associazioni culturali e professionali nella Regione.
PRESIDENTE:
Lo metto in approvazione così emendato.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE
: All'art. 3 vi sono due emendamenti presentati
dal Consigliere Tamone, di cui do lettura:
Al. secondo capoverso del 1° comma, le parole "tre
rappresentanti effettivi e tre supplenti;" sono così sostituite:
"quattro rappresentanti effettivi e quattro supplenti;".
Al termine del primo comma, è aggiunto il seguente
capoverso:
"- delle associazioni o cooperative per la terza età fino ad un
massimo di due rappresentanti effettivi e due supplenti.".
Metto in approvazione gli emendamenti all'art. 3
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE
: Do lettura dell'art. 3 emendato:
Art. 3
La Consulta regionale per la condizione femminile è composta da
una rappresentante effettiva e da una supplente per ciascuna:
delle associazioni e gruppi femminili che abbiano una effettiva
rappresentatività a livello regionale; abbiano come finalità
istituzionali quanto previsto dall'art. 1 della presente legge;
siano democraticamente strutturate e svolgano a livello regionale
attività non circoscritte ad interessi di categoria
professionale;
di ogni commissione femminile o ufficio lavoratrici delle
organizzazioni sindacali più rappresentative a livello regionale
fino ad un massimo di 4 rappresentanti effettivi e 4 supplenti;
delle commissioni o movimenti femminili delle organizzazioni dei
lavoratori autonomi più rappresentative a livello regionale fino ad
un massimo di 3 rappresentanti effettivi e 3 supplenti;
delle commissioni o movimenti femminili, a livello regionale,
dei partiti democratici ed antifascisti;
- delle associazioni e cooperative per la terza età fino ad
un massimo di 2 rappresentanti effettivi e 2 supplenti.
Le donne Consigliere regionale fanno parte di diritto della
Consulta.
Sono di volta in volta invitate a partecipare ai lavori della
Consulta rappresentanti di categorie professionali interessate alle
materie che formano oggetto della discussione.
Su proposta della Consulta nuove associazioni, gruppi o
movimenti democratici in possesso dei requisiti di cui al presente
articolo possono essere ammessi a far parte della Consulta
medesima.
Le domande delle associazioni, gruppi o movimenti vengono
presentate all'Ufficio di Presidenza del Consiglio che accerta
l'esistenza dei requisiti richiesti.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 4:
Art. 4
Un'associazione, gruppo o movimento cessa di far parte della
Consulta:
se perde i requisiti di cui al precedente art. 3;
se per 3 volte consecutive non partecipa alle sedute
attraverso la propria rappresentante, effettiva o
supplente.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
All'art. 5 c'è un emendamento della
Commissione:
"Al 1° comma, dopo "su proposta" sostituire le parole "del
Comitato esecutivo" con le parole "dell'Ufficio di
Presidenza"
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 5 emendato:
Art. 5
Entro 60 giorni dall'inizio di ogni legislatura, le
componenti della Consulta, sia effettive che supplenti, sono
nominate, previa designazione delle singole associazioni, gruppi o
movimenti di cui all'art. 3 della presente legge, su proposta
dell'Ufficio di Presidenza, con decreto del Presidente del
Consiglio regionale e restano in carica fino alla scadenza della
legislatura.
La Consulta è insediata dal Presidente del Consiglio
regionale entro un mese dalla nomina delle sue componenti.
In caso di dimissioni, di morte o di qualsiasi altra causa di
cessazione dalla carica di un membro della Consulta, il successore
è nominato nei modi previsti dal 1° comma e resta in carica fino
alla scadenza del mandato del sostituto.
L'attività della Consulta è coordinata da una Presidente
eletta tra i propri membri e da un Comitato esecutivo secondo le
modalità indicate nel regolamento di cui all'art. 9 della presente
legge.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
All'art. 6 c'è l'emendamento soppressivo
degli ultimi due commi, presentato dal Presidente della Giunta.
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 6 emendato:
Art. 6
La Presidenza del Consiglio regionale, tramite i suoi uffici,
è tenuta a trasmettere alla Consulta copia di tutti i progetti di
legge regionale, all'at to della loro presentazione al Consiglio
regionale.
La Consulta può chiedere a sua volta di essere sentita su
problemi di particolare rilevanza economica, sociale e culturale
per la condizione femminile.
I pareri sono resi con relazione scritta che deve riportare
anche le eventuali opinioni discordanti della minoranza.
La Consulta può altresì presentare mozioni, osservazioni e
proposte ai competenti organi regionali.
Alle riunioni della Consulta hanno facoltà di intervenire,
senza diritto di voto, anche a mezzo di propri delegati, il
Presidente del Consiglio e della Giunta regionale, gli Assessori
regionali ed i Presidenti delle Commissioni consiliari
permanenti.
La Consulta può chiedere che intervengano alle proprie
riunioni gli Assessori regionali competenti nelle materie che
formano oggetto delle discussioni o loro delegati, nonchè i
Consiglieri regionali.
PRESIDENTE:
Metto in approvazione l'art. 6 emendato.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
All'art. 7, c'è l'emendamento del Vice
Presidente Faval, di cui do lettura:
Dopo le parole "Consiglio regionale" inserire un punto e
sopprimere la parte successiva, da "il quale"
"funzionamento".
Aggiungere il seguente secondo comma:
"I mezzi e il personale necessari per il suo funzionamento
saranno stabiliti da apposito provvedimento legislativo".
Le metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 7 emendato:
Art. 7
La Consulta ha sede presso il Consiglio regionale. I mezzi e
il personale necessari per il suo funzionamento saranno stabiliti
da apposito provvedimento legislativo.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 8:
Art .8
La Consulta predispone annualmente un programma di attività
con la previsione della spesa che entro 15 gg. dalla sua
formulazione dovrà essere sottoposto all'approvazione del Consiglio
regionale.
Con successiva legge si provvederà al relativo
stanziamento.
PRESIDENTE
: Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 9:
Art. 9
La Consulta redige il proprio regolamento interno entro tre
mesi dal suo insediamento.
Il regolamento, tra l'altro, deve contenere disposizioni
relative a:
l'obbligo della Consulta di riunirsi almeno una volta al
mese;
il diritto di autoconvocazione della Consulta su richiesta di
almeno un quinto delle componenti;
la formazione del Comitato esecutivo e l'elezione della
Presidente;
le modalità di accesso del pubblico, al fine di garantire
l'ordinato svolgimento dei lavori.
Il regolamento della Consulta è approvato dal Consiglio
regionale.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Gli articoli 10 e 11 sono soppressi, non
comportando più il provvedimento, in seguito agli emendamenti
presentati, oneri immediati a carico del bilancio regionale.
Do lettura dell'art. 12:
Art. 12
La presente legge è dichiarata urgente ai sensi dell'art. 31
dello Statuto Speciale ed entrerà in vigore il giorno successivo a
quello della sua pubblicazione nel Bollettino Ufficiale della
Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Lo metto in approvazione.
ESITO DELLA VOTAZIONE
Presenti: 29
Votanti: 29
Maggioranza: 18
Favorevoli: 29
Il Consiglio approva all'unanimità
PRESIDENTE:
Non ci sono dichiarazioni di voto. Il
Consiglio è chiamato a votare, per votazione segreta, sul complesso
della legge.
VOTAZIONE SEGRETA
PRESIDENT:
Résultat du vote relatif à l'objet inscrit à
l'ordre du jour au n° 44; il s'agit du projet de loi 503:
Présents: 29
Votants: 29
Avis favorables: 22
Avis contraires: 7
Le Conseil approuve.
