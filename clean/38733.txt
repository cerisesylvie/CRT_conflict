Classificazione
(Nessuna classificazione presente)



Oggetto del Consiglio n. 2212 del 22 giugno 2016 - Resoconto
OGGETTO N. 2212/XIV - Interpellanza: "Finanziamento delle
domande presentate per l'accesso alle misure di inclusione attiva e
di sostegno al reddito".
Rosset (Presidente) -
Punto n. 12 dell'ordine del giorno.
Ha chiesto la parola il Consigliere Gerandin, ne ha facoltà.
Gerandin (UVP) -
Penso che i due quesiti della mia
interpellanza siano molto chiari, nel senso che vanno a chiarire
qual è la disponibilità ancora a bilancio regionale per quel che
riguarda il 2016 per finanziare quelle che vengono chiamate "misure
di inclusione attiva" in base all'articolo 16 della legge n.
19/2015 e che mi pare erano state indicate all'incirca in 1 milione
e mezzo. Soprattutto interessante, a mio parere, è il quesito n. 2,
il mio scopo era chiarire le intenzioni del Governo regionale in
merito al finanziamento delle domande che sono pervenute con il
primo bando riferito alle disponibilità finanziarie a bilancio
2015. Questo perché abbiamo fatto una discussione già in
Commissione, in cui, tra l'altro, sia da lei, Assessore, che dai
dirigenti che se ne occupavano ci era stato detto che probabilmente
il finanziamento avveniva con un taglio rispetto a quello che era
previsto come ISEE massima intorno ai 3 mila euro. Tenuto conto che
le domande pervenute, quelle che si pensava di finanziare, erano
318, per cui c'era un congruo numero che rimaneva fuori da questo
tipo di finanziamento, per me era importante capire, se come aveva
dato disponibilità...o comunque aveva manifestato la possibilità di
una scelta politica che andava nel senso di dire: "prima di uscire
con un nuovo bando, esauriamo il bando pubblicato per quanto
riguardava le risorse disponibili nel 2015 ed eventualmente, nel
caso ci siano di risorse aggiuntive a disposizione, eventualmente
si esce con un bando in un secondo tempo". Questa è la domanda
penso molto chiara, anche perché è susseguente a quanto era stato
detto sia da lei che dal dottor Lucat durante l'audizione in V
Commissione.
Presidente -
Ha chiesto la parola l'Assessore Donzel, ne
ha facoltà.
Donzel (PD-SIN.VDA) -
Gentile collega, come peraltro ho
avuto modo di comunicare al suo Capogruppo già più di una settimana
fa, ribadisco quanto già avevo detto in un'interpellanza del 24
maggio 2016: le risorse a disposizione che stiamo utilizzando
adesso sono 1,4 milioni di euro messi a disposizione per il 2015 e
quindi per il 2016 abbiamo a disposizione 1,5 milioni di euro.
Queste sono le risorse complessive a disposizione per fare fronte
alla legge n. 18.
Per quanto ci riguarda, dai calcoli che sono stati effettuati
dagli uffici, ad oggi rientrando molti casi nella cifra più
importante (550 euro), è stato fatto un calcolo di simulazione per
otto mesi, anche se non è detto che tutti avranno poi diritto a
questa corresponsione per otto mesi, perché dopo cinque mesi il
comitato tecnico formula le valutazioni, però in misura cautelare e
preventiva si è dovuto fare il calcolo sugli interi otto mesi,
questo garantirebbe la possibilità di permettere di dare copertura
finanziaria a 318 domande. Le domande che sono state ritenute
complessivamente ammissibili sono 492, alcune delle quali in questo
momento non hanno copertura sul finanziamento 2015. Avevo detto che
sarebbe stato oggetto di un confronto con la commissione, ma
siccome sono stato di nuovo sollecitato, dico che, per quanto mi
riguarda, è sicuramente importante dare una risposta a tutti quelli
che rientrano nel primo bando e quindi utilizzare anche parte delle
risorse 2016 per fare questa operazione, sapendo che sicuramente
non di tutte le 318 ci saranno probabilmente gli otto mesi, quindi
riusciremo ad avere ulteriori risorse recuperabili. Questa quindi è
un po' l'impostazione che abbiamo, ci sarà un confronto in
commissione e, per quanto mi riguarda, queste domande dovrebbero
tutte rientrare in copertura finanziaria: tutte quelle che sono
state ammesse a graduatoria (492).
Per quanto riguarda invece l'ipotesi di un nuovo bando, quindi
esaurito questo, un po' come mi pare di aver capito anche secondo
le sue intenzioni, ma questo mesi fa l'avevo già annunciato
prudentemente, perché auspicavo che fosse più ampiamente condiviso
e non fosse una scelta che cala dall'alto, rispetto invece
all'utilizzo delle risorse 2016, a mio avviso, alcuni piccoli
correttivi andrebbero fatti alla luce dell'esperienza che è stata
maturata da questo gruppo di lavoro che, come accennava prima anche
il collega Assessore Viérin, vede all'opera due Assessorati, vede
una collaborazione del Dipartimento politiche del lavoro e del
Dipartimento politiche sociali che sta dando anche dei riscontri
importanti, perché per la prima volta abbiamo sperimentato che più
uffici anche di Assessorati diversi svolgono delle attività
similari, si confrontano, lavorano in sinergia cominciando a dare
le risposte importanti per i cittadini. Questo quindi è un po'
l'orientamento: l'utilizzo a copertura a tutte le domande e che
l'eventuale utilizzo delle risorse 2016 debba essere visto anche
alla luce se possibile, se troviamo l'accordo, perché abbiamo visto
che il tema è molto delicato, di alcuni piccoli accorgimenti che
possono comunque incidere, perché tra alcune ragioni di esclusione
c'è stata quella di alcuni soggetti che non avevano i 365 giorni di
lavoro. Lei capisce che una persona che magari ha 300 giorni di
lavoro e si trova esclusa da una misura di questo tipo la sente
come una mancanza di attenzione. Purtroppo non è una mancanza di
attenzione, è un rispetto di una legge, non di un regolamento, non
di una norma, questo, a mio avviso, può trovare delle soluzioni e
delle correzioni.
Presidente -
Per la replica, ha chiesto la parola il
Consigliere Gerandin, ne ha facoltà.
Gerandin (UVP) -
La ringrazio, Assessore. Io avevo già in
premessa detto che lei in commissione si era reso disponibile di
condividere in commissione questo percorso. In Commissione era
stato molto più vago, ora mi sembra che la proposta con cui lei
andrà in commissione sia quella di finanziare tutte le 492 domande
che avevano i requisiti per essere finanziate: io penso che questa
sia la vera buona notizia. Veniva davvero difficile spiegare alla
gente, perché uno che aveva 3 mila euro di ISEE era finanziato, chi
ne aveva 3100 era fuori da questo tipo di finanziamento. Da parte
mia non posso che essere soddisfatto della decisione politica presa
e ci tenevo che fosse sottolineato preliminarmente questo, perché,
come lei ben sa - poi la viviamo quotidianamente l'attività delle
commissioni - la decisione politica è presa a monte, poi le
commissioni ne discutono, magari fissano piccoli aggiustamenti, ma
era molto importante l'indicazione politica per me: quella che lei
ha dato mi soddisfa appieno, perché, a mio parere, prima di uscire
con un nuovo bando, bisogna che vengano finanziati tutti coloro che
erano ammissibili a bando; chiaramente con fasce diverse, questo è
indubbio, perché già la delibera prevede fasce diverse per chi
aveva eventualmente un reddito superiore alla fascia più bassa. Era
questa la mia preoccupazione. È chiaro che non poteva essere la
commissione quella che dava l'indirizzo politico, la commissione è
quella che ratifica l'indirizzo politico. Se lei si presenta in
commissione, non potrò che essere soddisfatto di questo percorso,
come, a mio parere, è corretto che alcuni aggiustamenti vengano
fatti dopo un anno dall'applicazione della legge, per cui penso che
sia la direzione giusta e soprattutto ritengo che con questa sua
risposta potranno tirare un sospiro di sollievo le 180 persone che
erano rimaste fuori da questo precedente bando. Da quello che ho
capito, se la decisione politica è di concludere quello e poi
uscire con un nuovo bando, non posso che essere soddisfatto della
risposta.
