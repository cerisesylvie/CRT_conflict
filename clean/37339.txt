Classificazione
AGRICOLTURA



Oggetto del Consiglio n. 1140 del 8 aprile 2015 - Resoconto
OGGETTO N. 1140/XIV - Interpellanza: "Interventi per lo
sviluppo di iniziative imprenditoriali nel settore della produzione
e commercializzazione di sementi locali".
Presidente
- La parola al collega Roscio.
Roscio (ALPE)
- Grazie Presidente.
La nostra iniziativa prende spunto da un convegno che si è
tenuto lo scorso 6 marzo all'
Institut agricole
di Aosta e
che vedeva la presentazione di un progetto finanziato con fondi
europei: un progetto
Alcotra
che aveva per titolo
Alp'Grain
che aveva come scopo quello di...anzi il titolo
del progetto era: "Le sementi locali nel restauro ecologico in
montagna". Questo progetto mostrava alla fine dopo anni di lavoro
dei risultati e aveva visto la sua partenza da una constatazione:
dal fatto che comunque le aziende foraggero-zootecniche in Valle
d'Aosta hanno visto negli ultimi anni il loro reddito scendere in
maniera anche preoccupante. L'idea che era derivata quindi era
quella di cercare di sviluppare una filiera per la produzione e la
commercializzazione successiva di sementi locali. In base a
quest'idea è stata fatta un'analisi sulla fattibilità di due
tipologie: da un lato, la fattibilità tecnica, cioè se esisteva la
possibilità di sviluppare questa filiera e, dall'altro, se aveva
anche un senso economico sviluppare questa filiera. Beh, i
risultati che sono stati presentati hanno dimostrato che, dal punto
di vista tecnico, esiste la fattibilità praticamente immediata, nel
senso che le aziende sono già attrezzate per poter fare alcune cose
e comunque, nel caso ci fosse un interesse in tal senso, potrebbero
comunque attrezzarsi in maniera rapida. La parte, secondo noi, più
interessante è quella che è stata presentata in una
slide
in
cui si vedeva che si potrebbero conseguire interessanti
integrazioni al reddito, quindi non un'attività principale, ma
un'attività che consentirebbe un'integrazione al reddito per delle
aziende che comunque ad oggi sono in crisi.
Quello che è emerso nella discussione però era che, mentre a
livello europeo esiste la direttiva, la 60 del 2010, che
regolamenta la commercializzazione delle sementi di piante
foraggere, la Regione Valle d'Aosta, che comunque avrebbe la
competenza per poter andare in tale direzione, così è stato
presentato in quella sede lì, ad oggi non si è attivata in tal
senso, quindi la nostra interpellanza è proprio per chiedere
questo, se la Regione Valle d'Aosta ha la facoltà di poter
ragionare in questo senso e il ragionamento alla fine è a costo
zero, nel senso che normare questa tematica non comporta costi per
la Regione...ma, d'altro lato, creerebbe le condizioni perché chi
vuol fare imprenditoria, chi vuole mettersi in gioco sul mercato
per avere una possibilità in più in questo momento non può farlo.
Ecco, su questo noi volevamo chiedere un chiarimento all'Assessore.
Grazie.
Presidente
- Grazie. La parola all'Assessore
Testolin.
Testolin (UV)
- Grazie Presidente.
Intanto ringrazio anch'io il collega Roscio che ha messo sul
tavolo questa questione dando anche visibilità ad un lavoro che è
stato svolto dall'
Institut agricole
che, come tante altre
iniziative, porta delle opportunità di suggerimento all'interno di
un mondo agricolo che ha delle potenzialità che vanno sfruttate.
Come giustamente illustrato nelle premesse, l'interpellanza dunque
cerca di mettere in luce una tematica che è di sicuro interesse ed
è direttamente collegata, appunto, al progetto di cooperazione già
citato:
Alp'Grain
, condotto dall'
Institut agricole
che è stato da poco concluso ed è stato giustamente presentato al
pubblico lo scorso marzo.
Dal punto di vista della tutela della biodiversità e quindi
dell'ambiente naturale, l'iniziativa, effettivamente, produrrebbe
dei sicuri benefici in quanto l'utilizzo di semi locali fornisce
garanzie di tutela nei confronti di inquinamenti da specie
alloctone e potrebbe dimostrarsi estremamente interessante per
utilizzi non esclusivamente legati ad iniziative di miglioramento
fondiario, ma che potrebbero riguardare anche la sistemazione di
superfici di piccole, come di medio o grandi dimensioni a
completamento anche di interventi stradali o infrastrutturali di
vario genere. A questo proposito si evidenzia che già attualmente
la prescrizione dell'utilizzo di specie autoctone per le risemine è
regolamentata ed è regolarmente inserita nei pareri per
l'esecuzione di interventi in area naturale protette e in siti
della rete
Natura 2000
nell'ambito della procedura di
valutazione e di incidenza.
Alla luce di quanto sopra, si segnala come al momento le semine
utilizzate, pur ricercate con attenzione sul mercato, sono comunque
di fornitura semi-industriale in quanto non vi è una normativa
definita che consenta l'uso di sementi di produzione locale quali
quelle indicate nel progetto citato. Lo sviluppo di una filiera
commerciale per la produzione, commercializzazione di semi locali
potrebbe dunque effettivamente rappresentare un'opportunità
imprenditoriale, anche se con prospettive territorialmente
contenute...o meglio possa rappresentare una possibilità di
integrazione reddituale per alcune aziende che operano già nel
settore agricolo, oppure rivelarsi anche una buona opportunità per
associazioni che recentemente si sono costituite anche all'interno
di progetti attinenti a ricerche sperimentali, quali lo stesso
progetto
Alp'Grain
e che già si sono potute dotare di
attrezzature adatte ad operare in tale ambito.
Entrando nel merito della questione normativa, si evidenzia come
la direttiva citata: la 2010 n. 60 dell'Unione europea recepita dal
decreto legislativo 14 agosto del 2012 n. 148, preveda
l'individuazione da parte degli Stati membri delle regioni di
origine, cioè di quei territori nel quale le miscele di sementi
possono essere prodotte ed utilizzate e all'interno di queste
regioni di origine la definizione di "zone fonte", cioè di aree
all'interno delle quali deve trovarsi il sito di raccolta delle
sementi da commercializzare per i reimpianti. A tal proposito si
segnala come da una lettura della normativa risulti che sia lo
Stato a dover definire le regioni di origine attraverso
l'individuazione geografica di tali aree e l'elaborazione di
un'apposita cartografia, cosa che, come già citato dal Consigliere
Roscio, è già stata attuata in Stati limitrofi al nostro, quindi in
Francia ed in Svizzera, ad esempio. Si precisa come, anche a
seguito di confronti sviluppatesi anche in seguito alla
presentazione del progetto, e nell'ambito del progetto
Alp'Grain
stesso, sia in corso un approfondimento da parte
delle strutture regionali competenti per verificare se sia
effettivamente possibile per la Valle d'Aosta determinare in
maniera del tutto autonoma il territorio regionale come regione di
origine e quindi andare proprio nella direzione auspicata per
definire la Valle d'Aosta nel suo insieme come territorio dove
poter produrre e dove poter reimpiantare queste sementi. Nel caso
in cui ciò fosse possibile, avremmo risolto il problema. In caso in
cui non fosse però possibile sarà sicuramente intenzione e cura
della nostra Regione operare un'azione di sensibilizzazione presso
i Ministeri competenti al fine di accelerare il processo di
individuazione delle regioni di origine su tutto il territorio
nazionale.
Per quanto riguarda le "zone fonte", la direttiva 2010 n. 60
prevede che l'area all'interno della quale si deve trovare un sito
di raccolta debba essere o una zona speciale di conservazione
designata ai sensi della "direttiva habitat", oppure una zona che
contribuisce al mantenimento delle risorse fotogenetiche designata
a seconda i criteri simili a quelli previsti dalla "direttiva
habitat" o che gode di analoghe forme di protezione, quindi
presumibilmente di una zona speciale di protezione. Tale scelta è
basata sul ruolo che i siti di
Natura 2000
svolgono per la
tutela della biodiversità. Un problema per la nostra Regione per
l'individuazione di queste aree potrebbe essere dettato dal fatto
che i pur numerosi siti
Natura 2000
presenti nella regione
sono però situati generalmente a quote piuttosto elevate, dove
risulta difficile prevedere tale tipo di intervento.
In sintesi, segnalando come la questione sia stata approfondita
nei diversi confronti tra le strutture regionali competenti e
sottolineando ancora una volta la sensibilità nei confronti della
tematica, si evidenzia come nell'approfondimento in merito alla
definizione della competenza sull'individuazione delle regioni di
origine, di cui abbiamo già parlato sopra, le possibile iniziative
da intraprendere per individuare le "zone fonte" possono essere
sintetizzate in due e sono entrambe attuabili, quindi, da questo
punto di vista, sicuramente una soluzione è prospettabile: la prima
consisterebbe nell'ampliamento dei siti di
Natura 2000
per
consentire la creazione di queste "zone fonte" e a tal proposito
occorrerà individuare le aree più adatte per proporre tale
ampliamento, valutando questa possibilità sia da un punto di vista
tecnico-amministrativo...e valutando soprattutto il rispetto
complessivo delle esigenze del territorio, di chi su questo
territorio ci opera. Tale procedura, pur prevedendo una
comunicazione all'Unione europea, sarebbe sicuramente ben accolta,
quindi non si vedono particolari perplessità. La seconda
possibilità invece consisterebbe in un'iniziativa di individuazione
dei siti di interesse regionale come "zone fonte". Al riguardo
occorrerebbe operare al fine di individuare tali siti e poi
procedere alla loro definizione tramite gli opportuni atti
amministrativi, cosa anche questa perseguibile, già indicata dalla
legge 8 che potrebbe agevolarne lo sviluppo.
In conclusione si ribadisce come l'attenzione e la sensibilità
nei confronti della tematica restino comunque elevate e sarà nostra
cura confrontarsi e informarvi sugli esiti relativi agli
approfondimenti attualmente in corso per l'aspetto normativo che
potrà dare il via a quest'opportunità sul nostro territorio.
Presidente
- Grazie Assessore. Per la replica, la parola
al collega Roscio.
Roscio (ALPE)
- Sì, grazie.
Grazie Assessore per la risposta. La nostra intenzione era
quella di non spostare il tutto su una questione tecnica di andare
a vedere dove sono le "zone fonte" come possono essere pensate, ma
aveva un po' più un'altra idea: era quella di sollecitare, perché
mi sembra che comunque, anche lei lo ha espresso...cioè è una
questione, è un aspetto che sicuramente è di nicchia, perché non è
che può avere dei numeri elevati, ma comunque interessante,
rappresenterebbe comunque una possibilità per alcune aziende. La
questione è: siccome Francia e Svizzera già sono andate in questo
senso, siccome probabilmente lo Stato italiano su questo è ancora
un po'...come dire? in ritardo, allora cerchiamo noi di sfruttare
le nostre competenze per accelerare questa cosa, cioè per passare
da una sensibilità verso la questione, da un interesse verso la
questione a dare concretezza a questa possibilità di sviluppo
imprenditoriale. Su questo noi vi chiederemmo un impegno di avere
dei tempi un po' brevi per riuscire a smuovere questa cosa, cioè la
Valle d'Aosta può o non può normare questo? Se può farlo, facciamo
in fretta, se non può, andiamo al Ministero competente per
sollecitare il Ministero perché vada in questa direzione, però
veramente chiediamo...non so come dire...un po' di concretezza per
provare ad andare in questa direzione, perché se rimaniamo solo sul
piano dell'interesse in senso lato, poi c'è il rischio che i fondi
europei vengano utilizzati per fare degli studi, i professionisti
ci lavorano e, dal punto di vista tecnico, la cosa venga sviluppata
e presentata, ma poi tutto si risolve con un nulla di fatto ed è un
peccato perché, per quanto di nicchia possa essere, si hanno delle
ricadute anche su aspetti economici che forse varrebbe la pena di
perseguirli, seppure, ripeto, si tratta di una cosa di non mercato
elevato, insomma, su questo noi chiederemmo un impegno e
probabilmente seguiremo la vicenda in futuro. Grazie.
Presidente
- Grazie collega. Con quest'intervento
chiudiamo i lavori della mattinata che riprenderanno alle 15,30 e
successivamente faremo eventualmente una riunione della Conferenza
dei Capigruppo per organizzare i lavori anche della sessione
straordinaria in merito al tema dei trasporti in Valle d'Aosta.
Grazie.
---
La seduta termina alle ore 12,52.
