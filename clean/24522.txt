Classificazione
SPORT E TEMPO LIBERO
Sport invernali



Oggetto del Consiglio n. 3426 del 3 aprile 2008 - Resoconto
OGGETTO N. 3426/XII - Interpellanza: "Ritardi nella
realizzazione della pista agonistica internazionale "Leonardo
David" di Gressoney-Saint-Jean".
Interpellanza
Premesso che
- nel 1999 l'allora Giunta regionale approvò il progetto
esecutivo per la realizzazione della pista agonistica
internazionale "Leonardo David" a Gressoney-Saint-Jean per un
importo di poco più di 2 miliardi di vecchie lire;
- successivamente sono stati stanziati ulteriori € 6.378.000,
equivalenti a ben 12,350 miliardi di vecchie lire, per il
completamento dell'opera;
- ad oggi l'opera non è ancora ultimata, malgrado sia stato
annunciato a più riprese che la struttura sarebbe stata pronta per
la stagione invernale 2006-2007;
- ora sono pronti ulteriori stanziamenti finanziamenti per
omologare alla discesa libera la pista n. 3 di La Thuile;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quali sono le cause del ritardo dell'ultimazione della
pista Leonardo David di Gressoney;
2) quali sono le valutazioni che hanno portato a optare per
la Thuile rispetto a tracciati più facili da omologare, quali la
pista Renato Rosa di Pila;
3) se e quando i tracciati saranno disponibili per eventuali
competizioni sciistiche e con quale livello di
omologazione.
F.to: Frassy - Ottoz
Presidente
- La parola al Consigliere Frassy.
Frassy (PdL)
- Anche questo argomento non è nuovo, perché
il nostro gruppo più volte è intervenuto chiedendo aggiornamenti
sull'evoluzione dei lavori, di quella che diventa una delle piste
più problematiche nel panorama delle infrastrutture che
caratterizzano lo sport alpino.
La vicenda parte nel 1999; all'epoca vennero stanziati 2
miliardi di vecchie lire e i successivi ulteriori stanziamenti
hanno portato quella cifra a lievitare da 2 miliardi a oltre 14
miliardi. Il problema è che sono passati ormai quasi 10 anni e
quella pista continua ad essere una pista che non ha
l'omologazione, che era il presupposto degli investimenti fatti e
per riportare la Coppa del Mondo di sci in Valle. Se negli anni '80
la Coppa del Mondo di sci in Valle era di casa, con l'ultima gara
di gigante femminile del 1° dicembre 1984 la Coppa del Mondo ha
ignorato per 24 anni le montagne valdostane. E dire questa realtà
fa male, penso, fa male a tutti quelli che sono Valdostani, a tutti
quelli che come me amano lo sci, perché avremmo tutti i presupposti
dal punto di vista ambientale e infrastrutturale per pretendere, se
non tutti gli anni, un anno sì un anno no o due no, la Coppa del
Mondo.
La Coppa del Mondo di sci, invece, sono 24 anni che ignora
completamente la nostra Regione: nel 1999 venne fatto questo
investimento sostenendo che avremmo aggiornato con questo tracciato
l'"appeal" che le nostre piste forse avevano perso in quanto piste
datate; ad oggi, nonostante a più riprese durante le nostre
attività ispettive dai banchi della Giunta, Presidenti, Assessori
di turno, sia stato dichiarato che era imminente l'ultimazione dei
lavori - le ultime previsioni davano addirittura pronta la pista
per la stagione invernale 2006-2007, ricordo che siamo a
conclusione della stagione 2007-2008 -, la pista è ancora lì con
una serie di problemi. È stata illuminata come forse non è
illuminato manco un campo di calcio, ma ancora ha un insieme di
lavori da ultimare affinché possa essere omologata.
Vorremmo capire, Assessore, quali sono le cause di ritardi che,
parlando di tempi che si misurano ormai a due lustri, iniziano ad
essere ritardi importanti e difficilmente comprensibili. Vorremmo
capire in questo contesto quale ruolo andrà a ricoprire, visti gli
stanziamenti che sono stati previsti per omologare alla discesa
libera, la pista n. 3 di La Thuile, pista che chi conosce quella
stazione sciistica sa che è una pista impegnativa, molto tecnica,
di grande fascino, ma è una pista che ad oggi non ha alcuna
caratteristica per poter essere omologata, tanto che sono previsti
stanziamenti importanti per poter fare una serie di opere di messa
in sicurezza che mai, come nel caso della pista n. 3 di La Thuile,
sono necessarie per poter arrivare all'omologa.
Ragionando su alternative valide o meno onerose, ci viene in
mente la pista Renato Rosa, più comunemente conosciuta come il
Bosco, della Conca di Pila, una pista che partendo dall'arrivo
della seggiovia Chamolé, era già stata utilizzata per competizioni
a livello europeo arrivando fino alla metà del piano di Les Fleurs,
cioè fino a Plan Praz. È una pista che è stata messa in sicurezza
da tempo e che con poche opere e con pochi lavori avrebbe potuto
dare una risposta in tempi più veloci, con minore impatto
ambientale e con minori costi, ai fini di una omologazione per
poter ambire a portare alla nostra Regione la Coppa del Mondo di
sci relativamente alla disciplina della discesa libera. Non
vorremmo che, alla fine, questo tipo di iniziativa seguisse gli
stessi destini della pista titolata a Leo David in quel di
Gressoney; allora vorremmo capire quali valutazioni vi hanno
portato ad optare per questa pista di La Thuile, una pista da
risistemare e da infrastrutturare completamente dal punto di vista
della sicurezza e degli sbancamenti di sicurezza, rispetto alla
pista Renato Rosa di Pila. Vorremmo anche capire che tipo di
omologazioni verranno acquisite e quando ipotizzate che queste
omologazioni per Gressoney e per La Thuile possano essere portate a
casa.
Ci auguriamo che la risposta che l'Assessore ci vorrà dare sia
una risposta ponderata e non una risposta di tipo pre-elettorale
infarcita a un facile ottimismo, anche perché tutte le risposte dei
suoi predecessori hanno dimostrato purtroppo di essere smentite dai
fatti. Ci piacerebbe capire... anche se ci rendiamo conto che non
essendo scritto nelle domande, lei potrebbe dirci che non rientra
nelle risposte a cui lei è tenuto, ma non è una domanda tecnica, è
una valutazione politica e, in quanto tale, riteniamo nella
possibilità delle risposte, perché quando le chiediamo quali sono
gli elementi di concretezza che vi fanno dire che quanto prima la
Coppa del Mondo tornerà in Valle, pensiamo di fare una domanda che
si incentra su quei contatti politici che devono essere tenuti, per
ipotizzare in maniera ragionevole che la Coppa del Mondo torni in
Val d'Aosta.
Sappiamo che tutti i grandi circuiti dello sport a livello
agonistico vengono attivati o disattivati in virtù della capacità
della diplomazia politica di creare non solo i presupposti
strutturali, ma anche i presupposti politico-ambientali per poter
portare le "kermesse" di certi livelli in un luogo anziché in un
altro. Ipotizzando che la pista Leo David sia prossima alla
conclusione, vorremmo sapere se c'è qualche contatto che, in
maniera ragionevole, ci possa far ambire sin dalla prossima
stagione - o quando ce lo dirà lei, Assessore - a veder tornare la
Coppa del Mondo di sci in Valle.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Per quanto riguarda la prima domanda:
"quali sono le cause del ritardo dell'ultimazione della pista
Leonardo David di Gressoney"
, fornisco la risposta che mi è
stata data dall'Assessorato alle opere pubbliche, perché i lavori
sono da loro sviluppati, quindi l'Assessorato al turismo non ha, in
questo, alcuna competenza che non sia stata quella iniziale di
finanziare l'intervento.
Dice la nota che i lavori relativi alla pista Leo David sono
ultimati, in data 3 dicembre 2007 è stato emesso il 5° stato di
avanzamento per un totale di lavori effettuati di 4.051.518 euro su
un complessivo di euro 4.134.202; lei fa riferimento ai 6, ma
questi sono al lordo di IVA, spese tecniche, eccetera,
corrispondenti, queste due cifre, a una percentuale di
realizzazione pari al 98%. Il 21 novembre 2007 l'impianto è stato
consegnato, qui sì, tramite gli uffici dell'Assessorato al turismo
alla società "SAGIT", che gestisce la pista per il suo utilizzo
nella corrente stagione invernale. Sempre in quella data è stata
effettuata una sospensione dei lavori esclusivamente finalizzata a
posticipare due interventi che non potevano, all'epoca, essere
realizzati a regola d'arte, senza comprometterne la riuscita: la
semina delle aree previste in progetto e la posa dei faretti
segnalatori della seggiovia, la cui installazione non poteva
avvenire in quel periodo con l'impianto aperto. Rimane poi da
completare un intervento che non rientra in questo lotto, ma che
era già previsto dalla società "SAGIT", che è il completamento del
lago a monte per l'innevamento programmato dell'impianto. Questo
per evitare di pompare l'acqua da sotto in su, che era il progetto
iniziale che aveva previsto questo tipo di intervento. La società
"SAGIT" ha ritenuto di poter utilizzare un bacino già
pre-esistente, non ha potuto essere realizzato nel corso del mese
di ottobre perché il gelo avrebbe determinato dei probabili
ammaloramenti nella posa del materiale impermeabilizzante.
Per quanto riguarda le altre questioni, la pista n. 3 di La
Thuile è omologata per gare di livello internazionale di discesa
libera maschile e peraltro presenta le caratteristiche tecniche che
permettono questo tipo di gare. La pista Renato Rosa di Pila, alla
quale siamo tutti affezionati, risulta adatta per lo svolgimento di
gare nazionali e internazionali per categorie giovanili e, visto i
suoi requisiti, non risulta e non risulterebbe possibile renderla
agibile agonisticamente e neppure omologabile per lo svolgimento
delle gare internazionali di discesa libera maschile. Era già stata
fatta una valutazione del genere in passato, ma non era possibile
per il dislivello della pista e per gli elementi di lunghezza che
non risultavano avere il sufficiente sviluppo per questo tipo di
gare, mancava inoltre lo spazio per l'area di arrivo, che una volta
veniva utilizzato dove si trova ora la stazione intermedia
dell'ovovia Plan Praz, ma che ora è venuta a mancare per l'ingombro
che il corpo di fabbrica è andato a determinare e, in ogni caso,
non avrebbe potuto avere le caratteristiche per una discesa libera
maschile.
Mi dirà, collega Frassy: allora, se la pista di La Thuile è
omologata, perché si prevedono degli interventi; è stato svolto un
sopralluogo da parte della "FIS" nell'autunno scorso a seguito del
fatto che era stata presentata - e sostenuta dalla "FISI" - la
candidatura di La Thuile per la discesa libera di Coppa del Mondo a
Zurigo. La "FIS" non si espresse come non si espresse neppure a
Bariloche quando dovevano decidere; infatti il verdetto è stato
rinviato alla seduta che si terrà fra il 25 maggio e fine maggio a
Città del Capo, perché la pista era stata ritenuta idonea, ma sono
stati richiesti degli interventi relativi a due questioni: la Coppa
del Mondo si basa, sì, sull'omologazione delle piste, ma ci sono
poi altre caratteristiche che la "FIS" pretende di avere sulle
piste, quali gli spazi per le riprese, per le postazioni
televisive, tutte questioni che fanno in modo che loro preferiscano
una pista rispetto a un'altra. La loro ispezione è stata cortese ed
hanno presentato quelle che sarebbero state considerate come
esigenze imprescindibili per l'assegnazione della gara di Coppa del
Mondo, gli interventi che hanno proposto alla società "Funivie del
P.S. Bernardo" di realizzare.
Se
"e quando i tracciati saranno disponibili per eventuali
competizioni sciistiche e con quale livello di omologazione"
; i
tracciati della pista Leo David hanno già ottenuto la
certificazione di omologazione internazionale per lo svolgimento di
gare di slalom speciale e gigante. Per quanto riguarda la pista di
La Thuile, il progetto di rifacimento finalizzato a rendere agibile
agonisticamente la stessa, è stato presentato al VIA che lo
esaminerà nelle prossime settimane. Le previsioni che la società fa
sono che i lavori saranno ultimati per la fine del mese di
settembre e che verrà richiesto il rilascio del certificato di
omologazione per lo svolgimento delle gare internazionali di Coppa
del Mondo di discesa libera maschile, che già esiste, ma che verrà
richiesto perché i lavori fatti comportano delle modifiche che
dovranno essere osservate e rispetto alle quali sarà necessaria una
ulteriore certificazione.
Mi ha ancora chiesto, il collega Frassy, quando... la Coppa del
Mondo in Val d'Aosta. Non sono un profeta, né ho affermato con
certezza che l'avremo in una certa data, faccio riferimento agli
impegni più volte presi da parte del Presidente della "FISI", dr.
Morzenti, e agli impegni che lui ha preso pubblicamente, perché si
è tenuto in Valle alcune settimane fa, in occasione dei campionati
italiani giovani allievi, un Consiglio federale della "FISI", e in
quell'occasione, in un discorso formale, il Presidente della "FISI"
ha detto che per quanto riguarda la "FISI", La Thuile avrà la gara
di Coppa del Mondo verosimilmente nel dicembre 2008, se tutti i
lavori saranno stati fatti e se nel frattempo la località sarà
riuscita a realizzare il dossier necessario da presentare a Città
del Capo nella prossima adunanza e, in subordine, nel 2009.
Ricordo infine che le gare di Coppa del Mondo sono organizzate
da comitati organizzatori dove la Regione non c'entra niente.
Possiamo prevedere di sostenere con un contributo pubblico, ai
sensi delle nostre disposizioni legislative, un evento del genere
come abbiamo fatto in passato, ma non siamo i soggetti
organizzatori. Spero di aver dato soddisfazione alle sue
richieste.
Presidente
- La parola al Consigliere Frassy.
Frassy (PdL)
- Sono soddisfatto della risposta che ci ha
fornito l'Assessore; diciamo che la soddisfazione completa l'avremo
nel momento in cui questa risposta sarà concretizzata dall'evidenza
dei fatti che ci sono stati raccontati, nel senso che - se ben
abbiamo capito - la pista 3 di La Thuile è omologata, di
conseguenza mancano le postazioni TV e oserei aggiungere ci sarà da
sistemare lo stadio di arrivo, perché non mi sembra che la n. 3
abbia lo spazio necessario per il cosiddetto "stadio di arrivo",
perciò la pista 3 di La Thuile...
(interruzione dell'Assessore Pastoret, fuori
microfono)
... di conseguenza ci saranno interventi che andranno a
ridisegnare il tracciato stesso, perciò alla fine ci renderemo
conto che bisognerà fare una serie di opere di sistemazione
geologica ed idraulica, ci renderemo conto che dovremo deviare e
canalizzare e che questo stanziamento iniziale avrà bisogno - come
la vicenda di Gressoney ci ha insegnato - di uno stanziamento
suppletivo, se saremo fortunati; se saremo meno fortunati di
ulteriori stanziamenti. Ci auguriamo di essere più fortunati,
perché per Gressoney son 9 anni che aspettiamo la conclusione, ma
andando anche a Gressoney il 98% dei lavori è fatto; auspichiamo
che facendo un raffronto temporale, 9 anni per fare il 98%, quel 2%
dovrebbe essere fatto in tempi abbastanza sostenibili.
Per quanto riguarda la conclusione operativa della vicenda, noi
auspichiamo che dalle parole si possa passare alle competizioni,
perché con l'omologazione di queste due piste penso che se in Valle
non ci saranno le gare di Coppa del Mondo - non voglio dire nel
2008, ma diciamo nel 2009 - vorrà dire che qualcosa non funziona
nella cinghia di trasmissione politica, che ancora una volta questa
autonomia viene gestita in quello splendido isolamento che non ci
porta da alcuna parte e che non porta a nulla in questa
Regione.
Stamani, il collega Ottoz, nell'affrontare la vicenda dei
Beatles, vicenda di risonanza mondiale, ha appreso dalla risposta
del suo collega di Giunta e vicino di banco che i Beatles in Val
d'Aosta, nella rassegna che occupa ben due sedi museali: il
Saint-Bénin e uno spazio nel museo di Piazza Roncas, più un serie
di manifestazioni collaterali, ha coinvolto poco più di 12mila
persone, delle quali solo 3mila a pagamento. Quando vengono fatte
iniziative similari in altre realtà, che siano nel Nord-Est o nel
vicino Piemonte o nella vicina Lombardia, attirano centinaia di
migliaia di persone, quando non milioni di persone! Allora penso
che qualcuno prima o poi dovrà porsi la domanda: perché abbiamo una
serie di potenzialità e di iniziative che non funzionano? Ricordo
l'iniziativa recente, sempre nel settore della cultura, che era
stata una replica di quanto aveva meglio funzionato altrove: mi
riferisco all'esposizione di quadri curata dal noto critico d'arte
Sgarbi, che fu anche quella un bel "flop"!
A questo punto, perciò, il problema non sono i soldi, né la
realizzazione delle opere: il problema è politico. Il problema è di
far crescere l'immagine della Val d'Aosta fuori dai confini
valdostani, è di saper essere dei buoni propagandisti della Valle
d'Aosta fuori dai confini valdostani. Il problema è di inserirsi
nei circuiti politici, e qui mi viene facile il ragionamento, anche
perché il periodo è quello giusto, il periodo elettorale, il
periodo delle scelte, il "ni droite, ni gauche" non paga: non paga
in termini politici l'"Union Valdôtaine", non paga neppure in
termini di ritorno amministrativo e di inserimento e coinvolgimento
della Regione nei circuiti del fare (dal fare turismo al fare
industria o cultura). Le nostre risorse penso che vadano investite
con un diverso approccio mentale; l'auspicio che ci facciamo è che
la prossima legislatura, essendo ormai questa Giunta a scadenza,
possa vedere un'inversione di tendenza nell'approccio dei
problemi.
Prendiamo atto che è tutto pronto, prendiamo atto che ci sono le
omologhe, prendiamo atto che i soldi sono stanziati, prendiamo atto
che dal prossimo anno non ci saranno più problemi di tipo tecnico
scaricabili su questo Assessorato delle opere pubbliche - che deve
essere uno dei peggiori Assessorati di questa Regione... perché
Cinema Splendor... cos'è Assessore? Dieci anni che è lì... più o
meno, la vicenda "Torre dei Balivi" se non sono 10 anni ci siamo
vicini, la vicenda dell'area "Cogne Espace Aosta"... anche lì
viaggiamo sui 10 anni, perciò penso che l'Assessorato dei lavori
pubblici - con buona pace di chi in questo momento ne è il
responsabile - vada in qualche maniera rivisto nelle sue
impostazioni!
Il problema di fondo di questa Regione non sono i soldi per
adesso, è il saperli spendere e gestire, il saper dare quella
continuità e quegli impulsi necessari per poter vedere realizzate
in tempi significativi le opere pubbliche. Mi viene facile fare un
ultimo raffronto perché è qui vicino, il cosiddetto "Palaindoor",
che è stato realizzato in un periodo decennale - perché noi abbiamo
una caratteristica: che si chiami arena o teatro, 10 anni li
mettiamo in preventivo, se poi sono 11 allora è andata male, ma se
sono 10 possiamo essere soddisfatti - ed è anche qui la stessa
vicenda: se non fosse per il coraggio con cui il "CONI" nazionale,
nella persona del suo rappresentante in Valle, il collega Ottoz, ha
deciso di accollarsi una serie di oneri gestionali, sarebbe chiuso,
perché la volontà politica del Comune di Aosta è quella di dire che
il "Palaindoor", nel momento in cui non ha l'erbetta fuori o tutta
la struttura del complesso sportivo a posto, rimane chiuso! Se oggi
il "Palaindoor" funziona, se oggi l'offerta di strutture sportive
di Aosta è maggiore di quanto non sarebbe, dobbiamo ringraziare il
"CONI" e in particolare il collega Ottoz! Questo per dire che vanno
bene le risposte, perché dare le risposte nelle interpellanze è
facile, gli uffici sono tanti perché ci sono duemila persone che
lavorano per l'Amministrazione e predispongono relazioni
dettagliate, e la risposta in aula - salvo qualche scivolone che è
stato fatto da qualche suo collega di Giunta, forse più pigro di
quanto non sia lei - viene sempre facile. Il difficile poi è
concretizzare quelle risposte trasferendole sul territorio, cioè
dimostrare che quelle risposte non sono frutto di un "libro dei
sogni", ma di un controllo della macchina amministrativa. Abbiamo
la sensazione che la macchina amministrativa sia una macchina a
doppi comandi, nel senso che voi date degli "input" e poi non si
capisce per quale motivo la struttura o l'impresa appaltatrice
difficilmente riesce a portare a compimento secondo le previsioni,
i tempi, i costi che avete ipotizzato.
Penso che nella prossima legislatura su questi argomenti la
nostra parte politica dovrà tornare, se non altro per verificare
che le sue previsioni fossero fondate e soprattutto per essere di
stimolo alla realizzazione di queste opere, anche se auspichiamo
che nella prossima legislatura magari il panorama politico sia
diverso, e in quel contesto, magari, potrebbe esserci anche una
marcia diversa. Assessore Pastoret, lei ci è simpatico,
politicamente è un abile navigatore; prendiamo atto della sua
risposta e la verificheremo nella realizzazione puntuale.
