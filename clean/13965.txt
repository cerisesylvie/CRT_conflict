Classificazione
INDUSTRIA


Resoconto integrale del dibattito dell'aula
Oggetto del Consiglio n. 488 del 9 febbraio 1994 - Resoconto
OGGETTO N. 488/X - Iniziative a tutela della continuità
produttiva dello stabilimento Verrès S.p.A. (Reiezione di
mozione).
Mozione - Il Consiglio regionale della Valle d'Aosta
Constatata l'elevata riduzione di "ordini di monetazione" per
il corrente anno da parte dell'Istituto Poligrafico Zecca dello
Stato nei confronti della Verrès S.p.A.;
Preoccupato della futura continuità produttiva da parte dello
stabilimento della Verrès S.p.A. e del mantenimento degli at­tuali
livelli occupazionali;
Verificata altresì una probabile violazione dell'articolo 12
(divieto di concorrenza) della convenzione stipulata tra Regione
Autonoma Valle d'Aosta, Ilva S.p.A. e Istituto Poligrafico Zecca
dello Stato nell'estate del 1991;
Impegna
la Giunta regionale
1) ad attivarsi presso il Ministro del Tesoro affinché
vengano fornite adeguate motivazioni alle restrizioni produttive di
cui in premessa;
2) a verificare approfonditamente la suesposta violazione
della convenzione e a prendere, se necessario, i provvedimenti
conse­guenti ritenuti opportuni per il ripristino dell'equilibrio
societa­rio.
F.to: Tibaldi
Presidente -
La parola al Consigliere
Tibaldi.
Tibaldi (LN) -
La riduzione di monetazione da
parte del Poligrafico dello Stato è di circa il 30 percento, quindi
è diminuita la produzione dei tondelli metallici da parte della
Verrès S.p.A. Conseguenza ov­via è che si può verificare la
difficoltà al mantenimento dei li­velli occupazionali. Nella Verrès
sono occupate circa 120 perso­ne e, secondo fonti sufficientemente
attendibili, questo calo produttivo farà entrare in crisi lo
stabilimento nel giro di 5-6 mesi. É quindi necessario intervenire.
Inoltre, ai sensi di una convenzione, entro il 31 dicembre 1992 il
personale avrebbe do­vuto essere integrato con altre 80 unità, che
invece sono state solo 40. Le cause del calo sono individuabili in
una violazione contrattuale della convenzione del luglio 1991. La
violazione riguarda l'articolo 12:
"Le parti si impegnano a non
assumere iniziative in concorrenza con l'attività svolta dalla
Verrès S.p.A."
; le parti sono la Regione, l'Ilva e il
Poligrafico. Le com­messe sembrano parzialmente dirottate altrove e
gli ordini ar­rivano tramite intermediari commerciali. Non c'è solo
la Verrès S.p.A., vi sono la Sat di Catania e la Maentra di
Malta.
La Conial e la Dieta sono le società di intermediazione; mi
sembra un gioco di scatole cinesi, e c'è la preoccupazione anche di
alcuni membri del Consiglio di amministrazione del Poligra­fico,
con i quali ho avuto dei contatti telefonici. Nelle società di
intermediazione figura, quale socio, una concorrente di Verrès
S.p.A.: è facile intuire che gli interessi produttivi si spostano.
Lo stesso Consiglio di amministrazione della Verrès potrebbe
riprodurre queste difficoltà: vi è il Presidente del Poligrafico, i
dirigenti Ilva; vi sono però altre persone, che sono l'anello
debo­le. Inoltre, il nostro rappresentante regionale della Finaosta
non ha mai riferito un granché. Vi è una pluralità di incarichi in
capo a diversi soggetti che hanno interesse a deviare le commesse
verso la Sat di Catania. Il silenzio su tutto ciò è preoccupante ed
ecco perché viene proposta questa mozione: ha una funzione
precauzionale per capire con il Ministero del teso­ro la ragione di
questo calo di ordini e, nel caso, prendere dei provvedimenti. É
necessario che i contraenti rispettino le clau­sole della
convenzione. La mozione vuole stimolare la Giunta ad
intervenire.
Presidente -
La parola all'Assessore
dell'industria, artigianato e commercio, Mafrica.
Mafrica (GV-PDS-SV) -
Dobbiamo distinguere
situazioni di difficoltà vera da situazioni in cui ancora non ci
sono problemi manifesti. La Verrès S.p.A. era in stato comatoso e,
se non ci fosse stato l'intervento regio­nale, avrebbe avuto un
destino tragico fin dal 1991. Dal 1991 si costituì una società
posseduta al 60 percento dal Poligrafico, al 20 percento dall'Ilva
e al 20 percento dalla Regione. Nei patti parasociali era previsto
l'ingresso di un gruppo che operava nel settore e la spiegazione
che è stata data allora - e che è ancora valida - era che
esistevano in Italia una fabbrica al Nord e una al Sud. Si è
convenuto che ci fosse una partecipazione della Sat nella Verrès
perché ci fosse un equilibrio garantito dal Poligra­fico nelle
commesse.
L'Ilva ha poi deciso di rinunciare alla propria partecipazione e
quindi si è passati dal 15 percento regionale, 15 percento Sat, 15
percento Ilva e 55 percento Poligrafico, alla situazione in cui la
Giunta ha dato disponibilità ad acquisire la quota dell'Ilva con
provvedimento n. 9546. La società ha, oggi, la seguente
composizione azionaria: 55 percento Poligrafico, 17,65 percento
Sat, 27,35 percento Finaosta. L'intervento regionale ha lo scopo di
mantenere per la Verrès una funzione valida, perché biso­gnerà
anche ridistribuire il Consiglio di amministrazione. L'intervento
dimostra l'interesse della Regione per l'azienda e si è passati da
un fatturato di 17 miliardi del 1991 ai 33 mi­liardi del 1993. Il
rapporto con il Poligrafico è stato positivo, quindi credo che la
posizione corretta non sia quella di sospet­tare ma di porre al
Poligrafico le questioni relative ai suoi im­pegni, che finora ha
mantenuto. All'inizio dell'anno è già ga­rantito lavoro per metà
anno; non so quante industrie in Italia possano essere in questa
situazione.
Gli ordini limitati sono legati a due fattori: da un parte, alla
distribuzione delle monete già prodotte e, dall'altra, all'attesa
di una produzione di una moneta di taglio diverso. Abbiamo quindi
risposto, possiamo chiarire col Poligrafico tutte le que­stioni e
credo sarebbe negativo assumere un diverso atteggia­mento. Credo
che la mozione debba essere ritirata e che la Giunta si impegni ad
incontrare ufficialmente il Poligrafico, per avere notizie su come
intende far fronte ai propri impegni per dare sviluppo alla Verrès
S.p.A. e alla parte di microfusione artistica che ha aumentato il
suo fatturato e che potrebbe por­tare, all'interno dello
stabilimento, una mostra permanente. L'impegno della Giunta è di
fare le verifiche affinché quest'azienda continui a produrre come
fa, mentre credo sia da respingere un atteggiamento conflittuale
che potrebbe avere conseguenze negative per il futuro
dell'azienda.
Presidente -
La parola al Consigliere
Tibaldi.
Tibaldi (LN) -
Io ho un atteggiamento di
preoccupazione che mi è stato tra­sferito da persone che lì
lavorano: dipendenti e dirigenti. Come ho detto, io chiedo solo di
non passare per fessi, e quindi di ve­rificare che un certo
equilibrio societario e i patti del 1991 siano rispettati. So che
il fatturato è raddoppiato, però il calo di commesse potrebbe
essere l'inizio di un declino. Penso che la Regione abbia dei
doveri, ha anche più capitali di quelli che avrebbe dovuto tirare
fuori, perché il sovrapprezzo pagato per le azioni nel 1991 di 4
miliardi fa intendere l'operazione di strozzinaggio che il
Poligrafico ha effettuato verso la Regione. Quindi non ritiriamo la
mozione perché non vi è nessuna insi­dia particolare nel
dispositivo.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
Non avendo Tibaldi accolto
la richiesta, propongo alla maggio­ranza di astenersi.
Presidente -
Passiamo alla votazione.
Presenti: 23
Votanti: 5
Favorevoli: 5
Astenuti: 18 (Agnesod, Bionaz, Borre, Chenuil, Florio, Lanivi,
Lavoyer, Mafrica, Mostacchi, Parisi, Perrin G.Cesare, Perron,
Riccarand, Rini, Stévenin, Vallet, Vicquéry, Viérin D.)
Il Consiglio non approva.
La seduta è tolta.
L'adunanza termina alle ore 19.53
