Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 464 del 5 aprile 1984 - Resoconto
OGGETTO N. 464/VIII - CREDITI VANTATI DALLA SITAV NEI
CONFRONTI DELLA REGIONE. (Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
Gli organi di stampa, e precisamente il quotidiano "La
Stampa" di domenica 18 marzo 1984 ha riportato una lettera del Dr.
Pietro Conca, Procuratore speciale SITAV, che tra l'altro afferma
che la SITAV vanta a sua volta nei confronti della Regione crediti
per una somma totale di 12,7 miliardi ca.'.
Ciò premesso il sottoscritto Consigliere regionale
INTERROGA
l'Assessore regionale alle Finanze per sapere:
1)
se sono veritiere le affermazioni che la SITAV
vanta un credito di 12,7 miliardi circa;
2)
se l'Assessore e in grado di trasmettere al
Consiglio, considerato che è trascorso circa un anno e mezzo
dall'autorizzazione illegale del trattenimento del
25%
delle
decadi, di fornire il Dare e l'Avere preciso, sempre tenendo ferme
le decisioni degli organi competenti.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN v (Féd.
DP-UVP):
Per evitare di accrescere
quel balletto di cifre, che c'è stato negli ultimi tempi fra i
crediti ed i debiti della Regione nei confronti della SITAV,
confusione che è nata da lettere poco chiare o dichiarazioni troppo
avventate, mi limiterò a citare sia il Dare che l'Avere - così come
richiede l'interrogazione del Consigliere Baldassarre - certo,
ossia quei numeri che trovano un riscontro in atti deliberati o dal
Consiglio o dalla Giunta regionale.
Dico innanzitutto che l'articolo apparso su "La Stampa" del 18
marzo, citato dal Consigliere Baldassarre nella sua interrogazione,
dove si parla di un debito della Regione nei confronti della SITAV
di 12,7 miliardi, non è assolutamente veritiero; tra l'altro, non
si capisce bene a cosa sia dovuto, dato che nell'articolato non
viene riferito a nessuna opera.
Per quello che riguarda i crediti della Regione nei confronti
della SITAV, ribadisco la cifra di 10 miliardi, 901 milioni 120.455
lire, come risulta dal verbale della seduta del 27.3.1984,
suddivisi in 1 miliardo 693 milioni 699.865 lire per il 1982, ed in
9 miliardi 207 milioni 420.590 lire per il 1983.
Per quanto riguarda invece i debiti della Regione nei confronti
della SITAV, e, ripeto, debiti accertati (per cui da questi debiti
sono esclusi sia l'ultima tranche dei lavori in convenzione, in
quanto era stabilito che l'ultima tranche sarebbe stata pagata ad
avvenuto collaudo delle opere, che non è ancora stato effettuato
sia tutti i lavori extra convenzione che sono oggetto di dibattito
nella Commissione speciale che indaga sul Casinò) come risulta
dalla delibera n. 1915 adottata dalla Giunta il 30.3.1984 ammontano
a 4 miliardi 17 milioni 993.375 lire e sono suddivisi in questa
maniera:
- 839 milioni 475.000 lire per un corso di formazione per
disoccupati che ha avuto luogo presso l'Hotel Billia di
Saint-Vincent. Il corso ha avuto una regolare esecuzione ed il
Comitato di gestione ha già presentato il rendiconto di tale somma.
Questo corso era stato autorizzato con la delibera di Giunta n.
3671 del 10.6.1983.
- 300 milioni per l'esecuzione di alcuni lavori presso il campo
di tiro a volo; l'Assessorato ai Lavori Pubblici ha già fatto
pervenire il proprio parere sull'effettuazione di tali lavori,
autorizzati con delibera di Giunta n. 2601 del 22.4.1983.
- 200 milioni, dovuti ai sensi del 3° comma dell'art. 5 della
Convenzione 16.2.1978, n. 5099, per quanto riguarda l'anno 1983,
che si riferiscono al concorso forfetario della Regione nel cambio
degli assegni;
- 171 milioni 823.000 lire, quale saldo per l'anno 1982 delle
manifestazioni che sono dovute in base all'art. 6 della Convenzione
fra SITAV e Casinò;
- 700 milioni, quale acconto sul 4° trimestre relativo alle
manifestazioni per il 1983. E' stato presentato, da non molto
tempo, un rendiconto su tali manifestazioni, abbiamo dato un
acconto per quanto riguarda il 4° trimestre, resta da dare il saldo
che presumibilmente sarà intorno ai 150 milioni di lire;
- 1 miliardo 807 milioni 835.375 lire è invece la somma che
dobbiamo dare alla SITAV in base all'art. 13 della Convenzione,
ossia il famoso costo del personale, relativo agli anni 1982 e
1983.
Questa cifra, che come dice l'art. 13 è dovuta nel caso che i
costi del personale superino del 60% i proventi di spettanza SITAV,
viene così suddivisa:
- 1 miliardo 259 milioni 399.425 lire, relativi all'anno
1982;
- 547 milioni 835.950 lire, relativi all'anno 1983.
Queste cifre sono state evidentemente accertate dai competenti
uffici e sono state anche regolarmente certificate dal Presidente
del Collegio sindacale della Società SITAV.
Questo è quanto la Regione deve alla SITAV e ripeto che si
tratta di debiti accertati, per cui rimangono fuori da questa
elencazione tutti quegli altri lavori che o sono in fase di
definizione o fanno parte del contenzioso-.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Vorrei ritenermi soddisfatto,
ma è difficile esserlo in base alle risposte che l'Assessore ha
dato alla mia interrogazione.
Innanzitutto nelle dichiarazioni del Dr. Pietro Conca riportate
su "La Stampa" del 18.3.1984 nella rubrica "Lettere al Direttore",
si precisava che la SITAV era creditrice nei confronti della
Regione di oltre 12,7 miliardi; se il Dr. Conca gioca al salto
degli ostacoli, non è mia la responsabilità!
La mia responsabilità, come Amministratore, è prendere atto
delle dichiarazioni del Dr. Conca e chiedere la conferma
dell'Assessore. Ma io penso che l'Assessore fosse già a conoscenza
di questa situazione perché "La Stampa" si può dire che tutti la
leggono e quindi anche l'Assessore Martin.
La ragione per cui non sono soddisfatto è perché l'Assessore
Martin, forse volutamente, ha dimenticato di calcolare quei ca. 20
miliardi di sovrattassa dell'1% che la SITAV deve alla Regione.
Mi meraviglio che a distanza di due anni - e lo chiedo nella mia
interrogazione - l'Assessorato alle Finanze non sia ancora in grado
di calcolare una sovrattassa dell'1% come prevista dalla
Convenzione, mentre questa maggioranza si è precipitata a regalare
- uso il termine regalare anche se molte cose sono effettivamente
da dare alla SITAV - circa 4 miliardi e 900 milioni.
Mi chiedo: in una economia corretta, il Dare e l'Avere devono
essere ben calcolati? In questo caso è l'inverso: si sono dati alla
SITAV 4,900 miliardi, però l'Assessore alle Finanze non è in grado
di dirci se siano 20 o 25 miliardi di sovrattassa che la SITAV deve
alla Regione!
Ma entriamo nell'argomento della delibera: ho i miei dubbi che
la Commissione di Coordinamento possa approvare una delibera di
questo genere, anzi ho preparato una lettera che invierò oggi
stesso al Presidente della Commissione, perché ho rilevato delle
stranezze.
Con la deliberazione di Giunta n. 3671, in cui veniva approvata
l'attuazione di progetti di formazione professionale presso l'Hotel
Billia, vengono dati 839 milioni; è un caso analogo a quello
dell'Eli Alpi, a cui si regalavano 800 milioni per corsi di
addestramento per personale già dipendente dell'Eli Alpi. Qui siamo
a corsi professionali per disoccupati, ma probabilmente si tratta
di gente già occupata (mi sembra tra l'altro che la Convenzione
dica che come minimo era necessaria l'assunzione di 4 persone
handicappate).
Quindi sarebbe necessario avere la documentazione attestante che
il corso è stato svolto, che è stata rispettata la delibera n.
3671; inoltre si doveva sottoporre al Consiglio, o alla
Commissione, la documentazione per esaminarla, prima di
deliberare.
Il pagamento degli 839 milioni secondo la delibera doveva
avvenire trimestralmente, dietro presentazione di fatture e dopo
aver constatato l'effettiva spesa sostenuta dall'Hotel Billia:
questo non si è verificato e si è andati avanti.
La cosa peggiore è quella che riguarda il costo del personale, 1
miliardo e 807 milioni: Assessore Martin, la Convenzione all'art.
13 prevede: "questa ultima provvederà (quindi quando superi il 60%)
a recuperare sulle decadi maturate o maturande sino alla
concorrenza del 5% ...." quindi queste trattenute dovevano essere
fatte sulle decadi, non dando la cifra di 1 miliardo e 800 milioni.
Questi sono atteggiamenti non comprensibili dal punto di vista
amministrativo.
Pertanto mi ritengo insoddisfatto della risposta.
