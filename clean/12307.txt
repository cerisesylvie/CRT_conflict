Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3223 del 1° aprile 1992 - Resoconto
OGGETTO N. 3223/IX Comunicazioni del Presidente e iscrizione
di nuovo oggetto all'ordine del giorno.
Presidente
Vorrei chiedere al Consiglio se in relazione
alla richiesta formulata dai capigruppo consiliari si può procedere
all'immediata discussione e alla decisione su una risoluzione, che
riveste carattere di urgenza, relativa alla diffusione dei
risultati elettorali da parte della sede Rai di Aosta.
Do inoltre lettura di una lettera aperta inviata dai due
candidati del Movimento Sociale Italiano-Destra nazionale sulla
mancata adesione al manifesto dei presidenti delle regioni.
Lettera aperta Movimento Sociale Italiano Destra
nazionale
Segreteria regionale Valle d'Aosta
Aosta 30 marzo 1992
Egr. Sig. Enzo Cout
e p.c. Alle varie testate dell'informazione
In relazione alla Sua cortese richiesta del 24 marzo, la
informiamo di non sottoscrivere il manifesto da Lei inviatoci, in
quanto, pur concordando sul fatto che questo Stato vada modificato
dalle fondamenta, riteniamo la proposta della Conferenza dei
presidenti dell'assemblea e dei consigli delle regioni e delle
province Autonome un rimedio peggiore del male, in quanto
- mantiene la partitocrazia all'interno del potere centrale;
- incrementa la già esistente partitocrazia a livello regionale
periferico.
Per questo ribadiamo la bontà della proposta del MSI-DN
consistente in uno Stato in cui venga abbattuto il muro della
partitocrazia che si frappone tra cittadino ed istituzioni,
risultato ottenibile con l'elezione diretta del Presidente della
Repubblica e dei Sindaci.
Siamo per una Repubblica presidenziale con al vertice un
Presidente dotato di effettivi poteri, alla base i comuni ed in
posizione mediana delle provincie riformate, con l'abolizione sic
et simpliciter delle regioni.
Riteniamo controproducente il decentramento proposto ed ottimale
un potere centrale epurato dallo strapotere partitocratico e di
conseguenza funzionante.
Certi della sua volontà democratica di risolvere i problemi in
questione, Le suggeriamo la convocazione di un convegno
interregionale aperto al contributo di tutti i partiti per un
approfondimento della tematica.
Con la nostra collaborazione
f.to Giancarlo Borluzzi - candidato al Senato
f.to Roberto Duc - candidato alla Camera
Presidente
Pongo in votazione la discussione immediata
e la decisione di una risoluzione sui problemi Rai.
Esito della votazione:
Presenti, votanti e favorevoli: 32
Il Consiglio approva all'unanimità.
