Classificazione
ISTRUZIONE PUBBLICA
LINGUA FRANCESE



Oggetto del Consiglio n. 1520 del 25 maggio 2022 - Resoconto
OGGETTO N. 1520/XVI - D.L. n. 55: "Misure urgenti per lo
svolgimento dell'esame di Stato e delle prove di conoscenza
linguistica negli istituti di istruzione secondaria della Regione
autonoma Valle d'Aosta/Vallée d'Aoste e altre disposizioni in
relazione alle graduatorie dei concorsi ordinari per il
reclutamento del personale docente".
Bertin (Presidente) -
Punto n. 8.01 dell'ordine del
giorno. Il disegno di legge n. 55 è composto da sei articoli. Il
relatore consigliere Padovani si è prenotato e a lui passo la
parola per la relazione.
Padovani (FP-PD) -
Il presente disegno di legge reca,
limitatamente all'anno scolastico 2021/2022, misure urgenti per lo
svolgimento dell'esame di Stato e delle prove di conoscenza
linguistica negli istituti di istruzione secondaria della Regione,
necessarie in considerazione della progressiva uscita dalla fase
emergenziale connessa all'epidemia da Covid-19 e altre disposizioni
relative alle graduatorie dei concorsi ordinari per il reclutamento
del personale docente, necessarie per ampliare la possibilità di
utilizzare le graduatorie dei concorsi ordinari banditi nel 2020
oltre i termini di validità per l'assunzione dei candidati
idonei.
Il disegno di legge si compone di sei articoli. L'articolo 1
definisce l'oggetto e la finalità del disegno di legge. Si precisa
che al comma 1 la disciplina ivi recata è finalizzata a garantire,
in relazione alla progressiva uscita della fase emergenziale
connessa all'epidemia da Covid-19, il corretto svolgimento degli
esami di Stato e delle prove di conoscenza linguistica negli
istituti di istruzione secondaria della Regione. Detta disciplina è
coerente con quanto previsto a livello statale dalle ordinanze del
Ministro dell'istruzione che, in attuazione dell'articolo 1 comma
956 della legge 30 dicembre 2021 n. 234, hanno adottato specifiche
misure per la valutazione degli apprendimenti e per lo svolgimento
degli esami di Stato conclusivi del primo e del secondo ciclo
d'istruzione e costituisce attuazione del decreto legislativo 3
marzo 2016 n. 44 che, in considerazione della specificità
dell'ordinamento scolastico della Valle d'Aosta, derivante dallo
Statuto speciale e dalle relative norme di attuazione, nonché dagli
adattamenti dei programmi di insegnamento alle necessità locali,
prevede che con legge regionale siano definite le modalità e i
tempi per l'applicazione dei principi della legge 13 luglio 2015 n.
107. Il disegno di legge disciplina inoltre, come precisato al
comma 2, la proroga del termine di validità delle graduatorie dei
concorsi ordinari banditi nel 2020 per l'assunzione dei candidati
idonei.
L'articolo 2 reca misure urgenti per lo svolgimento dell'esame
di Stato negli istituti di istruzione secondaria di secondo grado
della Regione. Tale disposizione prevede che, in via straordinaria,
limitatamente all'anno scolastico 2021/2022, allo scopo di
disciplinare lo svolgimento della prova regionale di lingua
francese, relativa alle sezioni di percorsi liceali ove è attivato
il progetto EsaBac, e delle prove scritta e orale di lingua
francese da sostenere in aggiunta alle prove dell'esame di Stato,
ai sensi della legge regionale 17 dicembre 2018 n. 11, siano
dotate, con decreto dell'Assessore regionale competente in materia
di istruzione, le necessarie misure di adeguamento all'articolo 1
comma 956 della legge 234 del 2021 e alle successive disposizioni
attuative, anche in deroga a quanto previsto dalla richiamata legge
regionale 11 del 2018.
L'articolo 3 disciplina, in via straordinaria e limitatamente
all'anno scolastico 2021/2022, lo svolgimento negli istituti di
istruzione secondaria della Regione delle prove di conoscenza
linguistica di lingua francese, inglese o tedesca in sostituzione
dell'inglese per la scuola secondaria di primo grado della Valle
del Lys che, ai sensi dell'articolo 5 del decreto legislativo 44
del 2016, si aggiungono alle prove Invalsi previste per il restante
territorio nazionale, in base alle tipologie e con le modalità
definite con decreto dall'Assessore regionale competente in materia
di istruzione, secondo quanto previsto dall'articolo 6 della legge
regionale 3 agosto 2016 n. 18. A tale riguardo occorre considerare
che, ai sensi della normativa statale vigente, le prove Invalsi,
limitatamente all'anno scolastico 2021/2022, non costituiscono
requisito di ammissione all'esame di Stato, né per le classi terze
delle scuole secondarie di primo grado, né per le classi quinte
delle scuole secondarie di secondo grado. Ciò è stato previsto in
attuazione dell'articolo 1 comma 956 della legge 234 del 2021,
dall'ordinanza del Ministro dell'istruzione 14 marzo 2022 n. 64,
secondo cui, per gli alunni delle classi terze delle scuole
secondarie di primo grado, la mancata partecipazione alle prove di
cui all'articolo 7 del decreto legislativo 13 aprile 2017 n. 62,
non rileva per l'ammissione all'esame di Stato e dall'ordinanza del
Ministro dell'istruzione 14 marzo 2022 n. 65, secondo cui per gli
alunni delle classi quinte delle scuole secondarie di secondo grado
l'ammissione all'esame di Stato avviene anche in assenza dei
requisiti di cui all'articolo 13 comma 2 lettera B del decreto
legislativo 62 del 2017. Conseguentemente si prevede al comma 1
che, limitatamente all'anno scolastico 2021/2022, nemmeno le prove
di conoscenza di lingua francese, di cui all'articolo 6 della legge
regionale 18 del 2016, costituiscono condizione per l'ammissione
all'esame di Stato per gli alunni delle classi terze delle scuole
secondarie di primo grado della Regione. Analogamente, al comma 2
si prevede che, limitatamente all'anno scolastico 2021/2022, le
prove di conoscenza di lingua francese di cui all'articolo 2 della
legge regionale 11 del 2018, non costituiscono requisito di
ammissione all'esame di Stato per gli alunni delle classi quinte
delle scuole secondarie di secondo grado della Regione.
L'articolo 4 prevede, in relazione alla progressiva uscita dalla
fase emergenziale connessa all'epidemia da Covid-19, un ulteriore
rinvio all'anno scolastico 2022-2023 dell'adozione del curriculum
della studentessa e dello studente. Detto curriculum è disciplinato
a livello statale dall'articolo 1 comma 28 della legge 107 del 2015
e dall'articolo 21 del decreto legislativo 62 del 2017. In
attuazione delle già menzionate disposizioni, nonché dell'articolo
24 del medesimo decreto legislativo 62 del 2017, secondo cui sono
fatte salve le competenze attribuite in materia alle Regioni a
statuto speciale e alle Province autonome di Trento e Bolzano,
secondo i rispettivi statuti e le relative norme di attuazione.
L'articolo 5 comma 1 della legge regionale 18 del 2016 demanda
alla Giunta regionale l'istituzione con propria deliberazione del
curriculum della studentessa e dello studente. In considerazione
della richiamata norma di salvaguardia, il presente articolo
prevede che il curriculum della studentessa e dello studente,
adottato a livello statale dal decreto del Ministro dell'istruzione
6 agosto 2020 n. 88, sia istituito in Valle d'Aosta ai sensi del
richiamato articolo 5 comma 1 legge regionale 18 del 2016, come
modificato dal comma 1, a partire dall'anno scolastico 2022-2023,
ciò in quanto l'anagrafica degli alunni delle scuole della nostra
regione non è presente nella banca dati nazionale SIDI, ma è
gestita da una banca dati regionale denominata SIAL che, al
momento, non si interfaccia con SIDI. Di conseguenza, per poter
gestire i dati e inserire le informazioni necessarie alla
compilazione del curriculum della studentessa e dello studente,
peraltro da redigere in versione bilingue italiano-francese,
occorre predisporre una piattaforma
ad hoc
, oppure creare un
collegamento tra la banca dati SIDI e la banca dati SIAL.
L'articolo 5 prevede la proroga della validità delle graduatorie
dei concorsi ordinari banditi nel 2020. In via preliminare occorre
sottolineare che, a livello statale, il Ministero competente ha
previsto, nei rispettivi bandi dei concorsi ordinari emanati nel
2020 per l'immissione in ruolo del personale docente, l'inserimento
nelle graduatorie di merito unicamente dei vincitori. Per la Valle
d'Aosta, tenuto conto del fatto che il decreto legislativo 44 del
2016, con particolare riferimento all'articolo 3, in attuazione
dell'articolo 1 comma 77 della legge 107 del 2015, fa salve le
diverse determinazioni che la Regione ha adottato e può adottare in
materia di assunzione del personale docente ed educativo, in
considerazione delle specifiche esigenze riferite agli organi
regionali e delle modalità di costituzione degli stessi.
La consistenza delle dotazioni organiche del personale docente
regionale è determinata annualmente non su base triennale, come a
livello statale, pertanto il numero dei posti vacanti è soggetto a
una fluttuazione. Per i concorsi analoghi a quelli statali banditi
nell'anno 2020 è stato stabilito di inserire nelle graduatorie di
merito non solo i vincitori, ma anche gli idonei. Si ritiene
opportuno ampliare la possibilità, con riferimento agli idonei, di
utilizzare le graduatorie dei concorsi in questione, al fine da un
lato di evitare di doverne bandire di nuovi nel breve termine in
presenza di graduatorie ancora capienti, dall'altro di mantenere il
diritto degli idonei stessi e l'immissione in ruolo per un periodo
ritenuto congruo e fissato nei due anni scolastici successivi alla
scadenza delle citate graduatorie. Il predetto termine, peraltro, è
in linea con le disposizioni statali vigenti, che prevedono che
vengano banditi concorsi ordinari ogni due anni.
L'articolo 6 reca infine la dichiarazione di urgenza.
Il presente provvedimento in V Commissione ha visto il parere
favorevole dei soli membri di maggioranza.
Presidente -
Apriamo a questo punto la discussione
generale. Chi vuole intervenire si prenoti. Non vedo delle
richieste di intervento. La discussione generale è chiusa. Per il
Governo replica l'assessore Caveri.
Caveri (AV-VdA Unie) -
Mi limito a ringraziare il
consigliere Padovani, che in maniera assai esaustiva ha spiegato le
ragioni di queste misure urgenti che regolamentano, come è stato
ricordato, la prossima sessione degli esami di maturità e
dall'altra anche il mantenimento per due anni di una graduatoria,
in un periodo nel quale, tra l'altro, sono moltissimi i concorsi
che impegnano gli uffici della Sovraintendenza; è come se
d'improvviso da Roma fosse arrivato un
input
che vale
naturalmente per tutto il territorio nazionale, ma che diventa
anche particolarmente complicato per noi, proprio per una gestione
in contemporanea di diverse prove di esame.
Queste norme consentono anche di poter garantire la
pleine
connaissance
, che consente poi, per tutta una serie di concorsi
pubblici, il riconoscimento della lingua francese. Speriamo che
questo rinvio del curriculum dello studente sia per l'ultimo anno,
perché stiamo trattando con il Ministero, siamo già in fase molto
avanzata, per l'integrazione dei nostri sistemi informatici con il
famoso SIDI, che è questo sistema informatico nazionale. Abbiamo
spiegato, anche personalmente con la Sovraintendente, al ministro
Bianchi tutta una serie di difficoltà che noi abbiamo
nell'inserimento all'interno di questa piattaforma, ma anche troppo
spesso abbiamo in ritardo le informazioni, che invece nel Ministero
dell'istruzione circolano di ufficio in ufficio ben prima della
pubblicazione dei vari decreti o dei vari regolamenti all'interno
della Gazzetta Ufficiale.
Ringrazio i colleghi che terranno in considerazione anche
l'urgenza di queste misure; questo provvedimento naturalmente ha
dovuto attendere il regolamento nazionale, che tra l'altro è
particolarmente complesso perché prevede un passaggio nelle due
Camere.
Presidente -
Dichiarazioni di voto? Consigliera Erika
Guichardaz per dichiarazione di voto, ne ha facoltà.
Guichardaz E. (PCP) -
Solo per dire che voteremo questo
disegno di legge. Sicuramente le criticità sono state ben
evidenziate e ormai da tempo appaiono anche nel DEFR, nel senso che
quello informatico è ormai un problema a cui dover mettere mano con
assoluta urgenza. Lo abbiamo visto rispetto alle graduatorie e ora
lo vediamo rispetto agli alunni: sicuramente quando gli omologhi
delle segreterie regionali hanno a che fare con le altre Regioni,
si rendono conto delle potenzialità e della grande importanza di
quel sistema SIDI, che purtroppo in regione non è ancora presente e
che auspichiamo venga in qualche modo esteso, proprio perché a
livello nazionale già da molto tempo vengono gestite tutta una
serie di procedure che, all'interno della nostra regione, invece
risultano essere ancora molto complicate e gli stessi dati spesso
vengono messi in due o tre piattaforme diverse, creando
naturalmente del disagio e un appesantimento notevole all'interno
delle segreterie scolastiche.
Anche rispetto all'ampliamento agli idonei rispetto alle
graduatorie, crediamo che anche questo sia in qualche modo un
elemento positivo, proprio perché intanto magari si evita di fare
concorsi ogni anno, ma ci rendiamo conto che, soprattutto in
quest'ultimo anno, c'è stata una carenza di docenti notevole e
anche in istituti superiori si sono ritrovati dei ragazzi appena
laureati o non ancora laureati a dover insegnare, creando
naturalmente, anche sotto il punto di vista didattico, immagino,
delle difficoltà, proprio per la mancanza di esperienza.
Sicuramente sotto questo punto di vista c'è ancora molto lavoro da
fare.
Presidente -
Altre dichiarazioni di voto? Non vedo altre
richieste. Possiamo passare all'analisi dell'articolato. Iniziamo
dall'articolo n. 1. Se non vi sono interventi, mettiamo in
votazione l'articolo 1. Invito i consiglieri a rimanere in aula
durante le votazioni, in particolare gli assessori. La votazione è
aperta.
Esito della votazione:
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani, Spelgatti)
Il Consiglio approva.
Stesso risultato per gli articoli n. 2, 3, 4, 5 e 6? Stesso
risultato.
A questo punto mettiamo in votazione la legge nel suo insieme.
La votazione è aperta.
Esito della votazione:
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani, Spelgatti)
Il Consiglio approva.
