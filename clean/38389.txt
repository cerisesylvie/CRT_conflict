Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1935 del 22 marzo 2016 - Resoconto
OGGETTO N. 1935/XIV - Interpellanza: "Accoglimento di
significative migliorie al progetto di riqualificazione della
viabilità sulla strada statale 26 tra Aosta e Quart".
Rosset (Presidente) -
Punto n. 26 dell'ordine del giorno.
Per l'illustrazione, chiede la parola il Consigliere Cognetta, ne
ha facoltà.
Cognetta (M5S) -
Grazie Presidente.
Con quest'interpellanza volevamo sapere alcune notizie rispetto
al progetto di riqualificazione della Statale 26 per la zona che da
Aosta porta a Quart. Visto che si è fatto un gran parlare di questo
progetto e ci sono diverse voci sia dei Sindaci, sia degli
operatori economici, che sono discordanti: c'è chi dice che va
bene, c'è chi dice che creerà grossi problemi, c'è chi invece è
sostanzialmente contrario, volevo avere alcuni chiarimenti
dall'Assessore. Poi - questo non l'ho scritto ma glielo do come
indicazione - qualora non riuscissimo a sviluppare tutto
l'argomento in questa seduta, se magari potesse venire in
Commissione e spiegarci nel dettaglio quali sono le problematiche e
le cose da risolvere, potrebbe anche darci una mano a capire meglio
che cosa sta succedendo e come si pensa di sviluppare questo
progetto.
Presidente -
La parola all'Assessore Baccega.
Baccega (SA) -
Grazie Presidente.
Consigliere Cognetta, io la ringrazio perché, per rispondere a
quest'interpellanza, riusciamo anche a fare un po' di informazione
su un tema piuttosto discusso e dibattuto anche sui
media
locali. I Sindaci dei Comuni di Quart e Saint-Christophe, facendo
proprie le problematiche dei residenti e dei commercianti, hanno
richiesto a vario titolo di porre attenzione ad alcune criticità
rinvenute sul progetto esecutivo. Ovviamente sottolineo che il
progetto esecutivo ha avuto diversi passaggi, approvazioni e quindi
per intervenire vuol dire che le tematiche sono più complesse
rispetto a un preliminare qualsiasi. Le problematiche evidenziate
si possono sintetizzare brevemente in un incremento degli accessi
alle attività ad uso commerciale e abitativo, e la modifica quindi
di alcuni tratti delle complanari previste in progetto; ricadute
sui frontisti in termini di nuove fasce di rispetto e di riduzione
delle aree verdi a parcheggio in ragione delle nuove geometrie
dell'infrastruttura viaria; la verifica dell'effettiva funzionalità
delle passerelle così come individuate, soprattutto nel comune di
Quart; la possibilità di incrementare maggiormente la permeabilità
e fruibilità da parte degli utenti della Statale 26 verso la zona
commerciale Amérique mediante modifiche puntuali al progetto
esecutivo: si tratta di favorire maggiori ingressi nei centri
commerciali, che le complanari in qualche modo bloccavano.
"Come queste incidono sul progetto": le richieste avanzate dai
Sindaci e riassunte brevemente poco fa non vanno ad inficiare la
valenza complessiva del progetto esecutivo, in quanto, qualora
accolte da parte dell'ANAS, andranno a modificare puntualmente
alcune previsioni progettuali. La richiesta più forte è quella di
mantenere all'Amérique il semaforo, ma ovviamente il Codice della
strada fa sì che quel semaforo non possa essere mantenuto, cosa che
determinerà una variante al progetto piuttosto importante in via di
definizione.
"Se è intenzione del Governo apporre le modifiche suggerite":
certo, noi stiamo lavorando da mesi su questo, ci siamo prima
confrontati con i Sindaci, almeno sei o sette riunioni sono state
affrontate, l'ultima è finita ieri sera alle 20.00, e devo dire che
siamo favorevolmente in dirittura d'arrivo, nel senso che la
maggior parte delle richieste al momento sono già state recepite,
altre sono ancora argomento di dibattito. Devo dire che l'ANAS,
dopo i diversi confronti, si è resa disponibile ai puntuali
adattamenti al progetto esecutivo per risolvere, per quanto
possibile, il maggior numero di criticità. Su molti aspetti si
stanno facendo questi approfondimenti, che sono in via di
definizione. Ora si tratta di formalizzare il tutto e la Regione fa
un po' da
tutor
in tutto questo percorso: "prevedere e
attuare le modifiche progettuali approvate e riportarle in
conferenza dei servizi", perché questo è un passaggio assolutamente
determinante per l'approvazione e il coinvolgimento di tutti gli
attori che hanno fatto parte della conferenza di servizi che aveva
approvato l'altro progetto esecutivo. Non vi è nessun problema a
valutare di venire in Commissione ad illustrare quali erano le
criticità, quali sono state accolte e quali no, quindi
volentieri...
Presidente -
Per la replica, chiede la parola il
Consigliere Cognetta, ne ha facoltà.
Cognetta (M5S) -
Grazie Presidente.
Grazie Assessore per la risposta. In questo modo riusciamo ad
avere un quadro più chiaro di sicuro, perché nel frattempo mi sono
arrivate anche a me delle sollecitazioni, magari sono già state
accolte e quindi non è più il caso di parlarne, però se riuscissimo
a fare il punto, a capire qual è la situazione, a vedere quali
saranno gli sviluppi...non è che ci vogliamo sostituire alla
conferenza dei servizi o a lei, non è questo lo scopo: lo scopo è
vedere se riusciamo a risolvere qualche presunto o probabile
problema e dare un servizio migliore ai cittadini e ai commerci che
ci sono nella zona.
