Classificazione
CASA DA GIOCO



Oggetto del Consiglio n. 2519 del 12 luglio 2012 - Resoconto
OGGETTO N. 2519/XIII - Relazione annuale al Consiglio
regionale sull'andamento della gestione della "Casino de la Vallée
S.p.A.", ai sensi dell'articolo 8 della legge regionale 30 novembre
2001, n. 36, recante "Costituzione di una società per azioni per la
gestione della Casa da gioco di Saint-Vincent".
Presidente
- Riprendiamo i lavori interrotti ieri sera
con il punto n. 17 all'ordine del giorno.
La parola al Presidente della Regione, Rollandin.
Rollandin (UV)
- Grazie Presidente.
La relazione prevista dall'articolo 8 della legge n. 36/2001 dà
la possibilità di fare una valutazione su quello che è stato
l'andamento dei giochi nel 2011 e poi farò un breve cenno
sull'inizio del 2012 per chiarire quella che è la situazione
attuale.
Nell'evidenziare che sicuramente la gestione nel suo insieme ha
dato un risultato economico positivo pari a 3.344.610 euro, a cui
però bisogna aggiungere alcuni dati che spiegano quali sono le
differenze rispetto alla situazione precedente, l'operatività della
gestione si è sviluppata in un contesto che, non sto a ripeterlo,
soprattutto nel secondo semestre del 2011, ha messo ancor più in
evidenza la grave difficoltà economica che ha causato un crollo dei
consumi a livello nazionale con conseguenze sulle situazioni del
gioco. Si può pertanto dire che l'utile di esercizio, già di per sé
positivo, nel senso che il risultato tiene conto di queste
difficoltà, è migliorato dal fatto che le sopravvenienze nel corso
del 2011 sono state positive anche rispetto al 2010 e questo è un
dato importante. Il 2011 è stato il primo anno completo di
operatività della nuova S.p.A. nata dalla fusione ed incorporazione
della STV S.p.A., prevista dalla legge n. 49, avvenuta il 1°
settembre 2010. In tale contesto la nuova Casino S.p.A. ha dovuto
far fronte, come per il 2010, alle perdite strutturali delle
attività alberghiere, la cui gestione potrà migliorare
sensibilmente solo al termine della realizzazione degli interventi
che sono in corso. La perdita dell'unità operativa servizi
alberghieri, leggermente peggiorata rispetto al 2010 in ragione
della chiusura nel mese di settembre di metà hôtel e del Centro
congressi, è stata di circa 6.000.000 di euro. Inoltre il
conferimento degli immobili da parte della Regione ha portato un
aumento degli ammortamenti nell'ultimo biennio di oltre 4.000.000
di euro. Per meglio comprendere l'aumento e contestualizzare,
quindi il risultato operativo della casa da gioco, se non ci fosse
stata l'incorporazione della STV (6.000.000) e la parte che abbiamo
detto dei 4.000.000, avrebbe raggiunto 14.000.000 di euro; credo un
risultato importante. In sintesi si può quindi dire che l'obiettivo
primario di mantenere in utile la S.p.A. ed accumulare ulteriore
liquidità prima dell'inizio dei lavori e dei conseguenti disagi e
minori introiti provocati dalla ridotta operatività sia stato
raggiunto. Infatti il piano di investimenti prevede, come è logico
che sia, per il corrente anno e per il prossimo (2012 e 2013), sino
al raggiungimento del completamento dei lavori, una situazione di
negatività dei conti economici e delle presenze dovuta alla
parziale operatività aziendale, ai disagi causati alla clientela e
anche alle svalutazioni patrimoniali delle strutture conseguenti
alla realizzazione delle nuove spese. Le risorse liquide accumulate
per un parziale finanziamento delle opere e il corposo stato
patrimoniale saranno importanti proprio per i prossimi due
esercizi, fino al 2014. Il risultato ottenuto è l'effetto sul
fronte dei ricavi di una sostanziale tenuta e sul fronte dei costi
sull'azione di contenimento degli stessi. Ciò ha permesso di
ottenere dei risparmi apprezzabili che hanno controbilanciato
l'unico incremento inevitabile relativo agli ammortamenti e la
svalutazione principalmente dovuta all'ammortamento dei beni
conferiti nelle operazioni che ho ricordato prima. Le operazioni di
concentrazione aziendale e di rafforzamento patrimoniale hanno
inoltre contribuito a mantenere un'elevata liquidità aziendale, che
alla data del 31 dicembre 2011 risultava essere pari a 28.000.000
di euro circa.
Nel corso del 2011 la gestione caratteristica ha prodotto un
aumento di liquidità di quasi 5.000.000 di euro. L'esercizio 2011 è
stato un esercizio importante per lo sviluppo futuro della società,
caratterizzato da un lato dalla tenuta del fatturato e dalla
crescita delle presenze anche a fronte del peggiorare della
congiuntura economica. L'utile conseguito è stato posto a riserva
come nel 2010 e questo ha fatto crescere il patrimonio netto.
Il Casinò e Grand Hôtel Billia, tenuto altresì conto
dell'oggettiva difficoltà, è un'azienda che è in una fase di grande
ristrutturazione. Per comprendere le azioni portate avanti, è
importante sottolineare come da due anni a questa parte il Casino
di Saint-Vincent sia stato quello con la
performance
migliore rispetto al mercato e l'unico ad avere una crescita sul
biennio sia delle presenze che del fatturato. Nel corso del 2011 i
proventi di gioco sono diminuiti solo del 2,83 percento rispetto a
meno 13.21 di Venezia, a meno 12,42 di Sanremo e a meno 4,08 di
Campione (sarebbero meno 14, lì c'è il discorso dei franchi
svizzeri che li avvantaggia). Nel biennio il settore delle case da
gioco italiane ha visto diminuire il proprio fatturato globale di
ben 50.000.000 di euro; Saint-Vincent in assoluta controtendenza ha
aumentato il proprio fatturato di 1.100.000 euro. Giova ricordare
che dal 1993 per 15 anni fino al 2008, le quote di mercato della
nostra casa da gioco sono costantemente diminuite passando dal 40
al 20 percento, circa la metà. Dal 2009 hanno ricominciato a
crescere attestandosi al 23,6 percento nel 2011; queste sono le
percentuali, non sono molte, ma ha recuperato una parte rispetto
agli anni precedenti. Questo per gli incassi. Per quanto riguarda
le presenze, esse sono passate dal picco storico di 1.150.000 nel
1995 alle 561.000 nel 2008 e oggi siamo risaliti a 630.000 nel
2011.
Tutte le case da gioco concorrenti hanno chiuso bilanci in forte
perdita, in particolare Campione con una perdita di circa
40.000.000 di euro, Venezia 16.000.000 e Sanremo 3.000.000. Al
tempo stesso queste Case da gioco presentano una grossa sofferenza
debitoria, i disciplinari in atto presso gli altri casinò prevedono
una percentuale maggiore a vantaggio degli enti di riferimento - lo
abbiamo detto: abbiamo modificato le percentuali, quindi adesso qui
guardiamo gli effettivi ricavi, non la percentuale versata alle
rispettive controllanti - per gli altri casinò, quindi
figurativamente gli enti hanno maggiori entrate che però vengono
annullate dalle grosse perdite, che obbligano a continue e dannose
ricapitalizzazioni. Noi all'inizio di questa legislatura avevamo
fatto due ricapitalizzazioni in un anno, perché i dati erano quelli
che conosciamo da tempo. Queste sono le valutazioni fatte in tale
intertempo.
Se si scorpora il Grand Hôtel Billia, la nostra casa da gioco è
tornata ad essere quella che ha registrato la redditività migliore,
infatti l'utile dell'unità produttiva casa da gioco, sommata alla
quota spettante alla Regione, raggiunge 24.000.000 di euro, un
totale molto superiore rispetto alle altre case da gioco. La
situazione generale nella quale la nostra società ha operato è
stata di relativa stabilità fino a metà estate, ma non bisogna
dimenticare che alla fine di agosto il fatturato era in crescita
del 3,41 percento, poi c'è stata questa difficoltà e il crollo
legato anche alla crescita del mercato dei giochi pubblici, in
particolare gli apparecchi di intrattenimento e i giochi di abilità
a distanza, che fino alla fine dell'anno scorso hanno continuato a
registrare incrementi di notevole rilevanza. I risultati positivi
registrati negli ultimi tre esercizi rappresentano una conferma che
la strategia che ci eravamo dati come Consiglio ha portato dei
risultati. La tenuta degli introiti lordi di gioco e le quote di
mercato e quelle delle presenze sono conseguenza del processo di
riorganizzazione, di recupero di efficienza e di un'intensa azione
sull'offerta di gioco che è stata ampliata e rinnovata, in
particolare quella relativa ai giochi elettronici, ma sono stati
assolutamente produttivi anche i correttivi adottati sulle modalità
di approccio alla clientela e fondamentale si è rivelata l'adozione
di nuove strategie di
marketing
e commerciali, finalizzate
alla creazione di una nuova immagine della casa da gioco.
L'attenzione riposta alla gestione della clientela in tema di
fidelizzazione, ampliamento e rinnovamento dell'offerta di gioco si
sono rivelate di grande forza ed efficacia.
Nel corso del 2011 sono proseguite le attività del piano
industriale, raggiungendo gli obiettivi prospettati. Alla luce
della fusione delle due unità operative, è stato predisposto un
piano industriale congiunto ed un piano di investimenti che ha
l'obiettivo di indirizzare le attività della nostra società fino
alla fine del prossimo anno, termine temporale entro il quale dovrà
concludersi la grande maggioranza dei lavori previsti. Sulla base
dei risultati ottenuti con i primi interventi strutturali - ricordo
la nuova Sala Evolution, il Ristorante Gaya, la nuova Poker Room,
il
restyling
del Ristorante Brasserie - e, rispetto ai trend
dei mercati di riferimento a livello europeo, è chiaro che il
futuro ed il rilancio passano esclusivamente dalla realizzazione
delle opere previste dal piano di sviluppo. Ricordo che circa il 70
percento degli interventi è relativo al rifacimento degli impianti
e delle strutture non più a norma rispetto agli standard minimi
richiesti: mi riferisco alla centrale termica, che credo i colleghi
abbiano avuto la possibilità di vedere e che rientra fra gli
interventi che erano di grande esigenza al di là di quello che
poteva essere il
restyling
. Si trattava di intervenire
comunque, perché c'erano dei problemi legati alle normative che non
rispondevano più ai canoni previsti. È logico pensare che, se non
si fosse intervenuti già a partire dal 2009, programmando e
realizzando in parte il piano di sviluppo prima del casinò e poi
del complesso alberghiero, oggi le aziende non sarebbero forse più
sul mercato e sarebbero in condizioni di gravissima difficoltà e in
totale balia della crisi.
La situazione degli interventi molto brevemente: i lavori per la
creazione del Saint-Vincent Resort procedono secondo i tempi
programmati, prevedono l'apertura a metà estate dell'Hôtel a 4
stelle dotato di 120 camere, di cui 9 suite, il salone esterno,
oltre che del nuovo tunnel di collegamento fra l'Hôtel e il casinò.
Sono in piena fase di realizzazione anche le numerose attività di
formazione del personale ed organizzazione: questo è dovuto anche
all'azione mirata che è stata proposta proprio per valorizzare il
personale esistente, quindi costi di formazione con obiettivi
specifici che si stanno concludendo proprio in tale periodo. Per il
mese di novembre è prevista la consegna del nuovo Centro congressi,
mentre l'ultima opera ad essere terminata sarà il nuovo centro
benessere nel mese di novembre del prossimo anno. Gli ampliamenti
importanti per la realizzazione della nuova centrale termica sono
stati basilari per riuscire a dare una regolarità al funzionamento
in base alle norme attuali.
Per quanto riguarda il
restyling
delle sale da gioco, è
in corso la realizzazione della nuova hall di ingresso, che
dovrebbe terminare a settembre. I lavori interni alle sale
inizieranno entro l'estate appena acquisite le autorizzazioni ed
esperite le incombenze burocratiche; si prevede la realizzazione a
fasi per quanto riguarda le sale per evitare di chiuderlo (il
casinò ad oggi non ha mai chiuso). La conclusione dei lavori è
prevista in circa 14 mesi; si ricorda che tutti gli interventi in
itinere sono effettuati senza interrompere le attività, comportando
quindi delle problematiche importanti sotto il profilo delle
interferenze. A giugno e luglio dello scorso anno sono stati
effettuati i lavori di riqualificazione del Ristorante La
Brasserie, i lavori sono stati accompagnati da un lavoro di rinnovo
dell'offerta più in generale.
Nel 2011 gli introiti lordi di gioco si sono attestati a
95.585.962 evidenziando l'incremento del 2,83 percento.
Nell'esercizio 2011 si è consolidato il recupero delle presenze,
per quanto riguarda i singoli settori di gioco della casa da gioco,
si evidenzia come i giochi elettronici, grazie agli investimenti
effettuati, hanno registrato un aumento del fatturato rispetto al
già positivo 2010, pari a 2.966.000 euro (più 6,71 percento). I
giochi da tavolo invece - settore più in difficoltà - hanno
registrato una diminuzione pari a proventi per 5.000.000. È da
sottolineare come il settore dei giochi da tavolo di Saint-Vincent
sia stato quello con l'andamento migliore rispetto a tutti gli
altri.
Le attività dell'unità produttiva servizi alberghieri hanno
subito un rallentamento nella seconda parte dell'anno causata
dell'inizio dei lavori e presentano comunque, grazie al buon lavoro
effettuato fino alla fine di agosto, una diminuzione attestatasi al
6.61 percento. Le presenze congressuali sono chiaramente diminuite,
perché era chiuso il Centro congressi, di un meno 37 percento delle
presenze. Crescono invece i coperti del Ristorante Gaya che sta
incontrando, grazie alla nuova offerta, una risposta della
clientela molto alta. La tenuta delle presenze alberghiere è legata
alla potenzialità che si è vista nell'introdurre il canale di
vendita
on line
, che ha permesso di migliorare la situazione
con una promozione e con la vendita di pacchetti turistici. Inoltre
la qualità dei servizi, soprattutto quelli di ristorante, ha
consentito di aumentare la fidelizzazione della clientela. Sempre
riguardo alla parte alberghiera, è notizia di questi giorni che la
Tripadvisor
, il più importante sito di recensione di viaggio
al mondo, ha notificato al Grand Hôtel Billia per la prima volta
l'assegnazione del certificato di eccellenza per il 2011. Questo
importante riconoscimento è consegnato solo al 10 percento delle
strutture presenti su
Tripadvisor
ed è sinonimo di buona
qualità dei servizi erogati.
Nel corso del 2011, come è avvenuto negli ultimi tre anni, i
costi di produzione sono diminuiti di 642.000 euro passando da
88.840.000 a 88.197.000. I costi totali sono leggermente aumentati
a causa dell'inevitabile aumento degli ammortamenti, come detto. Il
numero totale degli addetti è diminuito anche nel corso del 2011
assestandosi al 31 dicembre a 815 unità rispetto alle 840 dell'anno
precedente. Gli addetti impiegati presso l'unità produttiva casa da
gioco sono 650 e quelli dell'unità produttiva servizi alberghieri
165. Il costo del personale impiegato presso la casa da gioco è
stabile: circa 80.000 euro pro capite, cifra superiore rispetto a
settori produttivi analoghi in una forbice che va da 50 a 100
percento a seconda delle mansioni svolte. Va sottolineato che dal
2009 ad oggi la diminuzione del personale presso la casa da gioco è
stata di 121 unità con un risparmio di circa 9.000.000 di euro;
senza le riduzioni, peraltro in un clima di coesione sociale, il
bilancio della casa da gioco sarebbe in forte perdita. Le ore di
formazione complessivamente erogate sono state circa 11.000
coinvolgendo 620 dipendenti, quindi sono stati raggiunti con questo
metodo quei risultati che ho appena detto.
L'assemblea convocata per l'approvazione del bilancio, lo ha
approvato prevedendo di procedere, ai sensi dell'articolo 26 dello
Statuto, all'accantonamento a riserva per 167.000 euro e di
procedere all'accantonamento a riserva straordinaria dell'utile di
esercizio di 3.177.000 euro.
Un breve cenno sull'andamento 2012 per dare un'idea di cosa sta
succedendo. La crisi e la pressione fiscale in continuo aumento,
l'incertezza dei mercati, la crescente disoccupazione e il calo
della produzione non operano in favore dell'aumento della presenza
all'interno dei giochi e del giocato. Tale congiuntura, sommata
alla recente disposizione sull'utilizzo del denaro contante alla
cifra massima di 1.000 euro, oltre al costante proliferare del
gioco d'azzardo pubblico, genera un forte ridimensionamento dei
fatturati delle case da gioco italiane. Anche il gioco d'azzardo di
Stato, già in forte crescita da un decennio, quest'anno per la
prima volta accusa una battuta di arresto, negli ultimi due mesi ha
avuto una contrazione. Le previsioni indicano una flessione delle
entrate tributarie derivanti dal gioco di Stato del 12 percento. Il
management
della nostra società aveva già programmato una
naturale contrazione legata sia a questi fenomeni che a problemi
legati alla struttura alberghiera che è in fase di
ristrutturazione. Dopo un avvio molto difficoltoso che aveva fatto
oggetto di chiarimenti in quest'aula legati anche al maltempo, nei
primi sei mesi dell'anno la diminuzione del fatturato del casinò è
stata pari al 16 percento circa. Non è consolante, ma per gli altri
casinò la riduzione è stata: per Campione del 20,5 percento, per
Venezia del 21, per Sanremo del 25,3 percento. Nello stesso
periodo, rispetto all'anno scorso, la quota di mercato di
Saint-Vincent è salita dal 22,5 percento al 23,62.
In questo momento si stanno predisponendo tutti gli atti legati
ai lavori, si sta lavorando anche nei confronti della clientela
VIP. Per il corrente anno e per il prossimo particolari
miglioramenti sarà difficile aspettarseli proprio perché si
concentrano la maggior parte dei lavori, oltre che per il perdurare
della crisi. Per questo motivo, soprattutto al riguardo della
struttura alberghiera, è stata effettuata l'analisi e la
valutazione delle competenze, al fine di individuare le differenze
con gli standard. Alla luce delle risultanze è stato predisposto un
piano di interventi che prevede una ricerca di mercato di figure di
eccellenza, ma soprattutto un'intensa attività di formazione.
Come già programmato nel piano finanziario, il corrente anno e
il prossimo presenteranno delle sofferenze, ma questo è necessario
per riportare Saint-Vincent ad avere quelle capacità che
conoscevamo, anche se non tornerà mai più quello che era ai tempi
d'oro. Questa è una sintesi della relazione che vi è stata
distribuita. Ringrazio ancora l'Amministratore dottor Frigerio,
tutti i suoi collaboratori, gli operatori ai vari livelli dei
giochi, perché in questo momento di difficoltà hanno saputo
interpretare correttamente il momento e quindi fare gioco di
squadra per cercare di superare con il massimo impegno le
difficoltà che conosciamo. Grazie.
Presidente
- Dichiaro aperta la discussione generale.
La parola alla Consigliera Carmela Fontana.
Fontana (PD)
- Grazie Presidente.
Dall'analisi dei dati contenuti nel bilancio al 31 dicembre 2011
del Casino de la Vallée non può, a mio avviso, che emergere una
forte preoccupazione sui dati della casa da gioco. La relazione
sulla gestione dimostra inequivocabilmente come le previsioni del
piano industriale 2009-2011 siano molto lontane dai risultati
ottenuti. Si registra infatti uno scostamento in negativo delle
voci più significative, attestate a 95.585.962 euro, con una
differenza in negativo di meno 2.786.328, che in percentuale si
traduce in meno 2,83 percento rispetto al 2010. Se raffrontiamo
questo dato con ciò che la casa da gioco prevedeva di incassare nel
2011, come riportato sul piano industriale del triennio 2009-2011,
la differenza in negativo diventa enorme arrivando a ben 20.000.000
di euro in meno. Vale la pena citare alcuni dati relativi agli
incassi da gioco, passati da 142.000.000 nel 2004, Campione
d'Italia incassò 121.000.000 di euro e Sanremo 103.000.000 di euro;
il nostro casinò ha perso così il 32,4 percento in dieci anni.
Ritengo di non dovermi assolutamente sentirmi tranquillizzata da
ciò che emerge dalla relazione sulla gestione, la cui impostazione
tende a minimizzare le forti criticità presenti. Quattro sono le
ragioni principali che, secondo l'azienda, giustificherebbero il
fatto che meglio di così non si sarebbe potuto fare: la prima
ragione è quella della crisi italiana e mondiale, che ha portato il
Paese in recessione; la seconda sarebbe da imputare alle nuove
normative sull'utilizzo del contante; la terza è quella ascritta
alla concorrenza dei giochi di Stato, oltre all'impatto negativo
dei cantieri per la realizzazione del piano di sviluppo. Questi
elementi non possono essere un alibi per nessuno, neppure per la
dirigenza del casinò, che deve assumersi in pieno la responsabilità
di non aver saputo trovare quelle condizioni di gestione positive.
Oggi siamo di fronte ad una realtà che ci viene raccontata come la
migliore possibile, ci si dice che, data la situazione, non si
poteva dare di più. Stando a quanto si legge, l'unica cosa da fare
è attendere tempi migliori. Insomma una rappresentazione avulsa
dalla realtà, una realtà che i lavoratori e i cittadini valdostani,
che vedono sale vuote e desolazione, non riescono a
comprendere.
Nei fatti le cose stanno diversamente e le conseguenze
nell'immediato futuro sui reparti di gioco lavorato, reparti che
perdono in termini di introiti di più rispetto al 2010, se non si
mettono in campo efficaci contromisure, potrebbero essere
drammatiche in termini di ricavi e di conseguenze occupazionali.
Gli investimenti realizzati finora, seppure positivi come
l'apertura della nuova Sala Evolution, il rinnovo del parco slot
con il loro significativo aumento e l'apertura ai residenti, non
hanno portato i benefici attesi ed è evidente che, dato i cali dei
giochi lavorati, non hanno prodotto ricadute importanti sulle altre
aree di gioco.
A proposito dei residenti e della loro frequentazione della casa
da gioco, seppure limitata in aree specifiche, nella relazione non
se ne parla, invece voglio poterne parlare e dire che forse non lo
si fa proprio, perché la percentuale degli ingressi dei cittadini
valdostani si attesta al 10 percento, con un valore di denaro
incassato dal casinò non lontano da 4.000.000 di euro e, se sono
esatte le mie valutazioni, questo comporterebbe, disaggregando il
dato dei residenti, che le percentuali riferite agli ingressi o
agli introiti subirebbero degli abbattimenti significativi, non è
con i cittadini valdostani che il casinò può risollevarsi.
Dove sono le campagne di aggressione del mercato per
l'acquisizione di nuova clientela al di fuori della Valle? Per ciò
che riguarda le presenze, se è vero che vi è stato un incremento
complessivo del 3,39 percento rispetto al 2010, va precisato che
63.576 ingressi sono da imputare ai valdostani. Infatti, non
tenendo conto dei residenti, gli ingressi di clienti provenienti da
fuori Valle nel 2011 sono appena 567.217 contro i 583.017 del 2010
ed è evidente una diminuzione del 2,7 percento, pari a 15.800
clienti.
Crisi economica, concorrenza slot e le norme di limitazione
dell'uso del contante possono aver condizionato il risultato
finale, ma non si può imputare esclusivamente a questi elementi un
risultato così negativo. Il calo rilevante dagli introiti dei
giochi lavorati, quelli cioè dai giochi da tavolo, trae origine da
un'evidente inefficacia degli interventi a favore della clientela.
Sembra esserci nelle politiche aziendali un evidente e preoccupante
cambio di strategia rispetto all'attività di gioco, che porta a
mettere in secondo piano il settore di gioco.
Rispetto agli investimenti, al Grand Hôtel Billia, al Centro
congressi, non servono strategie difensive che porterebbero già nel
medio periodo ad un casinò fortemente ridimensionato sia come
organico, sia come offerta di gioco. È indispensabile investire
nelle nuove ed importanti strutture alberghiere, ammodernando le
infrastrutture esistenti e dando così piena attuazione al piano di
sviluppo. Nel contempo è impensabile che il casinò e i suoi reparti
di gioco siano considerati alla stregua in termini di importanza
all'offerta alberghiera e congressuale.
Rispetto al calo degli introiti nei giochi lavorati, è
inaccettabile la tesi che giustifica la situazione preoccupante
della casa da gioco con la scarsa disponibilità di denaro dei
clienti. Se fosse così, analogo calo ci sarebbe stato nei giochi
elettronici, dove la concorrenza delle slot è fortissima vista la
crescita esponenziale e la diffusione capillare degli ultimi anni
di moltissimi tipi di gioco.
Tagliare ulteriormente sul personale come su altri capitoli fa
scadere inesorabilmente la qualità, producendo l'abbandono della
Casa da gioco di Saint-Vincent dei clienti più esigenti e con
grandi capacità di spesa. La dirigenza del casinò indichi da subito
con chiarezza quali saranno gli interventi per evitare che si
ripeta il risultato, che ritengo affatto soddisfacente e in qualche
maniera costruito nel 2011, altrimenti i dati in questo primo
trimestre 2012 sono lì a dimostrarlo. Si arriverà ad un punto di
non ritorno che farà diventare quella che era una delle grandi
aziende per produzione di ricchezza per la nostra Regione ad essere
un carrozzone di cui se ne dovrà fare carico l'intera collettività
valdostana. Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente.
È evidente che analizzare questo bilancio 2011 della casa da
gioco è l'opportunità che tale Assemblea, in qualità di azionista
della casa da gioco, ha per fare alcune riflessioni. Non mi
limiterei esclusivamente ai meri dati, che confermano, a nostro
avviso, una gestione illuminata della casa da gioco sotto l'aspetto
economico, perché sarebbe sufficiente, collega Fontana, quello che
lei ha detto, cioè quel meno 2 percento in un mercato che perde il
14-15 percento, perché di questo stiamo parlando. Se ci limitassimo
a questo, forse non scopriremmo il grande lavoro che in tutte le
commissioni nelle quali il dottor Frigerio si è presentato è stato
ampiamente spiegato. Con questo non voglio dire che il nostro
gruppo sia scevro da preoccupazioni. Credo che possiamo condividere
le preoccupazioni di uno dei prodotti più qualificanti della nostra
offerta turistica in un contesto di grave crisi economica, che sta
cercando di dare delle risposte non solo per mantenere i livelli
occupazionali, ma per dare delle prospettive di cui lei parlava
qualche istante fa, lei ha detto:
"vorremmo sapere dalla
Direzione di questa gestione del casinò...che ci indichi una
direzione"
.
Collega, credo che lei sia rimasta un po' disattenta, perché in
questi mesi tutto si può dire meno che l'Amministratore unico non
abbia indicato con grande chiarezza qual è la progettualità, che
peraltro è il mandato che questa Assemblea gli ha dato, cioè quello
di riqualificare un prodotto turistico, economico e commerciale in
un contesto di grandissima difficoltà. Il dato del meno 2,35
percento su un fatturato di 95.000.000 la dice alla grande,
soprattutto se si aggiunge il fatto che questo risultato è stato
ottenuto con due contesti: il primo che la seconda metà del 2011 si
è caratterizzata per una crisi che ha paralizzato l'intero settore,
basta guardare i dati delle altre case da gioco per comprendere che
questo è avvenuto in minor ragione per la Casa da gioco di
Saint-Vincent; il secondo che contestualmente - ripeto su mandato
di questo Consiglio - la gestione del casinò ha iniziato il suo
enorme progetto di riqualificazione; ci sono tre cantieri aperti
con 80 operai al giorno!
Lavorare con un'azienda in un contesto come questo, con uno
sforzo imprenditoriale come questo è come cambiare le gomme alla
Ferrari in corsa! Oggi non possiamo non rilevare questa cosa, non
possiamo non rilevare la capacità che c'è stata da parte del
management
di affrontare una sfida difficile, complessa, di
affrontare un mercato complesso in un contesto di riqualificazione
complesso e mantenere dei risultati economici io dico
soddisfacenti. Non dico che soddisfano in prospettiva, ma che
soddisfano in questo contesto, perché, quando parliamo di un meno
2,8 percento su un meno 13-14 del resto del mercato, credo che
possiamo limitarci alla soddisfazione contestuale e non a quella di
prospettiva. Perché non possiamo accontentarci di quella di
prospettiva? Perché da quella di prospettiva noi ci aspettiamo
molto di più, perché sempre questo Consiglio ha stanziato ingenti
risorse, decine di milioni di euro per riqualificare il Grand Hôtel
Billia che diventerà un Grand Hôtel a 4 e 5 stelle con una delle
più belle s.p.a. d'Europa, perché i progetti sono stati presentati
alle relative commissioni e perché contestualmente la
riqualificazione della casa da gioco permetterà di riconquistare,
come già sta avvenendo, quote di mercato nell'ambito del gioco di
azzardo.
Senza eludere alcune tematiche che sono determinanti per lo
sviluppo di tale settore, il quadro normativo è in continua
evoluzione, questa è una competizione che non è che si gioca a
regolamento fisso, ma la si gioca a regolamento variabile: è come
se nel calcio si togliesse fuori gioco una domenica sì, una
domenica no all'improvviso. Cito ad esempio le norme
sull'antiriciclaggio che hanno condizionato molti giocatori a non
potersi muovere con il contante al di sopra dei mille euro, per
potersi fare una serata di svago presso la nostra casa da gioco;
questo è un processo normativo tutt'altro che stabilizzato e fermo,
ma sappiamo essere ulteriormente in evoluzione. Al quadro normativo
del regolamento dell'antiriciclaggio stanno con Federgiochi
lavorando al regolamento complessivo delle case da gioco e in
questo contesto ai regolamenti finanziari e fiscali della
movimentazione del reddito in Italia, che sappiamo essere sempre
più stringenti.
In tutto questo contesto, se mi permette collega, per quelle che
possono essere le competenze in termini di economia e di finanza
che possiamo esprimere...ma noi esprimiamo soddisfazione per come
stiamo affrontando la tempesta del mercato ed esprimiamo fiducia
per il lavoro che sta avvenendo, lo vediamo con i nostri occhi,
anzi invito l'Amministratore Frigerio, che so non avrà nessuna
difficoltà, perché era uno dei promotori, a convocare le relative
commissioni, oppure una delegazione del Consiglio per andare a fare
un sopralluogo sui cantieri, per vedere l'immenso lavoro di
riqualificazione del prodotto che si sta mettendo in atto, per
mettere questo prodotto al centro dell'offerta turistica della
nostra regione. È evidente che, se si parlerà bene del Grand Hôtel
Billia come albergo a 5 stelle con s.p.a. di lusso, con centro
termale adiacente, con una casa da gioco che può essere non più
l'attrazione, ma l'accessorio ad una congressistica, ad
un'attrazione che non sarà più dovuta, magari si tornerà finalmente
a venire a Saint-Vincent non per giocare, ma per fare le vacanze e
trovare un luogo nel quale, come in pochissimi altri in Italia, si
può trovare anche una casa da gioco che è l'arma vincente per
immaginare di mantenere i livelli occupazionali, addirittura di
poterli riqualificare e rilanciare, perché è di questo che stiamo
parlando. Peraltro ci sono ulteriori regole che rendono complessa
la competizione, ma che noi possiamo analizzare con una certa
prospettiva.
Io osservo che, mentre noi stiamo facendo uno sforzo economico
di investimento titanico nella riqualificazione del nostro
prodotto, gli altri casinò a noi concorrenti, almeno quelli
italiani, sono fermi o sono al
maquillage
. Noi consideriamo
questo in un momento di crisi un investimento molto intelligente.
In borsa si insegna, quando si parla con chi investe in economia,
che, quando il mercato scende, si dovrebbe investire e, quando il
mercato sale, si dovrebbe vendere. È una logica che alcuni premi
nobel hanno dimostrato non realizzarsi, perché nei mercati
finanziari l'impatto dell'emotività condiziona le
performance
. Allora se è vero, come è vero, che in un
momento di crisi se si ha una visione, investire nella
riqualificazione del prodotto può aumentare la competitività
dell'azienda nel momento in cui il mercato riprenderà, allora posso
esprimere a nome del gruppo la fiducia per aver visto con i nostri
occhi che la riqualificazione del prodotto è di altissimo
livello.
Ci siamo dotati anche di professionalità importanti che hanno
dato suggerimenti ed indirizzi importanti per arrivare a
qualificare il prodotto e metterlo ai
target
più alti,
laddove la crisi si sente meno, ma soprattutto quello che si sta
facendo in un contesto molto difficile è presentarsi pronti alla
sfida del rilancio dell'economia del 2014, 2015 e 2016 con una
visione che ci deve veder pronti là, quando la competizione del
rilancio economico ci dovrà vedere pronti. Noi in questo
confidiamo, cioè nel mantenimento dei livelli occupazionali oggi,
dell'opportunità di mantenere i fatturati oggi o di limitarli a
risibili diminuzioni rispetto alla gravità del resto del mercato,
ma soprattutto quello che ci ispira fiducia è vedere l'enorme
titanico lavoro, frutto di un indirizzo preciso che questa
Assemblea ha dato all'Amministratore unico e al
management
della casa da gioco con importanti investimenti per creare la
proposta turistico-commerciale di Saint-Vincent e della Valle
d'Aosta nel campo del turismo e non del gioco. Perché quello che ci
aspettiamo dopo tutto questo lavoro è che si venga in Valle d'Aosta
e a Saint-Vincent non per giocare, ma per vivere la montagna, per
andare a Cervinia, a Courmayeur, per farsi una passeggiata a Cogne
e sapere che alla sera, se si ha voglia, ci sono tre ristoranti di
altissimo livello, slot, giochi tradizionali alla francese, cioè
c'è una proposta da perla delle Alpi che è quello che ci aspettiamo
da questo
management
e che, per quanto ci riguarda,
considerato il profilo operativo che sta attuando, in questo
momento riteniamo rispettato.
Ripeto l'enunciazione fatta all'inizio dell'intervento: se la
collega Fontana mi chiede se siamo soddisfatti di questo bilancio,
le ripeto assolutamente sì rispetto al contesto nel quale oggi
questo nostro prodotto lavora e qui il ringraziamento va a chi ha
avuto le capacità manageriali di poter gestire con oculatezza, in
un contesto complesso una riqualificazione del personale e in un
contesto ancora più complesso una riqualificazione del prodotto ed
è della prospettiva che dovremmo parlare, perché, se ci limitiamo a
fare un dibattito sul bilancio 2011 rispetto al 2010, stiamo
parlando del paleolitico, mentre noi stiamo lavorando per il
domani.
Come gruppo, quindi, esprimiamo soddisfazione per il lavoro
svolto, esprimiamo sostegno politico, economico e finanziario per
gli investimenti che stiamo mettendo in campo, chiediamo al
management
di essere attentissimo ai livelli di qualità - ma
sappiamo che lo è per cultura e ce ne compiacciamo - e ci
aspettiamo da questa sfida nell'arco dei prossimi 24-36 mesi di
presentarci sul mercato del turismo (ripeto: non del gioco) con una
proposta che si aggiunga alle perle che abbiamo in questa regione e
che possa qualificare la nostra proposta turistica, perché questo è
il nostro migliore investimento.
Noi certamente - lo abbiamo già detto e lo diremo ancora -
dovremo immaginare anche linee di fatturato economico per questa
Regione legate alla tecnologia, allo sviluppo industriale della
media e piccola industria con un livello alto di tecnologia, ma è
indubbio che la nostra industria primaria economica, quella che ci
porta i 10/10 dell'IRPEF e dell'IVA e che tiene in piedi questa
comunità con i suoi livelli di assistenza per gli anziani, per gli
ammalati, per quanto riguarda la scuola che è gratuita per tutti e
quindi tutto questo contesto di qualità e benessere sociale è
l'industria del turismo e del commercio. Su questo credo che tale
Consiglio bene abbia fatto a dare mandato alla Giunta e
all'Amministratore di fare le operazioni che si stanno facendo,
sulle quali esprimiamo enorme soddisfazione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Qualche considerazione sul bilancio 2011. Una battuta se mi
permette il Presidente Rollandin: ci è spiaciuta la sua assenza
ieri pomeriggio, anche se sappiamo che non poteva essere presente,
visto il disegno di legge presentato dal Governo regionale e
l'ampio dibattito fatto in aula, lo dico senza polemica, ma penso
che la sua assenza ieri si sia sentita. Ci dispiace perché abbiamo
cercato di portare un nostro contributo fattivo ad un
domaine
che conosciamo abbastanza bene per eventualmente
migliorare un disegno di legge politicamente molto importante. Mi
sono permesso di rubare 40 secondi per dire che ci è spiaciuto,
perché forse avremmo potuto migliorare quel disegno di legge, ma
così non è stato. Scusatemi della parentesi che mi sono preso
gratuitamente.
Oggi analizziamo il bilancio 2011 della casa da gioco. Sono
stato molto attento, ho apprezzato l'intervento del Presidente
Rollandin, molto prudente, con un tono quasi guardingo, pacato,
perché la situazione non è euforica, la situazione è difficile e
devo dire che anche i toni fanno la differenza quando si affrontano
dei temi importanti. Le cifre hanno il loro peso, le cifre vanno
analizzate, penso che 815 occupati sia una cifra importante in un
momento di grossa difficoltà; ieri mattina abbiamo sospeso il
Consiglio per parlare di occupazione; quindi questo penso sia il
cuore di tale discussione.
Lei ci ha evidenziato i punti salienti della relazione 2011; lei
sa che noi siamo preoccupati e, come gruppo ALPE, più volte in
questa sede lo abbiamo evidenziato. Tre mesi fa abbiamo presentato
una mozione, nel mese di febbraio 2012 abbiamo espresso le nostre
perplessità nelle sedi opportune e anche in quest'aula, che penso
sia l'aula dedicata ad affrontare questi temi così delicati, quindi
non andrò a riprendere i punti salienti della relazione, perché li
ha ben espressi lei. Prendo due spunti che lei oggi ha dato a
quest'aula: nel 2011 c'è stata una tenuta dei ricavi, questo ce lo
dicono i risultati, e nello stesso tempo la società ha cercato di
contenere i costi, queste sono le due voci più importanti per
quanto riguarda il bilancio; l'altro dato che metto insieme, di non
poca importanza, sono ancora gli 815 occupati a tempo pieno più
tutto l'indotto che conosciamo, diretto ed indiretto, che la casa
da gioco crea nel nostro tessuto sociale ed economico.
Lei prima ha parlato di quote di mercato, ha utilizzato un
termine appropriato...non è bello parlare di..."ci consoliamo
rispetto alle altre case da gioco, perché magari abbiamo perso
qualche punto percentuale". Solo per spiegare questa famosa quota
di mercato (che magari per gli addetti ai lavori è un concetto
scontato), ci sono quattro casinò in Italia e la quota di mercato è
determinata dagli introiti di ciascuno.
Due soli dati: nel 2007 - quindi non torno ai momenti quando
avevamo altri introiti, nel 2002, nel 2004 o nel 2005 - la nostra
quota di mercato era di circa il 23 percento, nel 2011 il
Presidente Rollandin ha detto che la nostra quota di mercato è del
23, nei primi sei mesi del 2012 è sempre intorno al 23, quindi non
abbiamo spostato la classifica. Spieghiamo ai valdostani che la
quota è quella, non andiamo indietro, siamo tutti d'accordo che
ce n'est plus comme autrefois
, su quello concordiamo tutti,
però dobbiamo contestualizzare la situazione.
Dobbiamo contestualizzare anche l'altro dato all'interno del
sistema dei quattro casinò italiani. Nel 2007 gli introiti globali
erano 514.000.000 di euro, nel 2011 sono intorno a 400.000.000,
comunque più di 100.000.000 persi in quattro anni, con il trend di
consolidamento che si sta avviando nel 2012 ho seri dubbi che la
quota globale superi i 350.000.000. Dico questo per darci un ordine
di grandezza, altrimenti non si sa di cosa stiamo parlando.
Riprendo un passaggio del collega Lattanzi, che ha detto che
ormai il 2011 è andato, dobbiamo guardare cosa succede oggi e
soprattutto domani. Purtroppo la situazione è difficile, il
Presidente Rollandin diceva che i primi sei mesi abbiamo perso un
ulteriore 16 percento degli introiti, a ieri, perché più il dato va
avanti arrivando al 31 dicembre 2012, e più si consolida in un
senso negativo o positivo, ma siamo vicini al 18 percento e
vicinissimi ai 9.000.000 di euro, a ieri, al 10 luglio. Questa
percentuale si sta consolidando, da lì la nostra preoccupazione, il
gruppo ALPE è molto preoccupato. Su questo dobbiamo fare una
riflessione, perché il Presidente Rollandin poc'anzi ci diceva che
si chiude con un utile di risultato di 3.000.000 di euro, viste le
modifiche, visto, visto, visto... Ad inizio 2009 la scelta della
maggioranza è stata quella di modificare le regole: "portiamo al 10
percento la quota alla collettività", cioè a noi tutti, il resto lo
gestisce l'azienda in modo da fare degli investimenti. In questi
tre anni sono transitati nelle casse pubbliche circa 10.000.000 di
euro all'anno, questi nel nostro bilancio e parallelamente la
società ha accantonato un po' di liquidità. Questa liquidità è un
gruzzolotto interessante: è intorno a 28.000.000 di euro, questa è
una parte di liquidità che servirà a pagare l'investimento messo in
campo, che è importante, ma che ha un impatto pesante, perché
supera 70.000.000 di euro.
Con l'andamento del 2012 (da qui la grande preoccupazione), che
non so se si attesterà intorno a 84-85-83, non sono né un mago, né
un manager di casinò, ma con quegli introiti presunti di
consolidamento il prossimo bilancio avrà delle grosse difficoltà a
chiudere con un utile di esercizio. Probabilmente avrà una perdita
di esercizio, si andrà a rosicchiare come un topino il buon
formaggio magari stagionato o che cosa, quel gruzzolotto messo da
parte in questi tre anni. Da lì il punto interrogativo: quanto sarà
l'indebitamento che dovrà mettere in campo la casa da gioco, quanto
sarà l'indebitamento verso le banche con accensione di mutui che
dovrà mettere in campo, tutte cose dette in questi anni? Perché
dico questo? Perché è un po' il gioco delle tre carte - che a me
non piace e non sono neanche capace -, si dice: "noi abbiamo
modificato il disciplinare, perché così paghiamo gli investimenti",
invece non è così scontato e conti alla mano i conti non tornano,
la società dovrà indebitarsi in maniera pesante e con questo trend
questo peso aumenterà.
La scorsa settimana abbiamo voluto dettagliare meglio cosa sta
succedendo nelle altre case da gioco per fare qualche confronto di
natura sia economica che politica; il Presidente Rollandin ha detto
prima che le altre case da gioco hanno mantenuto un disciplinare,
cioè le regole, le briglie diverse, ha citato Campione, Venezia e
Sanremo, con l'azionista, comunque versando delle quote più
importanti, ma hanno dovuto ricapitalizzare. Quello che succedeva
da noi fino a tre anni fa, quando il Presidente ha deciso di non
perdere ulteriore tempo con queste ricapitalizzazioni, di parlare
di casinò in tutti i momenti, di chiudere i bilanci in negativo,
quindi ha cambiato le regole portandole al 10, così è più semplice
e facciamo il nostro gruzzolotto. Il Presidente però sa meglio di
me che in questo momento, nonostante le grandi ricapitalizzazioni
che hanno fatto anche le altre tre case da gioco nel 2011,
l'apporto alla collettività è nettamente più pesante e lì dobbiamo
soffermarci, perché gli ordini di grandezza hanno una loro natura
politica dietro. Le altre tre Case da gioco, soprattutto Venezia e
Campione, hanno versato nel 2011 decine di milioni di euro
defalcando la ricapitalizzazione fatta. Queste sono verifiche che
abbiamo fatto la scorsa settimana con gli uffici del Consiglio
regionale e vi assicuro che in questo momento le altre due Case da
gioco stanno versando alla collettività molto di più.
Non è però neanche solo questa la nostra preoccupazione: la
nostra preoccupazione è che, nonostante il cambiamento delle regole
e dei rapporti fra l'azionista, l'Amministrazione regionale e la
casa da gioco, noi ci troviamo ad avere un gruzzolotto che forse
sarà mangiato a fine anno e la società dovrà accendere mutui molto
pesanti. Questa è la nostra grande preoccupazione, che è di natura
politica e non contabile o economica. C'è stata una scelta a monte,
noi non l'avevamo condivisa, avevamo evidenziato le nostre
perplessità, non siamo dei manager di casinò, non siamo dei
tuttologi, ma penso che l'obiettivo, quando si presenta una
relazione 2011, sia quello di fare un'analisi attenta, valutare i
punti di criticità e i punti di eccellenza, o che sono stati
migliorati per affrontare con una certa tranquillità le scelte da
mettere in campo.
Un'altra considerazione legata ai risultati 2011 e all'andamento
2012, il Presidente prima citava giustamente - è scritto nella
relazione del Signor Frigerio - che nel 2011 la nostra casa da
gioco ha aumentato gli introiti dei giochi elettronici: più 6,71
percento. Dobbiamo parlare di percentuali, altrimenti ci perdiamo e
l'ordine di grandezza viene un po' dopato. Nel 2012, dopo sei mesi
nei giochi elettronici, noi perdiamo quasi il 20 percento, dopo
grandi investimenti che sono stati fatti nella sala multiuso e dopo
l'euforia che questa relazione dà al fatto che non solo abbiamo
tenuto, ma abbiamo aumentato. La metto come perplessità,
Presidente, su questo siamo preoccupati, perché dietro vuol dire
che c'è una mancanza di clientela. C'è stato un investimento
importantissimo per quanto riguarda i giochi elettronici in questi
anni e il risultato ad oggi, se l'anno scorso erano 25.000.000 gli
introiti nelle slot, oggi sono 20, con un 20 percento in meno,
5.000.000 di euro nei primi sei mesi solo nei giochi elettronici.
Una riflessione che faccio all'aula per evidenziare le nostre
preoccupazioni anche in quel settore.
Nei giochi lavorati molte volte in questa legislatura abbiamo
detto che abbiamo perso così tanto negli anni 2007-2008-2009 che
adesso parlare di mantenimento nei giochi da tavolo è molto
difficile, però la nostra grande preoccupazione va nella direzione
delle slot nel momento in cui il grande investimento è già
terminato e i risultati, se l'anno scorso erano soddisfacenti,
quest'anno calano in maniera importante.
Ascolteremo attentamente la replica del Presidente Rollandin,
però abbiamo voluto fare un po' di chiarezza, perché troppi numeri
buttati sul tavolo malamente confondono le idee, manca qualche
pezzo e viene alterato il raffronto con altre realtà. Se parliamo
dei primi sei mesi del 2012, dobbiamo parlare dei primi sei mesi,
se parliamo del 2011, dobbiamo parlare del 2011, se parliamo di
quote di mercato, dobbiamo guardarci negli occhi e dire: "nel 2007
la casa da gioco aveva un suo piccolo, o misero, o importante 23
percento, nel 2011 rimane il 23, nel 2012 rimane il 23, non abbiamo
mosso la classifica per quanto riguarda la quota di mercato nel
sistema dei quattro casinò italiani". Parallelamente indubbiamente
qualche azione è stata fatta, ma i risultati sono questi e poi non
dimentichiamo la quota alla collettività. Su questo non solo ci
teniamo, ma penso sia un passaggio molto importante. Grazie.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Oggi mi fa piacere rilevare che il tono del dibattito, sia per
quanto riguarda l'intervento della collega Fontana che quello del
collega Chatrian, è un tono che si pone nelle condizioni di avere
un dialogo e un confronto sereno sui numeri, magari con una lettura
non sempre convergente, ma che consente di avere un raffronto che
può essere utile al dibattito.
Prima di entrare nel merito della relazione e, a proposito di
contestualizzazione che il collega Chatrian ha voluto far rilevare,
sono andato a cercarmi sul computer alcuni degli articoli che in
questi giorni sono usciti in merito al problema dei casinò. Quando
diciamo che vogliamo contestualizzare, dobbiamo essere chiari e lo
abbiamo detto, chi con toni più marcati chi meno, che il mondo del
gioco e dei casinò in particolare è cambiato, perché basta andare a
Chamonix dove noi valdostani eravamo abituati ad andare, basta
andare a Montecarlo o a Mentone, vi dico anche basta andare in
Romania, i giocatori italiani andavano a Timisoara, sono tutti
casinò che stanno chiudendo, oppure sono in gravissima crisi.
Se vogliamo contestualizzare il livello nazionale, poi entreremo
nei numeri, perché i numeri ci servono per far capire che la
strategia che abbiamo adottato è una strategia di investimento, che
ci penalizza forse in questi due anni 2011-2012, ma l'obiettivo è
quello di raggiungere delle posizioni che non saranno mai quelle
del passato, lo ha detto il Presidente, ma che ci potrebbero far
diventare nel contesto generale dei giochi ancora i leader a
livello europeo, ma su questo passaggio torneremo più
dettagliatamente.
Consentitemi di citare due o tre articoli brevemente.
"Campione: il casinò questa volta esce il rosso, allarme per 150
esuberi, bilancio in rosso per 40.000.000 di euro, probabile lo
stato di crisi, in attesa delle mosse dell'azienda si parla di
contratti di solidarietà, cioè ai dipendenti si propone uno
stipendio con il 20 percento in meno"
, questo è un articolo di
questi giorni. Sempre Casinò di Campione:
"il Sindaco Piccaluga
si appella al Governo per affrontare la crisi, nel corso di un
incontro avuto stamani presso la sede della Provincia di Como e di
Lecco, chiede che si facciano carico delle difficoltà in cui si
trova il Casinò di Campione..."
, eccetera.
"Casinò di
Venezia: profondo rosso per il casinò, meno 17.000.000 in sei mesi
è la voragine dei conti della casa da gioco. La flessione
dell'incasso, al netto delle mance registrate nei primi sei mesi
del 2012, si attesta a meno 21,5 percento, trend negativo che
colpisce Venezia più di Campione (meno 20,6 percento), meno di
Sanremo (23,4 percento), meno di Saint-Vincent (16,8
percento)"
, questo articolo è del 4 luglio 2012.
"Casinò di
Sanremo: insostenibile il costo del personale"
. Cito queste
cose, perché poi tornerò su questo discorso, peraltro già
citato.
Dopo un ulteriore allarme lanciato dalla Corte dei Conti,
nessuno lo dice in modo esplicito, perché la questione è esplosiva,
ma dentro e fuori dal casinò si sta facendo strada la convinzione
che la regressione dell'azienda, cioè degli incassi, è arrivata ad
un punto tale da richiedere contromisure eccezionali, interventi
straordinari sul personale, non licenziamenti ovviamente, ma
contratti di solidarietà.
Ne ho altri di articoli, se volete, ve li posso passare. Prima
di entrare nella relazione...perché, come hanno fatto bene i
colleghi che mi hanno preceduto, si sono documentati e hanno fatto
un buon lavoro, credo di aver fatto anch'io la stessa cosa e,
parlando del Billia, c'è una notizia che voglio dare, che ci serve
per capire meglio alcune cose. La notizia di questi giorni è che la
Tripadvisor
, il più importante sito di recensioni di viaggio
al mondo, ha notificato al Grand Hôtel Billia per la prima volta
l'assegnazione del certificato di eccellenza per il 2011. Questo
importante riconoscimento è conseguito in media solo dal 10
percento delle strutture presenti su
Tripadvisor
ed è
sinonimo di buona qualità dei servizi erogati. Vale la pena
sottolinearlo, perché non si possono evidenziare solo le cose che
voi considerate negative, consentiteci di dire che anche questa è
una cosa che va sottolineata.
Entriamo pure nell'ambito del discorso della relazione. È
indiscutibile che il bilancio del casinò rappresenta un momento
importante di approfondimento, in quanto questa società è una delle
più importanti della nostra regione, soprattutto in un momento di
grave crisi economica questa struttura genera un indotto
fondamentale sia per le entrate dirette che per le entrate
indirette, rappresenta una risorsa fondamentale per quasi mille
famiglie. Ecco perché ho riportato quei passaggi degli articoli di
prima, perché questo è il concetto: circa mille famiglie che ci
lavorano e anche le aziende che forniscono beni e servizi e che
oltretutto bisogna pensare al fondamentale volano che è relativo al
territorio e quindi al turismo.
Dopo quasi 30 anni finalmente si sta intervenendo sulle
strutture con un progetto organico e che noi riteniamo ambizioso,
finalizzato a riportare all'eccellenza non solo la casa da gioco,
ma anche il complesso alberghiero che, come Regione, qualche anno
fa abbiamo deciso di acquistare.
In questo momento la produzione, oltre che dalla pesante crisi
economica, è fortemente penalizzata dalla ridotta operatività,
pertanto sarà fondamentale terminare rapidamente i lavori di
ristrutturazione per ricominciare a vendere un prodotto migliore,
che non è solo esclusivamente il casinò, ma rappresenta una
proposta più completa e accattivante. È un po' il discorso che
faceva Lattanzi, ma che abbiamo fatto più volte, cioè non può più
essere solo il casinò l'attrazione, ma abbiamo cercato con la
ristrutturazione che abbiamo messo in atto di avere un'inversione
di tendenza. Vogliamo privilegiare il turismo e il comprensorio,
per poi consentire ai turisti che vogliono venire nella nostra
regione di trovare anche lo svago del gioco, quindi il casinò
rappresenta il nocciolo del divertimento. Forse manca qualcos'altro
nel contesto, non voglio dire i soliti locali che sono funzionali
ad un certo tipo di gioco, ma mi auguro anche che nel futuro questo
si possa sviluppare. Non basterà l'intervento sulle strutture,
bisognerà spingere affinché il personale sia all'altezza e
preparato secondo gli standard richiesti, pertanto ben vengano i
corsi di formazione a cui hanno fatto riferimento sia il Presidente
che l'Amministratore unico nelle loro relazioni.
Le case da gioco a livello europeo soffrono in questo momento
come qualsiasi altra azienda, a seguito della crisi economica e
della forte contrazione dei consumi - sono notizie di questi giorni
sulla grave crisi della Casa da gioco di Campione, di cui riferivo
prima -, la casa da gioco sta cercando di dichiarare lo stato di
crisi e garantire una continuità aziendale; questo per sottolineare
le difficoltà in tale settore. Il nostro casinò negli ultimi due
anni si è comportato meglio della concorrenza, partendo da
un'obiettiva situazione di difficoltà, e ha costruito un progetto
di rilancio che ora entra nella sua fase più difficile. Bisogna
aspettare la conclusione dei lavori e puntare poi sulla spinta del
marketing
che finalmente potrà ricominciare a vendere un
vero prodotto di eccellenza. Il nuovo Resort
che sta
nascendo dovrà rappresentare, oltre che un fondamentale elemento di
indotto, anche un biglietto da visita per tutta la Valle.
L'esercizio del 2011 termina con 3.344.000 euro, il risultato
della gestione come l'operatività si è sviluppata in un contesto
soprattutto nel secondo semestre dell'anno di grave difficoltà
economica, che ha causato il crollo dei consumi. Naturalmente
questo è successo a tutti i livelli. Il 2011 è stato il primo anno
completo di operatività fra la nuova società che ha fatto la
fusione con la corporazione della STV, quindi ha dovuto far fronte
come per il 2010 alle perdite strutturali delle attività
alberghiere, la cui gestione potrà migliorare sensibilmente solo al
termine della ristrutturazione degli interventi previsti nel piano
di sviluppo. Va sottolineato che il risultato operativo della casa
da gioco senza l'incorporazione della STV avrebbe raggiunto un
utile che è quantificato in 14.000.000 di euro. In sintesi si può
dire che l'obiettivo primario di mantenere in utile la società ed
accumulare ulteriore liquidità prima dell'inizio dei lavori e dei
conseguenti disagi e minori introiti provati dalla ridotta
operatività sia stato raggiunto. Le risorse liquide accumulate
serviranno per un parziale finanziamento delle opere, saranno
strategiche per affrontare al meglio i prossimi due esercizi fino
al 2014, anno in cui potrà ricominciare la piena operatività, ma
soprattutto anno in cui si vedranno i primi effetti positivi di
tutti gli interventi effettuati sia strutturali che
organizzativi.
L'esercizio 2011 è stato molto importante per lo sviluppo futuro
della società, caratterizzato dalla tenuta del fatturato e dalla
crescita delle presenze, anche a fronte del peggioramento della
situazione economica e dall'avvio di tutti i lavori previsti dal
piano di sviluppo. Per comprendere la bontà delle azioni
strategiche della società, è importante sottolineare come da due
anni a questa parte il casinò sia stato quello con la
performance
migliore rispetto al mercato e l'unico ad avere
una crescita sul biennio sia delle presenze che del fatturato. Nel
corso del 2011 i proventi di gioco sono diminuiti solo (noi
diciamo) del 2,83 percento rispetto al 13,21 di Venezia, al 12,42
di Sanremo e al 4,08 di Campione. Nel biennio per tutte le case da
gioco c'è stato un fatturato globale diminuito di più di 50.000.000
di euro. Lo stesso vale per le presenze, passate dal picco storico
di 1.150.000 nel 1995 alle 561.000 del 2008, sono diventate poi
630.000 nel 2011 e hanno avuto un incremento; questo è uno dei dati
positivi che abbiamo già sottolineato.
È bene notare come tutte le case da gioco concorrenti abbiano
chiuso bilanci in forte perdita, in particolare Campione con una
perdita di 40.000.000, eccetera, queste sono cose che ho già detto.
Al tempo stesso queste case da gioco presentano una grossa
sofferenza debitoria, anche se i disciplinari in atto presso gli
altri casinò prevedono una percentuale maggiore a vantaggio degli
enti di riferimento, quindi figurativamente gli enti hanno maggiori
entrate, ma che vengono annullate dalle grosse perdite ed obbligano
la proprietà a continue e dannose ricapitalizzazioni. Noi abbiamo
cercato una strada più semplice, ma anche più chiara. Se si
scorpora poi da questo discorso il Grand Hôtel Billia, la nostra
casa da gioco è tornata dopo molto tempo ad essere quella che ha
registrato la migliore redditività. Infatti l'utile dell'unità
produttiva casa da gioco, sommato alla quota spettante alla
Regione, raggiunge la cifra di 24.000.000 di euro, totale superiore
rispetto alle altre case da gioco. A questo bisogna aggiungere le
decine di milioni di imposte che rimangono a disposizione della
nostra Regione.
I risultati positivi registrati negli ultimi tre esercizi
rappresentano una conferma della bontà delle strategie, intese nel
più ampio senso del termine, messe in campo dallo staff aziendale
per arrestare quel trend negativo che aveva caratterizzato
l'andamento degli introiti di gioco negli ultimi anni. La tenuta
degli introiti di gioco, la crescita delle quote di mercato come
delle presenze è una conseguenza del profondo processo di
riorganizzazione e di recupero di efficienza, di rinnovamento e di
cambiamento. Due sono i fattori: il primo è l'offerta di gioco che
è stata ampliata, rinnovata, in particolare quella relativa ai
giochi elettronici; il secondo è che sono state adottate delle
nuove strategie di
marketing
e commerciali, che hanno
permesso la creazione di una nuova immagine della casa da gioco,
conseguita grazie alla perfetta sinergia prodotta fra l'offerta di
gioco e il divertimento. In tema di
marketing
è stato
proseguito il consolidamento di una nuova immagine aziendale, che è
quello su cui ci siamo da sempre battuti.
Sempre nel 2011 sono proseguite le attività previste nel piano
industriale, di cui è stato detto anche nelle relazioni relative
agli esercizi 2009 e 2010, raggiungono l'attuazione quasi totale
degli interventi che avevamo prospettato.
È importante soffermarsi sull'elemento di più grande rilevanza
per il futuro del casinò: l'andamento del piano di sviluppo; gli
interventi strutturali più importanti sono quelli della Sala
Evolution, del Ristorante Gaya, eccetera. Ricordo poi che la
maggior parte degli interventi è relativa al rifacimento degli
impianti e delle strutture che non erano più a norma rispetto agli
standard minimi richiesti ed è logico ipotizzare che, se non si
fosse intervenuti già a partire dal 2009, realizzando in parte il
piano di sviluppo prima del casinò e poi del complesso alberghiero,
oggi la nostra azienda non sarebbe sul mercato o lo sarebbe in
condizioni di gravissima difficoltà come le altre e in totale balia
della crisi. È certo che nel giro di poco tempo, a causa dello
stato degli impianti e delle strutture, senza interventi sia il
casinò che l'Hôtel avrebbero rischiato la chiusura.
Per quanto riguarda l'andamento dell'attività da gioco relativa
agli ingressi, qui sorvolo perché è stato detto nella relazione. Si
noti bene però che l'aumento nel biennio delle presenze è
confermato anche scorporando le presenze dei residenti, perché già
in passato era stato detto che questo era un aspetto che aveva
portato degli incrementi, ma dai dati non è così.
Un breve cenno ai primi sei mesi del 2012 va fatto, perché è
anche il periodo che ci preoccupa di più, per i motivi già detti.
Nei primi sei mesi dell'anno la diminuzione del fatturato del
casinò è stata pari al 16 percento circa, peggio hanno fatto tutti
i casinò concorrenti che provengono da tre anni di continue
diminuzioni di fatturato: Campione ha registrato meno 20, Venezia
21 e rotti, Sanremo 25. Nello stesso periodo rispetto all'anno
scorso la quota di mercato di Saint-Vincent è salita da 22,57
percento a 23,62. Per il corrente anno e per il prossimo non è
possibile aspettarsi particolari miglioramenti in quanto, a parte
la crisi economica, il prodotto Resort è in fase di costruzione; in
questi due anni sarà fondamentale accompagnare i cambiamenti
strutturali con quelli organizzativi e strategici con assoluta
attenzione, ci pare che siamo assolutamente in linea. Essenziale
sarà l'innalzamento del livello dei servizi e la preparazione del
personale a tutti i livelli, pertanto soprattutto riguardo alla
struttura alberghiera è stata effettuata l'analisi e la valutazione
delle competenze per individuare i
gap
rispetto agli
standard previsti. Alla luce delle risultanze, è stato predisposto
un piano di interventi che prevede la ricerca sul mercato di alcune
figure di eccellenza, ma soprattutto un'intensa attività di
formazione. Lo sviluppo di un programma di
marketing
sarà
essenziale per il lancio del Resort, le prime attività di
comunicazione del progetto sono già iniziate insieme ai primi
contatti con operatori stranieri - qui si citano i mercati russi e
cinesi - ed è chiaro che le attività promozionali si dovranno
sviluppare con tempi coerenti con l'andamento del piano di
sviluppo.
Come già programmato nel piano finanziario, il corrente anno e
il prossimo presenteranno delle sofferenze di bilancio, ma questo è
necessario per riportare il casinò a primeggiare a livello
europeo.
Per concludere, i risultati ottenuti nel 2011 sono sicuramente
apprezzabili e al di sopra delle nostre aspettative, anche perché
ottenuti in un contesto di forte difficoltà economica e strutturale
che abbiamo più volte sottolineato, difficilmente si sarebbe potuto
fare meglio in questo momento particolare della vita del nostro
Paese. Un grande apprezzamento va a tutti i lavoratori, che grazie
a una rinata motivazione hanno espresso il meglio, distinguendosi
rispetto alla concorrenza per impegno e visione. Naturalmente
questi apprezzamenti per il lavoro svolto fin qui sono figli di uno
staff manageriale che consideriamo all'altezza, coordinato da un
Amministratore unico, Luca Frigerio, al quale confermiamo senza
tentennamenti la nostra fiducia.
Presidente
- La parola al Consigliere La Torre.
La Torre (FA)
- Grazie Presidente.
Come è stato detto, la relazione sul casinò è un'occasione
importante per il Consiglio per dibattere su un tema su cui questa
Regione deve essere molto attenta, però, pur partendo da
presupposti diversi che sono quelli di schieramenti politici
diversi, credo che, se vogliamo svolgere pienamente questo tema,
non possiamo non prescindere almeno dalla condivisione di alcuni
punti, che sono più di carattere politico che di carattere
economico, anche perché non è solo necessario addentrarsi in modo
specialistico all'interno del bilancio, come è stato ben fatto in
quest'aula, ma forse occorre fare anche qualche valutazione
politica per dare ragione delle cose che stiamo dicendo.
La prima valutazione è che dobbiamo tener conto del ruolo di
volano complessivo che ha questa struttura sul territorio
valdostano, un volano generale che è ben diverso da quello che
giocano altri casinò nel resto del Paese, come Campione o Sanremo.
Per noi il ruolo del casinò è strategico e baricentrico rispetto ad
una serie di valutazioni che possiamo svolgere
conseguentemente.
Il secondo elemento politico è quello occupazionale: la nostra è
una regione di 130.000 abitanti e, quando parliamo di una casa da
gioco che dà lavoro a 815 persone, dobbiamo considerare questo non
solo come un dato economico, ma come un dato politico-sociale. È
evidente che questo ha un suo peso, riportato anche nell'economia
territoriale e in un'economia complessiva del quadro
dell'occupazione in questo momento in Valle.
Terzo elemento politico è l'indotto, perché il volano generale
dato dal casinò, che non è solo di aspetto turistico, ma anche di
aspetto di indotto economico è fondamentale. All'interno della
struttura del casinò e di quello che vi gira intorno sappiamo bene
quanto è generato dal bilancio del casinò. Questi tre dati politici
non solo non vengono intaccati, ma vengono tutelati e
salvaguardati, lo si evince con molta chiarezza all'interno di tale
relazione, basta andare a leggere i giornali per vedere che quello
che accade in altre regioni è di tutt'altra specie.
Questi dati politici di salvaguardia dei posti di lavoro, di
salvaguardia del ruolo di volano di tale struttura e dell'indotto
sono dati politici fortissimi, su cui, se ci fosse una
condivisione, non potremmo a tale punto non riconoscere che le
azioni che sono portate avanti da questo Consiglio e da questa
maggioranza sono azioni giuste. Sono azioni giuste, perché intanto
tendono a sostenere una trasformazione che va nella direzione di un
rilancio di questa struttura; sono giuste perché sostengono un
management
che in un momento di difficoltà ha necessità di
essere sostenuto e che deve sentire che alle spalle ha una volontà
politica precisa di mantenimento di questi presidi, che abbiamo
definito come elementi politici importanti. È una posizione giusta,
perché deve dare la sensazione al personale del riconoscimento
della loro professionalità e di una visione prospettiva del loro
lavoro. Abbiamo letto sul giornale di pochi giorni fa del Casinò di
Venezia: 150 posti persi. Allora credo che questi siano elementi
che non solo devono far leggere questa relazione per quelli che
sono i dati, dati che, fra l'altro, Signori, parliamoci chiaro,
quando qualcuno viene a parlare delle modifiche del disciplinare,
ma sappiamo di cosa stiamo parlando? Sappiamo che siamo sotto
l'egida del patto di stabilità e che qualunque cifra ci fossimo
fatti dare dal casinò e, se fosse rientrata nel bilancio regionale,
non potrebbe essere stata spesa? È questo il senso che ci vogliamo
dare: di sottrarre delle risorse allo sviluppo per portarle
all'interno di un avanzo di amministrazione? Non credo che questo
sia l'obiettivo politico che questo Consiglio ricerca, ma nemmeno
voi dell'opposizione. Riconosco anche a voi tale volontà di buon
senso, perché penso, se questi punti sono condivisi, che la volontà
comune sia quella di ottenere la massima valorizzazione del bene.
Il problema quindi non è scontrarci e non è nemmeno quello di fare
i certosini su un bilancio, ma è quello di condividere una politica
che tende a sostenere un bene primario di questa Regione per i
motivi per cui lo abbiamo definito e che soprattutto in prospettiva
potrà essere, come ha detto bene il collega Lattanzi,
quell'elemento turistico in più che permetterà alla nostra Regione
di differenziarsi rispetto ad altre realtà.
La cosa è molto semplice. Ho apprezzato i toni molto pacati che
avete usato, però vi invito a comprendere che non è solo una
questione di meri dati, anche perché, se poi vogliamo andare a
vedere il quadro nazionale, lo abbiamo letto su
Il Sole 24ore di
ieri
: c'è un crollo del gioco del lotto del 20 percento, forse
di più. In contrapposizione a questo crollo e che c'è un aumento
del gioco di slot del 20 percento. Vi rendete conto di quanti mini
casinò sono nati sul territorio italiano? Uscite dalla Valle
d'Aosta, che è una Regione anomala per questo verso e andate a
vedere a Torino...
(interruzione del Consigliere Donzel, fuori
microfono)
...allora, se uscite, le vedete le cose e allora non potete
venire qui a dire che le cose non le sapete! Mi fa piacere che me
lo confermi.
Avete visto cosa hanno costruito sul territorio italiano? Mini
casinò mascherati...ovunque ne hanno costruite di queste sale e, se
prendiamo atto di questo e prendiamo atto di una situazione che è
stata ben spiegata sia per le normative dello Stato, sia per la
concorrenza sleale creata da questi mini casinò, i risultati, anche
se andiamo nell'analisi dei dati, sono confortanti.
Per ragioni politiche la nostra azione si dimostra un'azione che
ha un senso, si dimostra un'azione che continuo a dire vuole anche
essere condivisa, non è che vogliamo prenderci la paternità di
essere quelli che fanno delle cose, noi pensiamo che queste siano
delle azioni che questo Consiglio può condividere: ecco perché vi
invito a riflettere e a condividere. "Sì" quindi al senso politico,
"sì" al senso economico, questa è una relazione che sicuramente
lascia delle preoccupazioni, ma che, rispetto ad un quadro
complessivo e generale, tranquillizza non solo noi per le azioni
che stiamo facendo, ma deve tranquillizzare anche chi opera
all'interno del casinò e soprattutto i valdostani che devono capire
che stiamo puntando fortemente alla valorizzazione di un bene
primario, come è il Casinò della Valle d'Aosta.
Presidente
- La parola al Consigliere Donzel.
Donzel (PD)
- Grazie Presidente.
Solo una piccola integrazione per chiarire alcuni passaggi della
discussione in atto, posto che i numeri parlano chiaro e tutti
hanno sostenuto che andiamo meglio di chi va peggio, quindi è
questa la timida soddisfazione dell'aula del fatto di affondare più
lentamente. In questo mi riferisco ai dati sul casinò. Tutti gli
esperti colleghi hanno potuto rimarcare come il dato generale sia
un dato di tutti i grandi casinò italiani, non è solo una questione
locale: è una questione generale, come crescano questi casinò
on
line
, il dato degli ultimi quattro mesi è sconcertante: 14
punti di crescita percentuale, sono arrivati a raccogliere
45.000.000 di euro con una crescita, qualcuno dice lo Stato ci
perde da una parte, ma ci riguadagna dall'altra, perché 9.000.000
di euro incassati solo dai casinò
on line
con la tassazione,
quindi lo Stato fa sempre cassa. Siamo noi che dobbiamo
confrontarci invece con il problema della casa da gioco.
Credo allora che il progetto iniziale che partì all'inizio di
questa legislatura mirasse soprattutto al rilancio della casa da
gioco, poi questioni indipendenti dalle nostre volontà, come la
crisi economica, abbiano stravolto lo scenario e se ne sia creato
uno leggermente diverso su cui bisogna far chiarezza. Non a caso il
Presidente ha detto correttamente:
"questo è il primo bilancio
Billia più casinò"
, cioè non stiamo più parlando del vecchio
casinò, in questa legislatura il vecchio casinò non esiste più.
Infatti è lo stesso Frigerio in una bellissima intervista
rilasciata al
Corriere della sera-economia
che lo dice:
"i casinò di una volta avevano un meccanismo primordiale
anticipatorio del federalismo fiscale, tanto che spesso le case da
gioco venivano realizzate in territori depressi
- Campione è un
po' particolare come concetto, ma probabilmente si riferiva
soprattutto a Venezia o alla Valle d'Aosta, parlava di tutti, ma
pensava a noi... -
proprio per incoraggiarne la crescita
economica e creare occupazione"
. Questo grande obiettivo del
casinò che forniva denaro alle casse della Regione è oggi
completamente esaurito, oggi è già tanto se il casinò salva sé
stesso. La mia prima preoccupazione è proprio questa.
Farò solo due passaggi su due questioni: il primo riguarda il
casinò e il territorio, il secondo il casinò e l'occupazione. In
questo tentativo di salvare il casinò si crea il Resort Casinò,
cioè una cosa che mette insieme il gioco di azzardo con l'attività
dell'Hôtel, ma se prima era il gioco d'azzardo il fulcro,
l'attrattiva, il perno, ora il gioco d'azzardo è completamente
spento e diventa quasi una cosa aggiuntiva, accessoria, cioè:
"vieni nel nostro Resort, dove c'è di tutto e di più che ti
facciamo anche magari giocare". Questo mi preoccupa, perché questo
non è il rilancio della casa da gioco, ma è inventarsi un nuovo
sistema di fare attività turistica. Visti gli ingenti investimenti
sul casinò, sul gioco, è molto preoccupante, perché non è detto
funzioni completamente tale meccanismo in cui ora il casinò è quasi
subordinato. Spesso emerge questa visione dell'importanza del
Resort, parlavamo di casinò oggi, ma alla fine è venuta fuori la
S.p.A. più bella d'Europa ed io aggiungo: non dimentichiamo gli
outlet
e quanto ci sarà lì dentro... Mi viene però in mente
che Saint-Vincent è una città importante, pochi giorni fa sono
state inaugurate le terme - mi rammarico perché sarei andato
volentieri anch'io all'inaugurazione - e alle terme abbiamo la
Social S.p.A., la Private S.p.A., la Sunny S.p.A., la Baby S.p.A. e
poi ci facciamo anche la S.p.A. più meravigliosa d'Europa dentro il
Resort, ma quante S.p.A.? Quella è una S.p.A. privata, questa sarà
la S.p.A. che avrà le spalle coperte dal pubblico, quindi il tema
qual è? Ma non è che stiamo creando un super mega - faccio un
paragone grossolano solo per farmi capire - come abbiamo fatto nel
territorio intorno ad Aosta, dei grandi magazzini che poi hanno
ciucciato tutta l'utenza commerciale e hanno distrutto il piccolo
commercio, hanno annientato le piccole attività e continuiamo fra
l'altro a costruirne di questi supermagazzini finché ce n'è,
dicendo ai commercianti: "vi sosteniamo, vi aiutiamo, siamo con
voi", quando invece stiamo creando una roba che assorbirà quei
turisti che sono anche già in calo, salvo magari il pezzo del 5
stelle, che può essere un elemento aggiuntivo, potenziante di tutto
il territorio valdostano, ma rischiamo di attirare lì togliendo
altrove. Abbiamo il ristorante più bello che c'è, allora chi va a
mangiare nel ristorante nel centro di Châtillon? Chi va a mangiare
nel ristorante a Saint-Vincent se c'è il più bel ristorante nel
Resort? Non è che stiamo facendo una cosa megagalattica tutta
chiusa, pubblica, in contrasto con le energie imprenditoriali
territoriali? Non era invece il casinò una cosa che attirava
giocatori che poi si spandevano sul territorio creando ricchezza?
Qui stiamo invece invertendo, il casinò non ha più potenzialità,
creiamo una struttura vicino e questa struttura, anziché fare
sinergia con il territorio...e mi sono permesso di specificare
bene: escludo la questione del 5 stelle, ma c'è un enorme 4 stelle
che fa questa cosa.
Mi si dice che c'è l'attività congressuale che viene potenziata;
allora vado a vedere l'attività congressuale di questi mesi a
Saint-Vincent. Tutti dicono: "è chiusa", ma qui c'è il trucco, non
è chiusa, perché sono state create delle immense sale congressuali.
Mi spiegate quelle immense sale congressuali che ha creato il
Comune di Saint-Vincent per chi diavolo le ha create, per fare
quali congressi? Quale congresso è stato fatto? Ve lo dico io: la
presentazione delle Terme di Saint-Vincent! Nelle immense sale
congressuali del Comune di Saint-Vincent! Un'attività congressuale
- l'ho detto tre anni fa - non si crea dal nulla: è un'attività che
deve essere permanente, non è che parte il Resort e adesso andiamo
a vedere quattro convegni da mettere su, non è così che funziona!
Avevamo detto: si può già organizzare una
équipe
specializzata che lavora sull'attività congressuale che, questa sì,
potrebbe creare delle sinergie sul territorio? Non ci risulta che
questo sia stato fatto, quindi sul ruolo del casinò e del Resort
come motore dello sviluppo territoriale, se voi ci chiedete se
condividiamo questo progetto, io esprimo delle grosse riserve,
perché temo che questo non sia motore di sviluppo per la piccola
imprenditoria del comprensorio, ma che anzi assorbirà su di sé
tutta l'utenza che è già in calo. La cosa è dimostrata dalla
necessità di intervenire su questi territori con degli interventi
aggiuntivi, cioè noi abbiamo aperto le terme in un territorio come
Saint-Vincent e Châtillon, un investimento importante costruito con
un progetto molto interessante. Investiamo tantissimo sul casinò,
ma poi siamo costretti su quello stesso territorio - sto facendo un
ragionamento generale che cerca di spiegare che le ragioni
oppositive sono ragioni che magari la maggioranza può non
condividere, ma sono ragioni - ad investire altro denaro, ad
esempio con il ritiro della Juventus. Non ha niente a che vedere
con le polemiche, ma è il ragionamento, cioè su un territorio dove
già ci sono tanti investimenti il territorio piange, cioè i
commerci, i bar piangono, allora bisogna fare un intervento
aggiuntivo. Si cala un asso aggiuntivo e questo significa che le
scelte strategiche di cui si parla ad oggi non stanno dando i
risultati attesi e per il futuro richiederanno degli interventi
suppletivi per sostenere le attività commerciali private
individuali, perché la gente dirà: "qui non c'è abbastanza gente
che viene, fate qualcosa perché siamo con l'acqua alla gola" e ci
si inventa oggi la Juventus, domani qualcos'altro.
Vi è quindi una seria preoccupazione, ma poi vengo all'ultima
cosa, non voglio farla lunga per non passare per uno che fa
dell'ostruzione. C'è una cosa interessantissima che dice
l'Amministratore delegato sulla situazione che è passata in
sordina, si è detto: "guardate che Venezia sta parlando di ridurre
il personale, a Sanremo le cose vanno malissimo", guardate che le
cose vanno malissimo anche per gli 815 della Valle d'Aosta, perché
Frigerio nella sua intervista parlava di tutti i casinò, solo che
qui qualcuno sull'occupazione ha cercato di glissare e di parlare
di altri soggetti. Frigerio ha detto:
"sembra che questi dati
allarmino ulteriormente gli addetti ai lavori, tanto che il terreno
di disputa si è ormai spostato sulla contrattazione aziendale ormai
incapace di legare produttività e salario"
. Durissimo attacco
dell'Amministratore del casinò agli attuali contratti dei
lavoratori. Commenta
Il Sole 24ore
:
"ogni casinò ha al
suo interno il proprio contratto di riferimento e la concertazione
sindacale avviene in maniera polverizzata, senza passare dalle
logiche della contrattazione collettiva"
. In altre parole dice
è il meccanismo contrario di quello delle aziende, vedi FIAT, che
invece insistono sulla contrattazione decentrata e ritengono sia
anacronistico affidarsi a quella centrale. Qui i casinò - tradotto
- hanno paura di dire ai dipendenti: "guardate che qui si
sforbicia", stanno cercando di dire: "dobbiamo fare un accordo
tutti i casinò insieme e diamo la sforbiciata tutta assieme, così
diamo la responsabilità al Governo nazionale, alle logiche
nazionali, noi volevamo mantenervi il vecchio contratto aziendale,
ma bisogna applicare un contratto collettivo nazionale, magari lo
dice la CGIL, lo dicono quelli di sinistra, noi vi avremmo tenuti
lì". Allora queste sono le cose di cui bisogna discutere in questa
sede: che fine farà la contrattazione?
Frigerio ha detto:
"sarebbe necessario
- non sono parole
di Donzel: di cosa dobbiamo parlare qui dentro? -
superare
vecchie divisioni ed inquadrare gli addetti in un contratto
assimilabile a quello del turismo
(uno dei più bassi che ci
sono in circolazione!)". Rincara Frigerio, commenta il giornalista
del
Corriere della Sera
, sullo sfondo fra l'altro si stanno
stagliando le prime richieste di ammortizzatori per gli esuberi. Lo
stanno facendo gli altri casinò, non il Casinò della Valle d'Aosta,
ma questo è un tema. Allora non possiamo venir qui a dire come ha
fatto qualcuno, riconosco che il Presidente è stato molto cauto nei
dati, con una situazione che è quella che è, cercare di dire che
qui le cose vanno meglio che altrove. Qui la situazione è
delicatissima soprattutto per gli 815 dipendenti del casinò, non
facciamo finta di niente dicendo che tutto va bene, quando ci sono
queste dichiarazioni! Che debba poi esserci da parte di tutti lo
sforzo per salvare l'occupazione del casinò, siamo i primi a dirlo,
ma che questo non avvenga a scapito della piccola imprenditoria -
piccola per modo di dire, per noi alcuni alberghi di Saint-Vincent
sono imprese di rilievo - e a scapito del territorio! Questo è il
concetto che volevo rappresentare, quindi qualche perplessità è
bene averla e non lanciare grida di entusiasmo rispetto agli altri
casinò, perché per una crisi enorme che coinvolge tutto il mondo
del gioco bisogna guardare più in là e non solo allo scalino del
2013, perché le sorprese post elettorali le abbiamo già viste sui
buoni di benzina ed altro.
Presidente
- La parola al Vicepresidente Chatrian, per il
secondo intervento.
Chatrian (ALPE)
- Grazie Presidente.
Per fare qualche considerazione dopo aver ascoltato attentamente
i colleghi che sono intervenuti sulla relazione soprattutto con
considerazioni di natura politica. Io di mestiere non faccio né il
certosino, né il ragioniere, sono architetto di professione e
qualche considerazione in più è d'obbligo, altrimenti manca un po'
di chiarezza. Vorrei fare chiarezza sulle ultime considerazioni che
ho fatto, legate ad una scelta che la maggioranza ha fatto, che è
stata quella che conosciamo, collega La Torre, sulle nuove regole
messe in campo nel 2009, le conosciamo, grazie per averci
illustrato le sue, che accettiamo volentieri, ma le conosciamo.
Proprio su questo mi soffermo per chiarezza, non solo con lei, ma
con l'aula, con tutti coloro che ci ascoltano, con i
valdostani.
Gli introiti del Comune per il 2010 per il Casinò di Venezia
sono stati 93.000.000 di euro, io non ho parlato di 93.000.000 di
euro ad esempio perché devono essere decurtati 28.000.000 di
riduzione di capitale, da 90 passiamo subito a 60, anche se la
convenzione fra la casa da gioco e il Comune di Venezia prevede un
introito annuo per il Comune pari a 107, mai raggiunto. Solo per
chiarezza e per mettere sul tavolo gli ordini di grandezza, perché
107 mai raggiunti, 90, andiamo a 60, tant'è vero che ho parlato
prima di decine di milioni di euro, non ho parlato né di 90, né di
107, solo per contestualizzare le risorse versate alla
collettività. Per quanto riguarda il Casinò di Sanremo, nel 2011
sono stati versati 13.009.000 euro. Per quanto riguarda il Casinò
di Campione, c'è una nuova casa da gioco realizzata nel 2007,
quindi contestualizziamo pure tutti i dati e le scelte fatte e gli
introiti per il Comune per il 2011, quando c'è stata una flessione
del 2 percento rispetto al 2010, sono stati di 63.845.000 franchi
svizzeri. È solo per contestualizzare di quello di cui stiamo
parlando e di cosa gli altri casinò trasferiscono nelle casse
pubbliche, al di là delle piccole regalie che rimangono nel sistema
Valle d'Aosta.
Una riflessione in più poi: la scorsa settimana con i colleghi
del gruppo abbiamo letto attentamente un articolo su "Incontri di
civiltà su San Luca da Frigerio, patrono del gioco italiano", dove
si fa la cronistoria di cosa è successo in questi ultimi 40-50
anni:
"i tempi sono proprio cambiati, Frigerio ha dalla sua un
aspetto fresco e cordiale e, quando parla, è animato da un più che
ragionevole ottimismo, che contagia l'interlocutore. Frigerio in
realtà è il frutto di una vera e propria rivoluzione culturale, che
ha investito, mutandolo radicalmente, il mondo del Casino de la
Vallée. Bisogna riflettere che, essendo il casinò un centro di
potere enorme per il microcosmo valdostano, tutti i maggiorenti
della Regione cercavano di metterci lo zampino, a maggior ragione
da quando l'Amministrazione regionale ne aveva ripreso direttamente
la gestione e l'ambiente era in larga misura degenerato: amici,
amici di amici, compromessi, qualche imbroglio, talvolta ruberie,
basta leggere le cronache giudiziarie degli ultimi venti anni per
mettere a fuoco quale fosse la situazione. Situazione che si è
fatta affannosa con la crisi della casa da gioco quando anche lo
Stato ha scoperto per le sue casse il gioco d'azzardo. Così al
nuovo Governatore della Valle d'Aosta, Augusto Rollandin, è venuta
l'idea, come di consueto intelligente, di risolvere questo
ginepraio chiamando da fuori (Campione d'Italia) un trentacinquenne
neppure blasonato, non era ancora un dirigente, ma intelligente,
ambizioso con molta voglia di fare, nominato Amministratore unico,
prima vera rivoluzione dopo 50 anni di consigli di amministrazione
carichi di veti incrociati, senza alcun legame con il territorio e
con le sue eventuali faide. Frigerio ha fatto piazza pulita di
tutti i vecchi manager più o meno compromessi e ridato aria nuova
alla casa da gioco. Il tutto non senza qualche trauma"
. Sempre
su questa rivista c'è una domanda diretta:
"Lei ha come padrone
un politico, è facile il rapporto?
" Frigerio risponde:
"sono
sempre stato colpito dalla voglia di fare e dall'impegno del mio
azionista, insieme creiamo progetti, gestiamo, ma cerchiamo le
risorse, in questo senso talvolta mi dimentico che l'azionista è un
politico, perché questa mentalità è da imprenditore"
.
Grazie.
Presidente
- La parola alla Consigliera Carmela Fontana,
per il secondo intervento.
Fontana (PD)
- Volevo fare anch'io delle precisazioni.
Dalla discussione che è venuta fuori dalla maggioranza...non so se
ho capito male io, ma mi sembra che si stesse parlando del bilancio
del casinò e io ho fatto delle valutazioni su tale bilancio. Mi
sembra che va nella direzione...ho apprezzato molto il Presidente,
che è stato abbastanza corretto nel dire le cose positive e le cose
negative dove ci sono delle preoccupazioni, come penso abbiamo
tutti. Quello che ho sentito dopo invece mi dà l'idea che noi non
siamo d'accordo per il rilancio delle strutture, assolutamente non
è così! Io le condivido, devo dare merito che si sta facendo un
grande lavoro, sono stata con la commissione e ho dato atto di
questo, perché non voglio dire che non sono d'accordo e che non
andava fatto, questo sicuramente aiuterà in futuro il rilancio, ma,
secondo me, si sta perdendo di vista il rilancio della casa da
gioco, a parte quello che si sta facendo e che andava fatto. Sono
d'accordo - parlo a livello personale - che si stanno facendo dei
grandi lavori, è un investimento che andava fatto, perché la casa
da gioco stava cadendo a pezzi e andava riqualificata. Io non sono
una grande intenditrice di queste cose, perché non frequento tante
case da gioco, ma nella mia piccola esperienza...mi dà l'idea che
si stia perdendo di vista il problema, che è la casa da gioco e le
perdite che registra in risorse ed ingressi. Forse va fatto un
rilancio nei giochi da tavolo, dove abbiamo perso tantissimo. Non
dico che sia facile, poi se devo dire che, in confronto agli altri
casinò, il nostro va meglio e dobbiamo essere contenti, per me
questa è una magra consolazione.
Viste le risorse che stiamo impegnando per ritirare su la
struttura, bisognerebbe vedere di non trascurare proprio la casa da
gioco, che, secondo me, va al primo punto, perché il resto viene da
sé. Se vado al casinò, è logico che devo avere dietro delle
strutture efficienti, ma è alla casa da gioco che devo fare
attenzione. Il mio discorso va in quella direzione: vedere cosa si
può fare per attirare quei clienti che abbiamo perso magari dando
più servizi, adesso non ho la soluzione, altrimenti si sarebbe
risolta la situazione. Era questa la mia idea, non voglio passare
per quella che è contraria a tutto, assolutamente no. Penso che
bisogna cercare di rivedere cosa fare per rilanciare la casa da
gioco, perché, se la casa da gioco funziona bene, abbiamo più
risorse, stiamo bene tutti e sta bene anche la Valle d'Aosta.
Presidente
- La parola al Consigliere Agostino.
Agostino (UV)
- Grazie Presidente.
Non mi dilungo tanto, perché i dati sono stati tutti sciorinati,
ma solo per ribadire alcune cose. Prima il collega Donzel ha detto:
"è già bello che il casinò mantiene sè stesso"
, ma averne di
aziende così in questo contesto di crisi totale, in cui si
mantengono mille famiglie e in più qualche milione di euro lo dà
anche alla Regione! Ma da dove arrivate! Sembra che godiate nel
dire che il casinò va male, e date la colpa a chi? Stiamo facendo
di tutto per poter recuperare quote di mercato, l'ultima
commissione ha parlato di andare nei Paesi asiatici, in India, dove
c'è un aumento del PIL di più del 10 percento, per cercare di
recuperare un po' di miliardari che vengano un po' in qua. Lo si
cerca di fare nel miglior modo possibile, ma qua sembra che la
minoranza goda nel dire che il casinò va male, non ci sono più
soldi. Cerchiamo di fare il possibile per migliorarlo, sono sicuro
che, finita questa crisi, nel 2013 o nel 2014 ripartirà
completamente, sono convinto che il nostro casinò diventerà ancora
meglio degli anni '80-'90, quando dava alle casse regionali
centinaia e centinaia di milioni, sono sicurissimo con il Resort
che abbiamo messo, con tutto il benessere, che diventerà, come ha
detto il collega Salzone, la perla delle Alpi, il miglior casinò
d'Europa e non solo, con tutto quello che gli creiamo intorno,
terme comprese, Centro benessere, sono sicuro al cento
percento!
Abbiamo un'azienda, chiamiamola azienda, in questo momento in
Valle d'Aosta che mantiene questa occupazione e in più dà dei soldi
alla Regione? Qua sembra che stiamo demonizzando un'azienda alla
quale sembra dobbiamo dare noi dei soldi, ma guardate che il casinò
è ancora in attivo! Ancora si mantiene e dà delle piccole risorse
alla Regione, anche se non più come una volta, collega Louvin,
quando lei era Presidente o Assessore, dove attingevate per pagare
i dipendenti regionali. Sono finiti quei tempi, adesso il casinò
bene o male è la seconda azienda dopo la Regione...
(interruzione del Consigliere Louvin, fuori
microfono)
...cosa? Sì, andava lei a prendere i miliardari: "lasciate i
soldi così che dopo li distribuiamo in Valle d'Aosta", faceva così
lei? Ma è ridicolo quello che sento! Grazie.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Ringrazio tutti i
colleghi che sono intervenuti nel merito di questo documento, che
voglio ricordare è ai sensi della legge una fotografia di quello
che è successo nel 2011, poi si è dato anche uno spaccato di questi
sei mesi. Le considerazioni che sono state fatte sono importanti e
le teniamo nel dovuto conto.
Nella sostanza tre sono i punti sostanziali che emergono. Tutti
hanno evidenziato l'interesse e l'importanza che la casa da gioco
ha non solo per Saint-Vincent, ma per tutto il territorio, questo è
un dato importante; l'interesse per l'occupazione, il numero di
addetti che, anche se è stato ridotto in un momento difficile, è
ancora consistente; poi non dimentichiamo che attorno a questo
gravita una serie di altre situazioni collegabili come lavoro. C'è
da dire che oggi siamo nel mezzo di un progetto importante, che ha
visto il piano strategico approvato dalla Regione finalmente
partire. Voglio ricordare che negli anni di progetti, di proposte
di modifica, di piani per il casinò se ne sono fatti di tutti i
colori, con milionate di euro di parcelle che abbiamo finito di
pagare l'anno scorso, chiusa parentesi. Questa volta siamo andati
più sullo stringato, abbiamo fatto un progetto con un piano
strategico che poggia su due aspetti: uno, avere una situazione
ricettiva importante, ecco il perché del Resort a 4 e 5 stelle e
che dà anche una risposta a quella esigenza, ricordo qui il
confronto fatto con gli albergatori non solo di Saint-Vincent, con
i quali si diceva che il casinò non può fare concorrenza alle
strutture sul territorio, ma deve esprimere un qualcosa di più,
deve avere un'eccellenza che porti nella zona altre persone. La
presenza di un 5 stelle - in Valle ce ne sono pochi - è un modo per
evitare questa concorrenza e l'
appeal
del casinò è di dire:
"chi viene al casinò...", vorrei evidenziare che non è che noi
diciamo: "venite" solo perché c'è un Resort, ma "venite" perché con
il Resort sicuramente il giocatore VIP chiede anche determinati
servizi.
Dobbiamo dire che tutta una serie di clientela l'abbiamo in
parte persa per altre ragioni, in parte ha trovato altri spazi,
anche per le difficoltà del momento. Ricordo che, oltre al gioco di
azzardo, tutti molto correttamente hanno precisato la concorrenza
che lo Stato biscazziere fa a tutti gli altri giochi, inoltre
fioriscono le bische clandestine e sono tanti i locali che hanno
impropriamente giochi elettronici che non potrebbero avere, non
rispettano le dimensioni dei locali. Tutto questo impoverisce la
struttura casinò, che invece è collocata con il Centro congressi, e
qui voglio rispondere ad una giusta preoccupazione dei colleghi:
per il Centro congressi c'è una struttura che sta studiando non
solo il rilancio del Centro congressi, ma anche di mettere insieme
i centri congressi di tutta la Valle e un collegamento a livello
nazionale per vedere la possibilità a breve del rilancio e di
avere, perché la programmazione si fa per tempo, la presenza di
aziende, come si faceva una volta, che organizzano i loro incontri
e quindi utilizzano questo centro molto importante. Credo che,
sotto questo profilo, ci sia nel progetto di rilancio, che è anche
del
marketing
, giustamente lo ricordava il collega Lattanzi,
abbiamo utilizzato persone di grande prestigio ed esperienza per
dare consigli su come collegarsi con reti di alberghi che possano
avere l'eccellenza, quindi sulla possibilità di vedere il futuro
gestionale (per questo si è fatta la formazione del personale).
Abbiamo creato quindi un insieme di azioni mirate sul programma che
quest'aula ha approvato e che per una volta si sta realizzando,
rispettando i tempi; anche questo è un mezzo miracolo in un momento
in cui tutto è in ritardo. Lì lavorano più aziende, lavorano in
modo coordinato e i risultati si vedono, perché i tempi sono
rispettati; questo è un fatto eccezionale nel panorama
pubblico.
Vorrei anche rispondere all'osservazione pertinente del collega
Chatrian, che diceva: "qui c'è un investimento che arriverà alla
fine a 70.000.000 di euro, se ne sono oggi messi da parte 28 più
quelli che saranno...come faremo a gestire la differenza?". A
questo livello abbiamo immaginato un percorso, che verrà definito
questa settimana, che porta ad un utilizzo dei fondi attraverso CVA
e Finaosta, c'è un finanziamento interno con le liquidità che hanno
le società partecipate e, anziché passare attraverso le banche,
verrà data una remunerazione al fondo che CVA mette a disposizione
di Finaosta, che lo mette a disposizione a sua volta di un
finanziamento per il casinò. Così, invece di andare a finanziare le
banche, che hanno difficoltà in questo momento, verrà fatto un
finanziamento attraverso i fondi e CVA i fondi che ha a
disposizione li impegna, quelli che non sono strategici per le
attività proprie, in assicurazioni e questo risulta dagli atti. Una
parte di questi fino a 50.000.000 di euro verrebbero dati a
disposizione, pagando quello che verrebbe pagato ad una banca,
cioè, se venisse fatto un contratto diretto fra la Casino e la
banca, ci sarebbe da pagare un tasso legato all'indebitamento,
questo tasso viene calcolato e quindi non è gratis. Sarà
conteggiato un tasso medio secondo un calcolo che viene fatto da
Finaosta e verrà così remunerato l'impegno di fondi di CVA, che
vengono passati attraverso Finaosta. Questo darà le garanzie e in
più i soldi vengono mantenuti nella parte pubblica, perché non
vengono dati ad altre situazioni. Questo è un quadro che siamo
riusciti a mettere insieme, ragionando sulla possibilità di fare
gruppo e di utilizzare fondi a disposizione ed è sicuramente un
passo avanti importante...
(interruzione del Consigliere Louvin, fuori
microfono)
...sì, però il 28 c'è, quindi questo darebbe la garanzia, però
poi dopo solo di pagare un mutuo, rimodularlo nei 15 anni e quindi
questo è un dato positivo.
Nell'ambito delle opzioni vorrei tornare sul discorso della
gestione del Billia, vorrei ricordare le spese fatte, vuoto per
pieno, negli anni: dal 1994 al 2002 sono stati spesi
190.000.000.000 di vecchie lire. Oggi noi, come avete visto,
sappiamo che non è oggi a pareggio, però permettetemi di dire le
quote sono molto diverse; è corretto guardare anche questi aspetti
che non sono banali, oltre alla gestione ottimale che viene fatta
del personale.
Nel concludere, come dicevo all'inizio, non c'è da avere toni
trionfalistici, perché non è questo l'atteggiamento, ma il tono è
quello di essere soddisfatti di quello che si è fatto e si sta
facendo, sapendo che ci sono dei grossi rischi, ma che abbiamo
fatto un investimento che ci garantisce la possibilità di avere uno
sviluppo. Mentre sull'altro profilo, se lasciavamo le cose
com'erano, rischiavamo la chiusura per carenze legate
all'applicazione della normativa vigente sulla sicurezza e in più
non avevamo un rilancio che queste possibilità di investimento ci
danno. È un fatto quindi molto positivo per mantenere il
territorio, i lavoratori e soprattutto le ricadute positive su
tutto quello che ne è. Con questo, ripeto, ci sarà sempre
l'attenzione nei confronti di quello che viene svolto in tale
periodo molto difficile, ma tanto è stato fatto e tutti gli
investimenti costituiscono una polizza per il futuro del casinò.
Grazie.
Presidente
- Il Consiglio prende atto della relazione
annuale.
Il Consiglio
Premesso che:
- la legge regionale 30 novembre 2001, n. 36, recante:
"Costituzione di una società per azioni per la gestione della Casa
da gioco di Saint-Vincent", prevede, all'articolo 8, la
presentazione annuale da parte del Presidente della Regione di una
relazione sull'andamento della gestione della Casino de la Vallée
S.p.A.;
- il Presidente della Regione ha trasmesso copia del bilancio
di esercizio della Casino de la Vallée S.p.A. al 31.12.2011,
completo della relazione sulla gestione, della relazione del
Collegio Sindacale, della relazione della società di certificazione
e della ricevuta dell'avvenuto deposito del bilancio all'Ufficio
Registro Imprese di Aosta;
Prende atto
della relazione.
Relazione
(omissis)
