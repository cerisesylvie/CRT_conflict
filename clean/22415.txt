Classificazione
DIRITTO ALLO STUDIO
ISTRUZIONE PUBBLICA
Università



Oggetto del Consiglio n. 2015 del 21 giugno 2006 - Resoconto
OGGETTO N. 2015/XII - Estensione al 30° anno di età dei benefici
per studenti universitari. (Ritiro di mozione)
Mozione
Ricordato l'impegno dell'Amministrazione regionale nel
promuovere l'istruzione universitaria al fine di elevare nella
popolazione attiva maggiori competenze nei differenti settori di
conoscenza;
Preso atto che la vita media anche nella nostra Comunità
nell'ultimo decennio si è notevolmente allungata e con tale
allungamento si sono modificate anche le singole età della vita,
per cui l'istruzione universitaria prosegue mediamente sino ai 30
anni e oltre;
Sottolineato che tale fenomeno ha caratteristiche positive
perché consente comunque una maggiore acquisizione di competenze
utili alla nostra comunità;
Ribadito che un elemento importante a sostegno di questi
studenti universitari "tardivi", così come per quelli più giovani,
è il sostegno alla mobilità attraverso i contributi previsti dalla
legge regionale 29/97;
Il Consiglio regionale
Impegna
la Giunta regionale a predisporre una modifica alla legge
sopraccitata per definire le modalità di estensione al 30esimo anno
di età dei benefici attualmente limitati al 26esimo anno.
F.to: Ferraris - Fontana Carmela - Fiou - Sandri
Presidente - La parola al Consigliere Sandri.
Sandri (GV-DS-PSE) - Sarò breve. A noi interessava portare
l'attenzione su questo problema, lo abbiamo fatto anche un po' di
fretta, quindi il Presidente ci scuserà sul fatto che abbiamo dato
questa idea dell'estensione al 30° anno... si voleva solo dare
un'indicazione di tendenza, non ovviamente vuole essere esaustiva.
Vorremmo capire se c'è la possibilità, tenuto conto che i percorsi
universitari si stanno allargando - dalla laurea breve alla laurea
specialistica, ai corsi di specializzazione, "master", dottorato -
e che gli studenti sempre più percorrono questi studi in là con gli
anni, di trovare il modo di dare un contributo per la mobilità che
non fosse limitato al 26° anno di età, in quanto altrimenti si
taglierebbero fuori quasi 450-500 persone che frequentano con
assiduità varie tipologie di corsi universitari.
Presidente - La parola al Presidente della Regione, Caveri.
Caveri (UV) - La richiesta di ritiro di questa mozione deriva
dal fatto che l'Assessore Pastoret e i suoi uffici si stanno
occupando di tale questione, che era stata sottoposta al Presidente
attraverso una petizione presentata da circa 700 studenti
universitari della Valle d'Aosta. Visto che la soluzione
prospettata potrà andare addirittura al di là dei 30 anni, con una
soluzione diversa e profittevole sia per le casse pubbliche, sia
per gli studenti universitari nelle diverse articolazioni e
seguendo una serie di criteri oggi esistenti per la concessione
delle borse di studio nel settore dell'istruzione pubblica,
chiederei il ritiro perché a breve il Governo regionale presenterà
una soluzione alternativa a quella attualmente vigente con la
limitazione ai 26 anni.
Presidente - La parola al Consigliere Sandri.
Sandri (GV-DS-PSE) - Non possiamo che accogliere con favore
questa richiesta, perché va esattamente nella linea della nostra
mozione, quindi la ritiriamo.
Il Consiglio prende atto.
