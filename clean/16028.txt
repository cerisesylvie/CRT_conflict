Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2378 del 22 gennaio 1997 - Resoconto
SEDUTA POMERIDIANA DEL 22 GENNAIO 1997
OGGETTO N. 2378/X Iscrizione all'ordine del giorno di nuovi
oggetti.
Deliberazione Il Consiglio
delibera
di iscrivere all'ordine del giorno dell'adunanza in corso i
seguenti oggetti:
- Risoluzione presentata dai Consiglieri Tibaldi, Lanièce,
Linty, Collé e Marguerettaz:
"Presa di posizione contro le dichiarazioni del Presidente del
Consiglio dei Ministri riguardo alle iniziative referendarie delle
regioni".
- Risoluzione presentata dal Consigliere Linty:
"Disapprovazione della decisione governativa di sopprimere la
brigata alpina "Cadore" e auspicio per il potenziamento del Corpo
degli alpini".
Presidente Colleghi consiglieri, c'è adesso la richiesta di
iscrizione di tre risoluzioni. Voglio ricordare ai colleghi che
convocheremo di nuovo la commissione, che si è già riunita e che
per adesso non ha trovato ancora un'intesa, per superare il
Regolamento, o meglio: il Regolamento precisa quali sono le
condizioni per la presentazione di risoluzioni e ordini del giorno,
però una prassi che era ormai consolidata ha fatto sì che non
venisse rispettato il Regolamento del Consiglio. Però faccio
presente ai colleghi che se continua questa consuetudine, se cioè
si continua con la presentazione di risoluzioni di questo tipo che
come ho ricordato altre volte tendono a mettere in discussione
l'organizzazione dei lavori del Consiglio, dal momento che vi sono
le interpellanze, le interrogazioni e le mozioni che hanno questo
compito, si va a mettere in discussione la volontà e lo spirito con
cui si era votato il Regolamento.
Invito pertanto coloro che hanno presentato le risoluzioni a
valutare se è il caso di rinviarle, però questa è una scelta che
deve fare ogni presentatore di risoluzione, perché qui si tratta
ancora prima di tutto di iscriverle.
Ha chiesto la parola il Consigliere Linty.
Linty (LNPIAP) A seguito di un accordo con l'Assessore
all'agricoltura abbiamo ritenuto di integrare questa risoluzione,
quindi di portarla al prossimo Consiglio. Dal momento che la
ritiro, non c'è più bisogno di iscriverla.
Se posso dire una parola circa le affermazioni testé fatte dal
Presidente, sono pienamente d'accordo, cioè nel momento in cui si
trova una norma e si regolamenta la presentazione di risoluzioni in
aula, che sia una norma rispettata da tutti, perché non vorrei che
i consiglieri non potessero presentare e magari gli assessori sì.
Se c'è una norma che lo vieta e prendiamo la decisione tutti di non
presentare più risoluzioni quando ci sono i lavori del Consiglio, a
me va benissimo, purché - ripeto - sia rispettata da tutti!
Presidente La risoluzione sulle quote latte viene ritirata. Ha
chiesto la parola il Consigliere Tibaldi.
Tibaldi (Ind) Apprezzo l'intervento del Presidente, però i suoi
richiami sono sempre a senso unico, cioè sempre quando vengono
proposti dei documenti da parte dell'opposizione.
Apprezzerei che una volta tanto il Presidente facesse simili
richiami anche quando vengono presentati documenti analoghi da
parte della maggioranza, che magari vertono su fatti o condanne a
morte, o iniziative sindacali che hanno ben poco a che vedere con
l'attualità dell'argomento.
Non possiamo presentare delle mozioni se un argomento come
quello, il cui contenuto è esplicitato nella risoluzione che ho
presentato, avviene con due giorni di anticipo. E il Presidente del
Consiglio lo sa meglio di me, perché ci vogliono 12 giorni di
tempo. D'altro canto penso che l'opposizione, il sottoscritto in
particolare, abbia dato prova di ampio rispetto nei confronti delle
sospensioni che sono state disposte e che hanno dato esempio di
grande sbracamento dell'aula. Cerchiamo allora di venirci incontro
l'uno con l'altro!
Il Consiglio poi è sovrano, se non vuole iscriverla, non la
iscrive, quindi decidete voi. Ritengo che sia opportuno sottoporre
questo atto all'iscrizione, poi ognuno è libero di fare quello che
si sente.
Presidente C'è da valutare se vogliamo interrompere i lavori e
se domani ritorniamo dopo che abbiamo fatto la scelta, perché non
credo che una risoluzione come quella presentata da Tibaldi possa
essere approvata sic et simpliciter in questo Consiglio, credo che
meriterà di nuovo sospensione. Comunque c'è la richiesta
d'iscrizione, la pongo ai voti.
Pongo pertanto in votazione la risoluzione presentata dai
Consiglieri Tibaldi, Lanièce, Linty, Collé e Marguerettaz:
"Presa di posizione contro le dichiarazioni del Presidente del
Consiglio dei Ministri riguardo alle iniziative referendarie delle
regioni".
Presenti, votanti e favorevoli: 26
Il Consiglio approva all'unanimità
Presidente Pongo in votazione la risoluzione presentata dal
Consigliere Linty: "Disapprovazione della decisione governativa di
sopprimere la brigata alpina "Cadore" e auspicio per il
potenziamento del Corpo degli alpini".
Presenti, votanti e favorevoli: 25
Il Consiglio approva all'unanimità
