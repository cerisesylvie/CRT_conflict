Classificazione
ASSISTENZA SANITARIA E OSPEDALIERA



Oggetto del Consiglio n. 2594 del 8 giugno 2023 - Resoconto
OGGETTO N. 2594/XVI - Interpellanza: "Utilizzo di dispositivi
di protezione delle vie respiratorie nelle strutture non
ospedaliere".
Bertin (Presidente) -
Punto n. 64. Per l'illustrazione,
la parola alla consigliera Minelli.
Minelli (PCP) -
Il 28 aprile scorso il ministro della
salute Schillaci ha emanato un'ordinanza con cui dispone dal 1°
maggio 2003 al 31 dicembre 2023 l'obbligo di utilizzo di
dispositivi di protezione delle vie respiratorie ai lavoratori,
agli utenti, ai visitatori delle strutture sanitarie,
socio-sanitarie e socio-assistenziali, comprese le strutture di
ospitalità e di lungodegenza, le residenze sanitarie assistenziali,
gli
hospice
, le strutture riabilitative e le strutture
residenziali per anziani. Pochi giorni dopo, il 5 maggio,
l'Organizzazione mondiale della sanità ha ufficialmente dichiarato
la fine dell'emergenza sanitaria cominciata l'11 marzo 2020 con la
dichiarazione di inizio pandemia. Il massimo organismo mondiale
della salute, ricordando che, secondo le proprie stime, il virus ha
causato circa 20 milioni di decessi, oltre a numerose altre
problematiche economiche e sociali che ben conosciamo, ha affermato
che Covid-19 continuerà a essere una patologia da controllare e da
gestire alla stregua di qualsiasi altra malattia infettiva. I più
recenti dati sulle vaccinazioni anti Covid in Italia ci dicono che
l'84,7% della popolazione ha completato il ciclo vaccinale, sono
dati del maggio 2023.
Siamo assolutamente consapevoli che soprattutto laddove si
ospitano dei soggetti fragili occorre adottare le corrette
precauzioni preventive, ma ci rendiamo altrettanto conto che nelle
strutture socio-assistenziali, che sono a tutti gli effetti la
casa, l'abitazione di molte delle persone anziane che vi abitano,
risulta particolarmente difficile e anche disagevole l'uso
prolungato delle mascherine previsto per i prossimi sette mesi,
anche quelli estivi, per persone che, di fatto, hanno effettuato
tutte le vaccinazioni previste. Abbiamo ricevuto molte segnalazioni
sia da parte di operatori, sia da parte di familiari e di anziani
in struttura che sottolineano disagi e difficoltà.
Aggiungo un elemento che non è oggetto dell'interpellanza, ma
visto che mi è stato evidenziato in questi giorni, colgo
l'occasione per portarlo all'attenzione di tutti: molti cittadini
si lamentano anche delle regole e delle modalità per le visite ai
propri familiari in RSA, in strutture di accoglienza, che hanno
mantenuto praticamente le stesse rigidità quasi che si fosse ancora
in fase di pandemia: mi riferisco a prenotazioni, orari, tempi di
permanenza, numero di persone che possono accedere e via di questo
passo, proprio come durante la fase acuta della pandemia, ma, per
fortuna, non è più così, quella fase è superata e lo certificano
gli organismi a livello internazionale.
Con le premesse che ho illustrato, chiediamo all'Assessore
competente se in sede di Conferenza Stato-Regioni o nella
Commissione apposita sia stata affrontata la questione
dell'utilizzo dei dispositivi, cioè se c'è stata comunque
un'interlocuzione, se sono state espresse delle posizioni e se è
stata presa in considerazione, oppure se si intende farlo e si
intende portare questo problema all'attenzione, che è l'ipotesi per
le strutture non ospedaliere di un alleggerimento delle norme e
nella fattispecie la possibilità di non far indossare la mascherina
agli utenti con ciclo vaccinale completo o a coloro per cui i
medici curanti ne faranno richiesta, naturalmente fatta salva la
fornitura di mascherine agli utenti che intendano proteggersi
maggiormente.
Sappiamo benissimo che è competenza dello Stato emanare le
disposizioni, l'ordinanza è un'ordinanza del Ministero ma la
richiesta che poniamo è appunto di sapere se c'è stata una
discussione, un'analisi, una serie di proposte in questo senso, non
ci riferiamo soltanto alla nostra Regione ma è per capire se questo
problema è stato posto all'attenzione. Spero che sia chiaro quello
che ho chiesto.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Il ministro della salute Schillaci è
intervenuto in argomento all'ordinanza del 29 dicembre 2022 che
aveva prorogato al 30 aprile 2023 l'uso di dispositivi di
protezione delle vie respiratorie per i lavoratori, gli utenti e i
visitatori delle strutture sanitarie, socio-sanitarie e
socio-assistenziali, comprese le strutture di ospitalità e
lungodegenza, le residenze sanitarie assistenziali, gli
hospice
, le strutture riabilitative, le strutture
residenziali per anziani, anche non autosufficienti, e negli
ambulatori e studi medici. Il Ministro, con ulteriore sua
ordinanza, il 28 aprile 2023 ha disposto la continuazione
dell'obbligo di indossare i dispositivi di protezione delle vie
respiratorie sino al 31 dicembre 2023 da parte delle sopra
richiamate strutture, lavoratori, utenti e visitatori delle stesse.
Riteniamo di buon senso che il Ministro si sia avvalso dei suoi
consulenti e delle strutture al suo interno.
Al riguardo l'Azienda USL è intervenuta con propria nota di
indicazione del 17 maggio 2023 recante: "Disposizioni relative
all'adozione sul territorio regionale di misure concernenti
l'utilizzo dei dispositivi di protezione delle vie respiratorie" in
relazione all'accesso delle strutture sanitarie, socio-sanitarie e
socio-assistenziali, in ordine all'applicazione dell'ordinanza del
Ministro della salute del 28 aprile 2023, nella quale sono
chiaramente indicate le disposizioni per le strutture non
ospedaliere e nella quale si precisa che, fatto salvo l'obbligo
dell'uso dei dispositivi di protezione delle vie respiratorie, in
assenza di soggetti positivi al virus, è sufficiente l'utilizzo
della mascherina chirurgica da parte degli operatori, visitatori e
familiari, mentre nel caso in cui si rilevi la presenza di soggetti
positivi o con sintomatologia che possa far supporre un'infezione,
la mascherina chirurgica va sostituita con la mascherina FFP2, atta
a prevenire le infezioni sia all'utente che al personale e ai
visitatori, di fatto questo è l'unico alleggerimento possibile alle
norme vista la situazione epidemiologica corrente.
Presidente -
Replica la consigliera Minelli.
Minelli (PCP) -
Grazie Assessore per la risposta. Lei ci
ha detto sostanzialmente il contenuto dell'ordinanza della Regione
riguardo alla tipologia di mascherine, mascherina chirurgica nelle
situazioni cosiddette "normali" e FFP2 nelle altre situazioni.
La domanda era un po' diversa, non era legata al fatto di quali
disposizioni la Regione vuole o può adottare per quanto riguarda
l'alleggerimento delle misure, nella domanda si chiedeva se, a
livello proprio di confronto con il Ministero, che immagino nella
Commissione preposta è un confronto che dovrebbe avvenire, ci sono
state delle richieste e ho specificato prima ma lei era impegnato a
chiacchierare con altri Consiglieri... ho chiesto se c'era stata la
possibilità di interloquire e anche se c'erano state da parte di
altre Regioni delle richieste, cioè se in un certo senso da parte
del territorio ci fosse stata una richiesta al Ministero, perché è
abbastanza sconcertante per gli utenti e per i cittadini capire
questa apparente incoerenza tra l'ordinanza ministeriale, poi
ovviamente a cascata l'ordinanza regionale, e le dichiarazioni
dell'Organizzazione mondiale della sanità. Questo non deve essere
visto come una richiesta da parte nostra di voler caldeggiare la
possibilità di fare delle azioni che non possono essere fatte, ma
semplicemente cercare di capire che il problema di contemperare
l'esigenza di prevenzione e di tutela sanitaria con quella di un
miglioramento della vita quotidiana delle persone anziane, che è
una vita quotidiana che non è più quella della fase pandemica,
sarebbe un argomento di cui discutere a livello interistituzionale.
Un ritorno alla normalità è giusto ed è auspicabile anche per
quelle persone anziane plurivaccinate che vivono in struttura e non
possono, per vari motivi, abitare nelle loro case, dove ovviamente
ci sarebbero delle condizioni diverse. Credo che poi ci vorrebbe
anche un'attenzione, una presa in carico della situazione degli
operatori, perché gli operatori comunque anche loro, e lo sappiamo,
devono aver fatto le vaccinazioni e sono da qui alla fine dell'anno
obbligati a mantenere i dispositivi. Un invito che si può fare, che
facciamo all'Assessore è di condividere anche con i suoi omologhi,
e quindi con il Ministero, la possibilità di arrivare a degli
ulteriori alleggerimenti.
Lei poi non ha ascoltato, infatti non era un elemento contenuto
nell'interpellanza ma l'ho aggiunto io... ho detto che ci sono
parecchie segnalazioni che vengono dai cittadini riguardo alle
modalità per le visite ai propri familiari in RSA e le rigidità che
permangono sugli orari, le prenotazioni, il numero di persone che
possono accedere. Su questo credo che si potrebbero adottare alcune
modifiche, soprattutto riguardo alla questione delle prenotazioni e
dell'accesso. Non so se lei ne è al corrente ma se una persona
accompagna in struttura un'altra persona anziana, sto parlando, per
esempio, di coniugi, uno ricoverato in struttura, l'altro a casa,
un figlio accompagna, non è possibile nemmeno all'aperto in un
ambiente idoneo poter essere presenti in due con la persona
anziana, francamente questa mi sembra una modalità un po'
esagerata.
