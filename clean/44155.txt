Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1217 del 27 gennaio 2022 - Resoconto
OGGETTO N. 1217/XVI - Interpellanza: "Esame da parte della
Commissione competente della proposta di linee guida per la
formazione in materia di igiene alimentare".
Marguerettaz (Presidente) -
Punto n. 38 all'ordine
del giorno. La parola al consigliere Baccega per la
presentazione.
Baccega (GM) -
Siamo stati sollecitati da alcune
categorie rispetto a una possibile delibera che verrà proposta nei
prossimi mesi. In realtà dopo più di un anno e mezzo nel quale si è
richiesto di affrontare in Commissione il nuovo regolamento di
alimenti e bevande più volte richiamato in questi quindici mesi di
Consiglio regionale e che l'assessore Guichardaz nel Consiglio
scorso si è impegnato a portare l'approvazione entro il mese di
marzo 2022, contemporaneamente si porta avanti il tema del
regolamento che disciplina l'addestramento e la formazione degli
operatori e degli addetti al settore alimentare.
Sicuramente è un provvedimento importante quanto delicato:
importante perché vengono dettate le linee guida fondamentali di
prevenzione nel contesto della sicurezza alimentare e per
proteggere la salute dei consumatori, delicato soprattutto in
questo lungo periodo di pandemia, perché gli operatori del settore
alimentare devono verificare e garantire istruzioni agli addetti
promuovendo le buone prassi igieniche da adottare, il rispetto
dell'igiene personale, la pulizia e la sanificazione dei locali,
delle attrezzature e la conservazione degli alimenti.
Io credo che mettere insieme questi due provvedimenti sia un po'
azzardato, riteniamo che sarebbe opportuno intanto attendere
l'approvazione del regolamento di somministrazione di alimenti e
bevande, perché le categorie coinvolte - lo sappiamo tutti - sono
parecchio in difficoltà e sono impegnate a sostenere le loro
aziende, a cercare il personale che o si ammala, o non si trova e
non hanno bisogno di ulteriori appesantimenti burocratici imposti
dalla politica ancorché richiesti dalle norme europee.
Noi vorremmo sapere se è stato condiviso con le associazioni di
categoria questo documento che è stato elaborato che non abbiamo
ancora, se intende farlo e se lo ha approfondito, se è intenzione
dell'Assessorato portare all'attenzione della Commissione
consiliare la proposta che determina le linee guida per la
formazione in materia di igiene alimentare, poi ancora qual è il
livello di urgenza per dover approvare questo documento e se questo
documento ha una rilevanza urgente. Sappiamo che la formazione
sostituisce dal 2004 il libretto sanitario e se non si può, per il
momento, fare affidamento al regolamento CEE, che è molto più
sintetico e dà all'operatore la giusta responsabilità.
Presidente -
Per la risposta, ha chiesto la parola
l'assessore Barmasse.
Barmasse (UV) -
Faccio una premessa: le linee guida per
l'individuazione dei criteri e per la formazione igienico-sanitaria
degli addetti alle imprese alimentari, a seguito della sospensione
del libretto di idoneità sanitaria per il personale addetto alla
preparazione, produzione, manipolazione e vendita di sostanze
alimentari, sono state approvate con deliberazione di Giunta
regionale n. 4197/2004 ma nel 2019-2020 e 2021 sono state approvate
a livello europeo e nazionale tutta una serie di normative, tra cui
il decreto legislativo 2 febbraio 2021 n. 27 recante: "Disposizioni
per l'adeguamento della normativa nazionale alle disposizioni del
regolamento Unione europea 2017/625", che hanno profondamente
modificato la normativa in materia sino ad allora vigente. Le linee
guida regionali necessitano di un relativo adeguamento, per cui la
struttura competente dell'Assessorato della sanità, in
collaborazione con la Struttura di igiene alimenti e nutrizione
dell'Azienda USL, nel 2021 hanno redatto una bozza di nuove linee
guida da sottoporre alla condivisione dell'associazione di
categoria e di tutti gli attori coinvolti. Infatti, martedì 18
gennaio 2021 si è svolta una prima riunione convocata già a
dicembre 2021 a cui hanno partecipato tutte le associazioni del
settore al fine di stabilire un iter di condivisione per arrivare a
un'approvazione di nuove linee guida.
La prima domanda era: "se è intenzione dell'Assessore competente
portare all'attenzione della Commissione consiliare la proposta".
Sicuramente, una volta concluso il percorso di condivisione e
definizione delle nuove linee guida con tutti gli attori coinvolti,
la proposta sarà portata all'attenzione della Commissione
consiliare competente.
"Se sono state coinvolte le associazioni di categoria nella
stesura delle linee guida"; nella riunione indetta per il 18
gennaio 2022 si è deciso di costituire un tavolo di lavoro
comprensivo delle associazioni di categoria per la condivisione e
definizione delle linee guida. L'approvazione delle nuove linee
guida non è urgente, ma va ovviamente fatta appena possibile
proprio per allineare tutte le professionalità sulle nuove
normative perché una corretta ed efficace formazione costituisce la
base per ottenere la garanzia della sicurezza igienico-sanitaria,
ma anche per elevare la professionalità delle maestranze. Il tavolo
di lavoro citato potrà terminare l'iter di definizione - questo è
stato concordato con le associazioni - di tali linee guida
presumibilmente entro giugno 2022.
Presidente -
Per la replica, ha chiesto la parola il
consigliere Baccega.
Baccega (GM) -
In realtà, le sue risposte danno un po' di
respiro al percorso di questo provvedimento e il fatto che si sia
aperto un tavolo di lavoro con le associazioni è sicuramente un
elemento positivo. Quello che ci preme ancora una volta
sottolineare è che questo è un momento fortemente complicato, siamo
ancora in una fase di emergenza fino al 31 marzo, quest'emergenza
pandemica fa sì che ci siano ristoranti, bar e strutture ricettive
e di somministrazione che sono chiuse per mancanza di personale. A
Rhêmes "chiuso per Covid", c'è davvero una situazione piuttosto
complicata e difficile; gli operatori del settore alimentare che
devono trasferire ai loro dipendenti tutta questa parte di
formazione non avendo i dipendenti fissi diventa per loro davvero
complicato: ecco perché riteniamo di recepire anche le
preoccupazioni degli operatori della somministrazione in genere
perché non è forse il momento di impegnarli in un percorso del
genere. Ribadisco la necessità di richiamare alla prudenza nel
coinvolgere questo settore in ulteriori appesantimenti. Poi ci
sarebbe anche la questione del regolamento di somministrazione di
alimenti e bevande, che ancora non abbiamo visto, che dovrà essere
approvato e che si immagina possa avere delle modifiche che
potrebbero dare delle risposte importanti agli esercizi,
migliorative, di rilancio, ovviamente senza far venir meno i
principi di sicurezza alimentare che sono sicuramente importanti
per la collettività.
