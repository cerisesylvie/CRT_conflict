Classificazione
CASA DA GIOCO



Oggetto del Consiglio n. 2880 del 26 luglio 2017 - Resoconto
OGGETTO N. 2880/XIV - Interrogazione: "Notizie in merito
all'attuazione del piano di rilancio del Casinò".
Rosset (Presidente) -
Punto n. 6 all'ordine del giorno.
Ha chiesto la parola l'assessore Chatrian, ne ha facoltà.
Chatrian (ALPE) -
Per quanto riguarda la prima domanda
che ci viene posta, "se parallelamente alla trattativa sul costo
del lavoro è stato prodotto un reale e fattivo piano di rilancio
del Casinò sotto il profilo dell'attrattività e del marketing",
faccio presente che la nuova
governance
della società in
questa prima fase di ristrutturazione è stata fortemente assorbita
dalla complessa trattativa per l'abbattimento del costo del lavoro
e per la rinegoziazione della normativa dei contratti, che ha fatto
registrare un risultato che può essere definito, per molti aspetti,
storico. Proprio i risparmi che si registreranno nei prossimi mesi,
grazie all'accordo formalizzato solo quindici giorni fa, in data 10
luglio, ora che è stato approvato il bilancio d'esercizio relativo
al 2016, costituiranno la base di partenza per la definizione delle
nuove strategie di
marketing
. Le strutture della casa da
gioco che si occupano di marketing, sono pronte a sviluppare le
linee di indirizzo contenute nel piano di ristrutturazione
aziendale. Per quanto riguarda l'unità produttiva dei servizi
alberghieri, è in fase avanzata l'individuazione del direttore
responsabile dell'intera struttura, che avrà come primo obiettivo
la stesura del piano d'azione di marketing, sempre nel solco di
quanto già indicato nel piano. Aggiungerei che anche
l'individuazione del direttore del personale, ormai imminente,
potrà contribuire significativamente alla riorganizzazione
dell'intera struttura, con il miglioramento della
performance
, del clima aziendale e la riduzione
dell'assenteismo. Sono queste le prime indispensabili azioni per
assicurare il successo di un qualsiasi piano di marketing.
Il secondo quesito: "quali accorgimenti sono già stati attivati
per garantire il piano di rilancio della Saint-Vincent Resort &
Casino, quali risultati già raggiunti su questo versante e quali
quelli attesi". Posso intanto rassicurarvi che nel settore delle
slot machine
si è proseguito con interventi mirati a
consolidare l'attrattività della casa da gioco e conseguentemente
consolidare e aumentare i dati del giocato, attraverso
l'introduzione dei
Mistery Jackpot
, che hanno incontrato un
discreto favore da parte della clientela. È stata anche
sperimentata una nuova formula che permette l'attribuzione di
bonus
alla clientela e che verrà replicata in futuro,
considerata l'accoglienza avuta. A questo si aggiunge la
prosecuzione del progressivo rinnovamento del parco macchine e
delle sale, mirato a dare nuovi prodotti di richiamo e nuovi e più
gradevoli spazi di gioco. Per quanto riguarda i giochi lavorati,
sono state promosse manifestazioni a premio sui giochi da tavolo,
recentemente sul
Poker Ultimate
e in precedenza sul
Blackjack
. Accanto a queste, sono proseguite le più
tradizionali iniziative promozionali mirate sulla clientela per lo
Chemin de Fer
e per il Punto Banco.
Nel futuro immediato, la società punta sugli interventi
organizzativi di maggior spessore previsti dal piano industriale, a
cui sono peraltro legate le possibilità di meglio strutturarsi con
le giuste professionalità. Inoltre la casa da gioco intende agire
tanto sugli investimenti promozionali, per organizzare eventi di
forte richiamo mediatico affinché ci sia un ritorno, quanto sul
fronte della realizzazione di progetti già in cantiere, come quelli
avviati con primarie realtà nel mondo delle slot, per accordi
innovativi in grado di garantire anche l'autofinanziamento
dell'iniziativa.
Per rispondere alla terza domanda, con cui si chiede contezza
del risultato di gestione della nuova governance dettagliata mese
per mese, credo sia opportuno ricordare che la stessa è stata
insediata il 24 marzo 2017 e che ha ereditato una situazione
complessa, in un'azienda seriamente destrutturata. Cercherò di
darvi comunque qualche dato prendendo come base, per quanto
riguarda i risultati della produzione, quelli del secondo trimestre
2017 che, rispetto all'analogo periodo del 2016, fanno registrare
un segno positivo di più 4,85 percento, mostrando una beneaugurante
inversione di tendenza rispetto al medesimo periodo 2016, che ha
registrato un segno negativo di 19,22 percento. Un altro indicatore
positivo che fa sperare in un miglioramento degli introiti futuri,
è l'aumento sensibile del giocato alle slot machine. Il giocato di
questo segmento risulta in continua crescita dopo un primo bimestre
2017 in flessione (meno 5,19 percento), ma che alla data odierna
mantiene un miglioramento sensibile del
trend
di più 0,17
percento.
Più che sotto il profilo della produzione, il quale anche sul
brevissimo periodo registra un segno positivo, credo sia utile
ricordare i traguardi raggiunti dalla governance in questi mesi. Mi
riferisco principalmente a cinque elementi: al rispetto dei tempi
molto stretti concessi dalla proprietà per la presentazione del
piano di ristrutturazione, con l'insediamento del nuovo
amministratore il 24 marzo e la data di consegna del piano alla
proprietà avvenuta il 10 maggio; alla chiusura di un accordo
sindacale che ha permesso il superamento di una procedura di
licenziamento collettivo che andava a colpire 264 lavoratori, con
l'adozione di misure economiche e soprattutto gestionali certe,
efficaci nell'immediato ma soprattutto in un'ottica futura e che
individuano nel 2019 l'ottenimento dell'equilibrio economico
finanziario per la società; all'inserimento nell'accordo di aspetti
importanti per il futuro aziendale, quale l'accordo sulla
definizione del reddito d'ingresso per le nuove assunzioni;
all'avvio della riorganizzazione aziendale prevista dal piano
approvato. Se siete interessati, posso fornirvi i risultati di
gioco elaborati dalla struttura regionale al 30 aprile, al 31
maggio e al 30 giugno.
Per quanto riguarda l'ultima domanda, "quanto è costata fino ad
ora e quanto costerà in futuro la squadra...", vorrei fare due
considerazioni e rispondere nel merito. La redazione di un piano di
ristrutturazione aziendale in tempi così stretti ha richiesto
l'individuazione di una squadra di professionisti esterni
all'azienda, per avere una visione il più possibile oggettiva delle
problematiche. L'individuazione di questi professionisti è avvenuta
nel rispetto degli obblighi di pubblicità e trasparenza dettati
dalla legge regionale n. 20 del 2016. Sono state ricercate e
individuate le seguenti professionalità: dottori Francesco Marino,
Paolo Giovannini e Daniele Botta, in quanto esperti nei due settori
industriali di intervento per il rilancio dei giochi e alberghiero;
lo studio legale Trifirò, in quanto composto da esperti di diritto
del lavoro per giungere all'abbattimento del relativo costo; il
dottor Massimo de Dominicis, in quanto esperto di bilanci e finanza
aziendale; l'avvocato Silvio Tersilla e la società Deloitte, in
quanto esperti nel coordinamento della squadra e
nell'individuazione dell'inefficiente esposizione contabile del
piano. Le lettere di incarico complete degli onorari richiesti, il
curriculum
vitae
dei professionisti e delle società e
le modalità di affidamento sono state pubblicate sul sito
istituzionale della società, come previsto dalla legge n. 20 del
2016, ed ammontano complessivamente a 207.500 euro, oltre agli
oneri fiscali e previdenziali di legge e rimborsi spese. È comunque
possibile visualizzare tutti i documenti sul sito della società
Casa da gioco.
A seguito dell'approvazione del piano di ristrutturazione da
parte del Consiglio regionale, la società ha avviato le ricerche
delle figure professionali indispensabili a completare
l'organigramma aziendale per quanto attiene a due figure apicali
indispensabili per il rilancio e la gestione delle tematiche sul
tappeto: il direttore dell'unità produttiva alberghiera e il
direttore del personale. I costi che si dovranno affrontare per i
loro compensi non sono ancora stati individuati in modo definitivo.
Il costo individuale, in ogni caso, dovrà essere ricompreso entro i
118 mila euro lordi onnicomprensivo, per rispettare i limiti
fissati dalla legislazione regionale.
Si segnala infine che, per assicurare lo sviluppo delle misure
individuate dal piano di sviluppo per il settore giochi, la società
ha chiesto all'Autorità nazionale anticorruzione, con la richiesta
di parere del 13 giugno 2017, che dovrebbe trovare risposta entro
la fine del mese di luglio, di poter prorogare la collaborazione
con due dei professionisti redattori del piano, per una durata
dell'incarico che potrebbe andare da un minimo di sei mesi e sino
al limite massimo di luglio 2018.
Se poi avete piacere di avere i tre elaborati al 30 aprile, 31
maggio e 30 giugno, per quanto riguarda gli introiti lordi
suddivisi per giochi elettronici e giochi lavorati, sono
disponibili.
Dalle ore 9:51 assume la presidenza il vicepresidente
Fosson
.
Fosson (Presidente) -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
L'Assessore ci ha fatto un po'
la sua narrazione della situazione apparentemente in evoluzione del
casinò e del Hotel Billia, lasciando intendere in qualche modo come
sia necessario lasciar lavorare la "Giunta del fare" e la
governance
, e i risultati arriveranno. Io volevo
rassicurarla, Assessore: noi del gruppo PD-Sinistra VDA siamo e
saremo ben lieti se la casa da gioco riprenderà quota e uscirà
dalle secche, quindi la nostra interpellanza non mira sicuramente a
fare polemica. Il problema però qui, collega Chatrian, è di capire
se il casinò deve diventare effettivamente una casa di vetro o se
deve rimanere nell'ombra, con una gestione opaca e poco
trasparente. Uso questo termine volutamente, più che altro nella
sua connotazione di qualcosa che non lascia vedere e non lascia
trasparire.
La questione centrale, collega Chatrian, è che dopo anni di
battage
sulla condivisione degli obiettivi e delle
informazioni - sulla trasparenza, appunto - lei che oggi ha la
delega sul casinò, non sembra passare dalle parole ai fatti. Questo
Consiglio apprende notizie e informazioni dalla stampa (l'articolo
di oggi ci dà una serie di dati che noi non avevamo) o per
iniziativa dei singoli consiglieri regionali. Bisogna fare
iniziative ispettive per avere dei dati. La stampa fa il suo
mestiere, ma è innegabile - questo l'ho detto all'inizio - che
sostituisca oramai i luoghi deputati alla discussione e infine alla
decisione. Che lei oggi ci fornisca tutta una serie di dati, anche
ottimistici, rispetto alla crescita o all'ipotetica risalita del
casinò, può anche andare bene, ma che non si faccia un passaggio o
una serie di passaggi nella Commissione deputata al fine di
conoscere questi dati e noi li veniamo a sapere direttamente dalla
stampa, credo che sia un qualche cosa di profondamente irrispettoso
certamente nei confronti delle istituzioni, ma in qualche modo
anche dei cittadini che rappresentiamo. E ribadisco anche questo
mio disagio e questo mio fastidio di apprendere notizie in questa
sede - nel teatrino della politica, quello in cui anche la Giunta
in qualche modo cerca di dare notizie ai cittadini - e dalla
stampa, ma non direttamente nei luoghi deputati. Io penso che
questa modalità - lo ribadisco, per quel che mi riguarda - debba
essere modificata e cambiata. È bene che in dieci minuti lei ci dia
una serie di dati, ma sarebbe anche opportuno che tutti questi
passaggi fossero fatti volta per volta nelle Commissioni deputate,
perché francamente - io non so i colleghi - sul casinò noi non
abbiamo avuto nessun tipo di aggiornamento, successivamente
all'insediamento di questa fantomatica squadra di personaggi che
sembrerebbe, a sentire lei, stia tirando su le sorti del
casinò.
Riguardo alla questione del
marketing
e altro, lei dice
che si sono fatti una serie di interventi mirati sulle
slot
machine
, ma io non ho sentito di interventi, per esempio, fatti
sul gioco lavorato. Vi siete probabilmente occupati fino a ora di
tutt'altro, cioè di rimettere a posto le questioni lavorative, ma
quello che voi avete garantito nel momento in cui c'è stato un
cambio di maggioranza, era un percorso parallelo di contenimento
dei costi, con un occhio importante alla sostenibilità, e di
rilancio della casa da gioco. Oggi noi abbiamo visto solo il
percorso di contenimento dei costi, solo e sempre esclusivamente
sul personale. Tutto il resto - il lavoro di rilancio della casa da
gioco, che avrebbe dovuto partire dal primo giorno, gli interventi
sul marketing e altro, la promozione - lei lo lascia all'"intende
agire" da parte della governance.
Io spero che lei abbia l'accortezza, collega, di portare questi
dati e di commentarli in Commissione. Adesso ci sarà la pausa
estiva, però io penso che sia fondamentale da parte nostra avere
contezza del percorso che stanno intraprendendo i nuovi gestori del
casinò, perché altrimenti mi viene davvero da pensare che siete
tanto bravi a raccontare una situazione, ma poi al momento della
verifica, non avete la forza e nemmeno il coraggio di venire a
spiegarci.
Dalle ore 9:59 assume la presidenza il presidente
Rosset
.
