Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 190 del 7 aprile 1982 - Resoconto
OGGETTO N. 190/VII - FORMULAZIONE DI VOTI PER IL
TRASFERIMENTO ALLE REGIONI DELLE AZIENDE TERMALI GIA' FACENTI PARTE
DEL DISCIOLTO EAGAT.
PRESIDENTE
: Do lettura della proposta di delibera
presentata dalla Giunta:
Il Consiglio regionale
delibera
- di esprimere parere negativo, per quanto citato in
premessa, sulla proposta di legge n. 2559 presentata il 29 aprile
1981;
- di esprimere parere favorevole alla proposta di legge n.
2827 presentata il 16 settembre 1981;
- di sollecitare agli Organi legislativi ed al Governo della
Repubblica gli adempimenti necessari al rapido trasferimento alle
Regioni interessate, delle partecipazioni azionarie delle aziende
termali ex-EAGAT;
- di demandare all'Assessore alla Sanità ed Assistenza
Sociale l'inoltro della presente deliberazione agli Organi
competenti statali e regionali interessati.
PRESIDENTE
: La parola all'Assessore alla Sanità ed
Assistenza Sociale Rollandin per l'illustrazione.
ROLLANDIN - (U.V.):
Il problema delle competenze delle
Regioni in questa materia è stato più volte discusso anche in
questo Consiglio, e sempre si è sottolineata la necessità di avere
piena libertà di decisione in materia di aziende termali.
Ora, a livello interregionale era stato posto all'attenzione il
problema delle terme, che per noi non è impellente come per altre
Regioni nelle quali l'utilizzo delle terme e delle loro proprietà
aveva una dimensione ben superiore; e anche se la Valle d'Aosta non
è direttamente interessata da Aziende termali ex-EAGAT, è valida
comunque la dichiarazione di principio che con la legge che era
stata presentata di fatto venivano stravolte le competenze
destinate alle Regioni in base all'art. 36 della legge n. 833, e si
puntava invece su un discorso di ristrutturazione e di
ridefinizione, facendo quindi risuscitare sotto altro nome un Ente
che era morto e sepolto e non tenendo conto della necessità, che le
Regioni avevano più volte espresso, di poter gestire per conto
proprio il discorso termale.
In questa proposta di delibera sono riportate le argomentazioni
già sollevate anche in altre Regioni in merito alle due leggi che
vengono qui richiamate, proprio per far presente che anche per noi
il discorso termale potrà essere gestito e potrà avere un senso: mi
riferisco al problema delle terme di Saint-Vincent e di
Pré-SaintDidier, problema che dovremo bene o male affrontare per
studiare una ristrutturazione; ma se questo sfugge di mano alle
Regioni, chiaramente, ancora una volta, per poter fare un qualsiasi
investimento o un qualsiasi tipo di ristrutturazione, con
intervento pubblico, si dovrà far ricorso all'ente che ne deve
tutelare i vari diritti e così via; e quindi di fatto si prolungano
i tempi e si tolgono competenze alle Regioni.
Ed è per questo che si è pensato di portare all'attenzione del
Consiglio questo argomento e di proporre questo deliberato, perché
anche la Regione Valle d'Aosta, pur in altri termini, pur con altre
finalità - ha possibilità termali che al momento non sono sfruttate
come dovrebbero. Abbiamo già parlato dei problemi congiunturali che
hanno riguardato questo campo, però teniamo presente che il
problema dello sfruttamento delle terme, legato all'attività
terapeutica, ha riflessi notevoli nel settore turistico e quindi ci
interessa direttamente, per cui dobbiamo prendere posizione per
evitare che questo problema sfugga di mano alle Regioni.
PRESIDENTE
: C'è qualcuno che intende prendere la parola?
Ci sono dichiarazioni di voto? Richiamo la vostra attenzione sul
fatto che il deliberato e la premessa che sono concordati saranno,
per conto dell'Assessore alla Sanità ed Assistenza Sociale, cui la
Presidenza del Consiglio trasmetterà la documentazione, inoltrati
agli Organi competenti sia statali che regionali.
PRESIDENTE
: Metto in approvazione la proposta di delibera
in oggetto:
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Dopo aver esaurito gli argomenti iscritti
all'ordine del giorno della seduta odierna, il Consiglio prende in
esame gli argomenti che sono stati rinviati il 31 marzo. Passiamo
quindi alla trattazione dell'oggetto iscritto al n. 24 di
quell'ordine del giorno.
