Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 162 del 30 marzo 1981 - Resoconto
OGGETTO N. 162/81 - DIVIETO DI FUMARE NELL'AULA CONSILIARE.
(Approvazione di mozione)
Presidente
- Do lettura della mozione in oggetto
presentata dai Consiglieri Viberti, De Grandis, Fosson, Minuzzo,
Nebbia, Péaquin e Clusaz:
MOZIONE
È ormai stata universalmente assodata la pericolosità del
fumo per l'organismo umano, anche se si tratta di non fumatori ma
presenti in ambiente saturo di fumo.
L'applicazione della legge di Stato, che riconosce le
considerazioni suddette, nell'ambito dell'Aula consiliare prevede
una inammissibile discriminazione tra il pubblico ed i Consiglieri,
autorizzati quest'ultimi a fumare in un'Assemblea che è
pubblica.
In altre sedi assembleari (Comune di Aosta) ove manca un
efficiente impianto di condizionamento (come manca nella sede
consiliare regionale) già da tempo l'applicazione del dettato della
legge è integrale.
Tutto ciò premesso il Consiglio regionale
IMPEGNA
la Giunta a fare applicare nell'aula consiliare gli appositi
cartelli di divieto di fumare ed a fare rispettare la legge a tutti
i Consiglieri.
Presidente
- Colleghi Consiglieri, prima di dare la
parola al collega che illustrerà la mozione, l'Ufficio di
Presidenza, che ha esaminato il problema, si permette di attirare
l'attenzione del Consiglio sul fatto che dal punto di vista formale
è esatto rivolgersi alla Giunta affinché metta gli appositi
cartelli di divieto, cioè per l'atto materiale della apposizione,
ma che la decisione di quanto avviene in questa sala spetta al
Consiglio e all'Ufficio di Presidenza per incarico del Consiglio
stesso. Pertanto, prego che il dibattito tenga conto di questo
fatto, che la apposizione dei cartelli è una mera manifestazione di
esecutività e spetta alla Giunta, ma che il Consiglio è sovrano in
proposito.
Quindi, non si deve decidere se mettere o no i cartelli, ma si
devono eventualmente indicare all'Ufficio di Presidenza quei
provvedimenti che il Consiglio riterrà necessari circa il problema
del fumo. Nel corso della discussione, se ce ne sarà bisogno, mi
permetterò di richiamare l'attenzione dei colleghi, anche se il
Consiglio regionale può sovranamente deliberare quanto ritiene, sul
fatto che nella legge, esattamente all'art. 1, sono indicati i
luoghi dove è assolutamente vietato fumare o dove si può fumare
essendo funzionanti impianti di aspirazione e di depurazione, cosa
che esiste anche in questa sala: se mai, ci sarebbe da richiedere
che gli impianti funzionino sempre e in modo efficiente, e di
questo potremmo chiedere garanzia all'Assessorato.
Chi illustra la mozione? La parola al Consigliere Nebbia.
Nebbia
(PSI)
- Visto che i firmatari sono molti,
qualcuno deve pure illustrarla!
Questa sembra una mozione di interesse veramente relativo...
(voci fuori microfono, incomprensibili)
. Dicevo che questa
mozione aveva più che altro lo scopo di sollecitare la soluzione
del problema del fumo e suggeriva l'applicazione di cartelli di
divieto di fumare; un'altra possibilità è quella che ha ricordato
il Presidente del Consiglio, perché in questa sala oltre al fatto
della discriminazione, se così vogliamo chiamarla, tra il pubblico
e i Consiglieri, c'è anche il fatto che l'impianto previsto e
progettato a suo tempo o non è in funzione sempre o non è adeguato
a ricambiare l'aria nei locali. Molte volte, probabilmente non si
vede da tutti i banchi, c'è una nuvoletta che staziona a quota due
metri!
La richiesta è dunque quella di far funzionare l'impianto oppure
di non fumare, e a questo proposito non si vede perché i
Consiglieri debbano comportarsi in un modo e il pubblico in un
altro. In realtà nella sala del Consiglio comunale di Aosta c'è già
questo divieto - anche se forse c'è un andirivieni di Consiglieri
che escono per fumare - ed è già rispettato.
La discussione chiarirà eventualmente altri aspetti del
problema.
Presidente
- È aperta la discussione generale. La parola
al Presidente della Giunta.
Andrione
(UV)
- Su un argomento di questo genere
non facciamo questioni di politica, e quindi ognuno è libero di
esprimere il proprio pensiero; io vorrei spezzare una lancia in
favore del fumo, ma non del fumo emesso, che poi la signorina
Viglino va a ricercare negli angoli più oscuri dicendo che lo ha
respirato lei, bensì del fumo come allentatore dei nervi. Ci sono a
volte dei discorsi che, o perché sono lunghi o perché sono belli o
perché sono particolari, obbligano qualcuno a fumare un sigaro
invece di parlare, di rispondere; d'ora in poi forse si dovrà
uscire, ed è molto più scortese uscire che accendere la sigaretta o
il sigaro e fare gli anelli di fumo; questi, innalzandosi perché
caldi, vanno su, ma qui, contrariamente a quanto succede nel posto
riservato al pubblico, c'è uno spazio notevole: la nuvoletta a
quota due metri non l'ho mai vista, l'impianto esiste e l'Assessore
Borbey ha dichiarato una volta in questo Consiglio che funzionava
(varie voci incomprensibili)
. Abbiamo già la sofferenza
fisica di dover presiedere a due Consigli al mese - chiedo scusa a
Viberti, che invece si diverte, lui considera questo un spettacolo
- almeno ci sia concessa questa piccola soddisfazione! Di questo
passo proibirete anche il bastoncino di liquirizia! Si dirà: è
proibito succhiare liquirizia durante le sedute del Consiglio,
perché c'è qualcuno a cui dà noia! Direi: proibiamo le sigarette,
ma ammettiamo il sigaro! Non so se ci siamo capiti!
Presidente
- Altri intendono prendere la parola?
Ha chiesto di parlare il Consigliere Viberti. Ne ha facoltà.
Viberti
(DPROL)
- Che io consideri le riunioni del
Consiglio regionale uno spettacolo è un'opinione del Presidente
della Giunta!
Già una volta in occasione di un intervento poco diplomatico
dell'Assessore Borbey ebbi a dire che mi ritengo dal punto di vista
buffonesco e pagliaccesco un dilettante in quanto non ho avuto come
lui una scuola di partito alle spalle che permette di essere così
gigioneschi...
Intervento fuori microfono
- Ognuno ha quello che si
merita!
Viberti
(DPROL)
- Ognuno ha quello che si merita,
tant'è vero che abbiamo qui un caposcuola, che fa da Presidente
della Giunta, che non ha alle spalle un partito con una tradizione
altrettanto degna in questo campo quanto quella democristiana!
Io ho firmato insieme ad altri questa mozione non perché volessi
provocare del fastidio al Presidente della Giunta, ma perché
ritengo che sia opportuno mantenere un comportamento che non ci
distingua dagli altri cittadini e per ricordare a coloro che ancora
possono evitarlo che il cancro, per lo meno quello al polmone, è
strettamente collegato al fumo della sigaretta; e anche del sigaro,
signor Presidente!
(interruzione del Consigliere Andrione, fuori microfono e
incomprensibile)
...
Signor Presidente, se lei non aspira il sigaro e un
ottimo fumatore, ma il nervoso che lei dice di provare a volte
potrebbe costringerla ad ingurgitare il fumo per non ingurgitare il
fiele, e allora potrebbe provocarle comunque il cancro al
polmone!
Comunque, non è mia intenzione far trascendere oltre questa
discussione. Io penso che il tema sia abbastanza serio e forse è
opportuno ogni tanto affrontare anche il questo Consiglio degli
argomenti seri; dichiaro comunque che voterò perché non si fumi più
in questa sala, anche a difesa di coloro che non intendono
difendere loro stessi la propria salute.
Presidente
- Ha chiesto di parlare il Consigliere De
Grandis. Ne ha facoltà.
De Grandis
(PRI)
- Si tranquillizzi, signor
Presidente, io non parlerò di cancro al polmone, anche perché come
fumatore sono colpevole
(interruzione incomprensibile).
Non
vorrei però ammettere una discriminazione fra il comportamento
nostro e quello che concediamo al pubblico su, nell'apposito
spazio; ma se è vero, come dice il Presidente della Giunta, che
fumare una sigaretta o meglio ancora un sigaro o la pipa, come fa
il nostro amico Mafrica, può distendere i nervi e quindi rendere
più pacata la discussione, meno accessi i toni della polemica, è
altrettanto vero - e credo che me ne possa dare testimonianza la
signorina Viglino - che potremmo anche rendere più nervosi quelli
che non fumano e che sono costretti ad aspirare le nostre nuvolette
di fumo; e credo che la signorina Viglino stia ridendo sotto i
baffi - non ce li ha, ma insomma è un modo di dire, e in effetti
per il temperamento che dimostra glieli possiamo concedere sul
campo un bel paio di baffi, perché sa battersi e sa combattere
forse meglio degli uomini! -
A questo punto, quindi, credo che trovare una soluzione unica
per tutti coloro che sono in questa sala, Consiglieri e pubblico,
sia doveroso, e visto che dai censimenti che abbiamo fatto prima di
presentare la mozione i non fumatori sarebbero in maggioranza, sarà
bene che democraticamente ci atteniamo alla volontà della
maggioranza, fumatori e non.
Presidente
- Altri intendono prendere la parola? La
parola all'Assessore ai Lavori Pubblici, Borbey.
Borbey
(DC)
- Io voto a favore della mozione,
anche perché giustamente...
Intervento fuori microfono
- Stai fumando!
Borbey
(DC)
- È l'ultima! È l'ultima in Consiglio!
L'ultima!
Brevemente, perché altrimenti domani la stampa dirà che in
Consiglio si è svolto un lungo dibattito sul problema del fumo
mentre per le cose importanti non si dibatte tanto. Dicevo che
voterò a favore della mozione per due motivi: prima cosa, per non
dare soddisfazione al Consigliere Viberti che anche per il fumo
cerca - e non ho capito il suo riferimento - di attribuire ai
democristiani le responsabilità, come se la colpa dei malanni
provocati dal fumo fosse dei democristiani: no, non ho capito,
scusa! La seconda motivazione è questa: avevo sempre promesso a mia
moglie che una volta in Consiglio avrei tenuto su un qualche
argomento un atteggiamento che a lei potesse piacere. Ho chiesto il
suo parere su questa mozione e lei mi ha detto di votare a favore,
quindi mi comporto di conseguenza.
Presidente
- La parola all'Assessore alla Sanità ed
Assistenza Sociale, Rollandin.
Rollandin
(UV)
- Quando i proponenti sono venuti
da me per farmi firmare questa mozione, ho solo obiettato che non
potevo farlo perché altrimenti sarebbe mancata la controparte - qui
ci si rivolge alla Giunta - e se firmavo anch'io poi non succedeva
più niente.
Penso che su questo argomento, si è già detto, ci sono due lati
da considerare: uno è l'aspetto più concreto e serio, e cioè
l'insieme delle motivazioni di un provvedimento del genere, con
tutti i risvolti a cui accennava il collega Viberti, a proposito
dei rischi del fumo; nel momento in cui si fanno campagne in questo
settore, mi sembra giusto rispettare i principi anche qui
all'interno dell'Aula consigliare. Inoltre, nella mia veste
particolare, potrei anche essere incriminato per omissioni in atti
d'ufficio: si potrebbe dire: "fai la prevenzione fuori e non
salvaguardi la salute dei componenti dell'Assemblea?" Per il resto,
il problema può portare a due alternative: o si rivelerà un
escamotage in più per disertare l'Aula consiliare - e dove esiste
il divieto di fumare è già provato che succede questo - cosicché i
fumatori avranno la scusa della sigaretta per non essere presenti,
e questo succederà sicuramente; sarà da vedere se saranno solo i
fumatori a uscire o se di punto in bianco diventeranno fumatori
anche quelli che non lo sono! Oppure, cosa che mi sembra più
concreta, visto che la Regione sovvenziona un lungo dibattito
sull'agopuntura e sui metodi per smettere di fumare, bisognerà
consiliare ai più accaniti fumatori di partecipare a questo
dibattito, e come Giunta decideremo una sovvenzione particolare per
consentire a tutti gli interessati di farlo; gli esiti di questo
congresso penso che sarebbero tanto più proficui per la popolazione
in quanto saranno gli stessi Amministratori a dare l'esempio.
Quindi, io voto chiaramente a favore della mozione e invito
tutti a farlo.
Presidente
- La parola al Presidente della Giunta.
Andrione
(UV)
- È solo per una precisazione:
innanzitutto, l'agopuntura potrebbe forse togliere dei dolori ma
non toglie le voglie; in secondo luogo, per quanto mi riguarda
almeno, quando sono in vacanza non fumo e quindi ho il
rincrescimento di informare la Giunta che considero le sedute del
Consiglio regionale un lavoro, ed essendo un lavoro si dovrebbe
avere diritto anche a qualche piccola soddisfazione. È vero che
queste soddisfazioni possono comportare dei pericoli futuri, così
come quando...
(interruzione del Consigliere Viberti,
incomprensibile)
...le grosse soddisfazioni me le dai tu, Viberti, e così
copiosamente ne produci! Ma dicevo, che sia permesso dare fuoco a
un sigaro, non è una cosa che poi faccia così male né agli altri né
soprattutto al soggetto in questione, tanto più che, come
giustamente ha ipotizzato l'Assessore Rollandin, ci sarà il momento
in cui uno alza le due dita e dice: non è che vada, esco solo per
fumare un sigaro!
Presidente
- Ha chiesto di parlare il Consigliere Nebbia.
Ne ha facoltà.
Nebbia
(PSI)
- Solo per finire con una battuta,
riprendendo quanto aveva detto il Presidente della Giunta sui
motivi per cui a volte può essere necessario accendere un
fiammifero davanti a un sigaro o a una sigaretta: vogliamo vietare
al pubblico di fare questo di fronte allo spettacolo che a volte dà
il Consiglio?
Presidente
- Ecco, prima di passare alla votazione, io mi
permetto di citare, poiché la mozione vi fa riferimento, quanto la
legge stessa dispone, elencando le corsie degli ospedali, le aule
delle scuole di ogni ordine e grado, gli autoveicoli di proprietà
dello Stato e degli Enti pubblici e privati concessionari, le sale
di attesa delle stazioni ferroviarie, autofilotranviarie, portuali,
marittime, aeroportuali, i compartimenti ferroviari che sono
riservati ai non fumatori e che devono essere posti in ogni
convoglio viaggiatori delle Ferrovie dello Stato, i compartimenti a
cuccette ecc., i locali chiusi che siano adibiti a pubblica
riunione, le sale chiuse di spettacolo cinematografico o teatrale,
le sale chiuse da ballo, le sale di case di riunione dell'Accademia
dei Musei, delle pinacoteche, delle biblioteche, le sale di lettura
aperte al pubblico e le gallerie d'arte pubbliche o aperte al
pubblico. In tutti questi luoghi, pubblici o aperti al pubblico, è
vietato fumare. L'art. 3 della legge, però, dispone che il
conduttore di un locale di quelli indicati sopra - ammesso che
l'Aula consiliare rientri fra questi - può richiedere l'esenzione
se assicura il funzionamento di appositi impianti di
disinquinamento dell'aria e di ventilazione.
Ora, volevo fare questa precisazione anche perché la mozione
parla di una discriminazione fra Consiglieri e pubblico; nella
legge si parla di sale aperte al pubblico ove per tutti esiste il
divieto di fumare; nel nostro caso però c'è una differenza: i
Consiglieri che sono chiamati per un mandato a svolgere una certa
attività hanno spazio, portacenere e possibilità, se lo ritengono,
di accendere una sigaretta, un sigaro o la pipa, mentre il
pubblico, che non è mandato dal corpo elettorale a svolgere questa
funzione, non ha a disposizione, proprio per la struttura di questa
sala, a meno che il Consiglio, lo ripeto, non decida di porvi
rimedio - né portacenere né spazio sufficiente; e a questo
proposito, ricordo che quando non ero Consigliere mi è capitato di
assistere a degli incidenti, diciamo così, perché la sigaretta in
uno spazio così angusto, soprattutto quando c'è molta gente, aveva
provocato delle bruciature nel paltò della persona seduta
vicino.
Il Consiglio è sovrano, ma mi permetto di dire, come Presidente
del Consiglio, che sono contrario al fatto che, nel caso che si
prenda la decisione che in questa sala non si deve fumare, si
mettano dei cartelli come esistono nelle stazioni o negli
aeroporti: il cerchio rosso con la sigaretta ecc.; ecco mi sembra
che il Consiglio sia sufficientemente adulto da non aver bisogno -
se adotta spontaneamente una decisione di questo tipo - del
cartello "Vietato fumare" messo su una porta o qui sotto il banco
della Presidenza del Consiglio per non fumare. Rimane poi comunque
il problema di chi debba far rispettare questa decisione del
Consiglio, e a mio parere dovrebbero essere i Consiglieri stessi
che si autodisciplinano e non fumano più, anche perché, siccome
esiste l'impianto di aerazione, i Consiglieri potrebbero anche
fumare, e non so proprio quale pubblico ufficiale potrebbe
intervenire nei loro confronti.
Se dunque la mozione così formulata viene messa ai voti, io
chiedo al Consiglio - dato che non è competente la Giunta perché
essa dovrebbe ricevere questo invito dall'Ufficio di Presidenza del
Consiglio - che anche per il decoro della sala sia almeno eliminata
la bruttura dei cartelli che vietano di fumare ai Consiglieri.
Vi sono dichiarazioni di voto? La parola al Vice Presidente
Faval.
Faval
(UV)
- Al di là della celia, perché mi pare
che nella maggior parte degli interventi si sia affrontato il
discorso in questo modo, io credo che la discriminazione fra ciò
che è consentito fare ai Consiglieri regionali e ciò che non è
consentito fare al pubblico non esista, per il semplice motivo che
i Consiglieri regionali devono rimanere seduti per sette, otto ore
- e che poi non tutti lo facciano consecutivamente questo è un
altro discorso; fra l'altro, il Consigliere comunque presente che
deve telefonare o parlare con le persone che gli chiedono un
colloquio sta comunque svolgendo il proprio lavoro - mentre il
pubblico che siede negli appositi scanni se vuole fumare può
uscire. Come ha detto benissimo il Presidente del Consiglio ci sono
anche degli ostacoli, diciamo così materiali, vista la
distribuzione dei seggi nello spazio che è riservato al pubblico.
C'è poi un altro fatto: qui qualcuno ha cercato di interpretare la
cosa nel senso che i fumatori impongono ai non fumatori di
assorbire parte di fumo che essi altrimenti non assorbirebbero; è
vero, ma in parte, o per lo meno limitatamente a questo spazio e
alle ore di seduta del Consiglio, perché poi appena fuori questa
stessa situazione se la ritrovano nell'ambiente esterno e non solo
per quanto riguarda il fumo della sigaretta, della pipa o del
toscano, ma anche e soprattutto per quanto riguarda ogni altra
causa di inquinamento che quotidianamente siamo costretti a
subire.
Il mio intervento è per dire che voto contro questa mozione,
perché sono un fumatore e ritengo di potermi concedere questo
minimo sollazzo, se così volete chiamarlo, durante le ore di
Consiglio, anche perché è un modo, per me come penso anche per
altri, di distendersi e poter affrontare i lavori che dobbiamo
fare. Ecco, però, molto onestamente, ritengo che sarebbe meglio
rivolgere la nostra attenzione a cose più importanti dal punto di
vista dell'inquinamento e del nocumento che ciascuno di noi subisce
suo malgrado, evidentemente.
Presidente
- Ha chiesto di parlare il Consigliere
Pedrini. Ne ha facoltà.
Pedrini
(IPLI)
- Dichiaro molto seriamente la
stima che ho dei Consiglieri proponenti - non ho visto chi ha
firmato questa mozione ma li stimo quand même, non ci sono
discussioni -; però sposo in pieno le parole del vice Presidente
Faval, perché ritengo che privandoci di un pezzettino di libertà da
una parte e di un pezzettino dall'altra andrà a finire che
arriveremo in Aula con la palla al piede come un tempo gli
ergastolani. Quella sarà la nostra fine!
Presidente
- Altri intendono prendere la parola? La
parola al Consigliere Voyat.
Voyat
(UV)
- Solo per dire che se esiste un
impianto di depurazione dell'aria, lo si faccia funzionare e
basta!
Intervento fuori microfono
- Poi l'ha detto Borbey che
funziona!
Presidente
- Il Consiglio intende passare alla votazione
sulla mozione? I Consiglieri proponenti non ritengono di
soprassedere e di incaricare la Conferenza dei Capigruppo e
l'Ufficio di Presidenza di un esame più approfondito con
l'Assessore ai Lavori Pubblici per appurare una volta per tutte se
questo impianto di depurazione e ventilazione può funzionare in
modo soddisfacente e conforme alla legge?
Ha chiesto di parlare il Consigliere De Grandis. Ne ha
facoltà.
De Grandis
(PRI)
- Cambiamo soltanto il
dispositivo della mozione nel senso che ha indicato il Presidente
del Consiglio; vale a dire:
"...impegna il Presidente del
Consiglio a far rispettare la legge da tutti i
Consiglieri".
Presidente -
Dobbiamo nominare dei questori, cambiare il
Regolamento e nominare i questori!
De Grandis
(PRI)
- I questori! Per una
sigaretta!
Presidente
- Non dei questori di pubblica sicurezza, dei
questori di Assemblea!
De Grandis
(PRI)
- Ho capito!
Presidente
- Do lettura della mozione nel testo
annunciato dal Consigliere De Grandis.
MOZIONE
È ormai stata universalmente assodata la pericolosità del
fumo per l'organismo umano, anche se si tratta di non fumatori ma
presenti in ambiente saturo di fumo.
L'applicazione della legge di Stato, che riconosce le
considerazioni suddette, nell'ambito dell'Aula consiliare prevede
una inammissibile discriminazione tra il pubblico ed i Consiglieri,
autorizzati questi ultimi a fumare in un'assemblea che è
pubblica.
In altre sedi assembleari (Comune di Aosta) ove manca un
efficiente impianto di condizionamento (come manca nella sede
consiliare regionale) già da tempo l'applicazione del dettato della
legge è integrale.
Tutto ciò premesso il Consiglio regionale
IMPEGNA
il Presidente del Consiglio a far rispettare la legge da
tutti i Consiglieri.
Presidente
- Metto in approvazione la mozione testé
letta.
Esito della votazione:
Presenti: 29
Votanti: 28
Astenuti: 1 (Consigliere Tonino)
Maggioranza: 15
Favorevoli: 15
Contrari: 13
Il Consiglio approva.
Presidente
- Non c'è l'immediata esecutività.
Passiamo all'esame degli oggetti n. 24, n. 25 e n. 26. La
Presidenza del Consiglio ritiene che possano essere dibattuti in
un'unica discussione generale in quanto trattasi di tre argomenti
aventi analogia tra di loro. Eventualmente, se lo si ritiene,
saranno votati separatamente. Il Consiglio è d'accordo? Non vi sono
obiezioni?
