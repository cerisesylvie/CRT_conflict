Classificazione
ACQUE
Acque pubbliche
AGRICOLTURA



Oggetto del Consiglio n. 1989 del 2 novembre 2022 - Resoconto
OGGETTO N. 1989/XVI - Interpellanza: "Strategie per il
potenziamento e l'efficientamento dei sistemi irrigui e per
l'introduzione nella nostra regione di colture compatibili con la
crisi idrica".
Marguerettaz (Presidente) -
Punto n. 24 all'ordine del
giorno. Per la presentazione, la parola al consigliere segretario
Distort.
Distort (LEGA VDA) -
. Torniamo a parlare di un tema
sicuramente all'ordine del giorno in quest'anno, annus terribilis,
che ha rilevato una forte siccità e quindi torniamo a parlare della
vulnerabilità del nostro sistema idrico-ambientale.
Si parla di anomalia climatica o piuttosto di uno scenario, di
un trend che si sta realizzando in tempi più accelerati, questi
comunque sono dibattiti dei climatologi e li lasciamo ai
climatologi.
Quello che è determinante e che è fondamentalmente importante a
livello del Consiglio regionale e soprattutto del Governo della
Regione è che a voi compete la gestione di un piano di
compatibilità tra le attività del territorio e le sue risorse, in
un trend di un futuro prossimo.
Allora che si sia trattato di un'anomalia o comunque già di un
rapido passaggio verso mutazioni climatiche, in ogni caso è chiaro
che anche soltanto l'anomalia dimostra un'avvisaglia, dimostra una
sorta di avviso sullo scenario che ci aspetterà e quindi
chiaramente l'adagio "
estote parati"
s'impone
nuovamente.
Per quanto riguarda i consumi di acqua, abbiamo fatto una
considerazione di questo tipo, cioè andando a vedere gli ambiti in
cui si assiste al maggior consumo di acqua, si individuano, secondo
diverse stime però più o meno, grossomodo, una sorta di 50% del
consumo idrico complessivo che è attribuito all'agricoltura contro
un 35% attribuito al settore industriale e un 15% attribuito agli
usi civili in genere, di cui l'idropotabile puro, quindi il consumo
di acqua da acquedotto per uso domestico occupa, di questo 15%, un
8%; non l'8% del 15 ma 8 e 7 che costruiscono il 15%.
Tra l'altro è rilevante il fatto che, dai dati che abbiamo
raccolto, solo un 10% dei terreni a destinazione agricola è
soggetto a irrigazione, allora ci rendiamo conto che il settore
dell'agricoltura è un settore che ha da un lato un bisogno
estremamente e fortemente riconosciuto di apporto idrico, quindi
l'attuazione di strategie e di obiettivi relativi al maggior
reperimento possibile di acqua per irrigazione è sicuramente un
elemento principale e di principale attenzione dell'attività del
Governo di un territorio, ma nello stesso tempo anche si tratta di
capire se si possono mettere in atto delle variabili che possano
determinare una diminuzione magari del fabbisogno idrico o di una
razionalizzazione dell'utilizzo delle risorse.
Voglio subito sgombrare il campo da un'ipotetica cattiva
interpretazione: che non mi passa neanche nell'anticamera del
cervello di demonizzare l'agricoltura per il fatto che è il settore
che più necessità e che è più responsabile del consumo idrico,
perché è del tutto evidente che l'agricoltura ha assolutamente
bisogno, proprio per sua natura, di apporto idrico, tant'è che
questa demonizzazione tra l'altro scompare se, continuando
nell'approfondimento dei dati, abbiamo scoperto che a livello
mondiale soltanto il 10% delle risorse idriche di acqua dolce viene
utilizzato, il 90% finisce nei mari o in penetrazione del terreno,
tra l'altro, nel bollettino di guerra relativo ai cambiamenti
climatici, è un dato che potrebbe anche confortarci.
Tornando comunque nella nostra realtà territoriale, noi ci
rendiamo conto che le modificazioni a livello di prassi,
nell'ambito di prassi e indirizzi nell'ambito agricolo, possono
determinare dei cambiamenti a livello percentuale che, agendo su
una percentuale, se il dato è appurato, del 50%, noi sappiamo che
un 10% di modificazione in aumento, in decremento del consumo
d'acqua, può generare un 5% sul consumo globale. Vuol dire qualcosa
di quasi vicino al consumo complessivo di acqua a uso
domestico.
Ecco perché è necessario che il Governo regionale si ponga degli
interrogativi e svolga degli approfondimenti in quest'ambito,
perché è assolutamente chiaro che, come ho già accennato, è
fondamentale un potenziamento della disponibilità idrica, e ne
avevamo già parlato nell'interrogazione in questo Consiglio, è un
tema abbastanza ricorrente, così come è importante la
razionalizzazione dell'uso della risorsa, così come è importante il
ricorso alla tecnologia: noi sappiamo che, da quando siamo passati
dall'irrigazione a scorrimento all'irrigazione a pioggia, soltanto
questo passaggio di tecnologia ha dimezzato il fabbisogno
idrico.
Un altro elemento importante è materia degli agronomi: è il
fatto di capire quali colture sono più idonee, con questo
ovviamente senza minimamente stravolgere l'identità storica, che
poi è anche identità imprenditoriale del nostro tessuto economico
in agricoltura; però, a nostro parere, è importante che il Governo
sappia mettere in atto anche approfondimenti, dal punto di vista
scientifico su questo ambito, perché dalla declinazione di questi
vari aspetti, arriva la definizione di una visione che è
estremamente importante, e la deve dare il Governo, quale
agricoltura ha in testa l'attuale Governo per il nostro territorio.
Quindi, sulla base di questi approfondimenti, sulla base dello
svisceramento di questi temi, saper a questo punto gestire le
operazioni necessarie per pianificazione, per incentivazione, per
spingere gli imprenditori del settore in certe linee, piuttosto che
in certe altre, per far sì che un'azione virtuosa di collaborazione
tra l'ente pubblico, che amministra, e tutto il tessuto economico,
che svolge e che opera in un territorio, possa arrivare a una
grande sintesi per il nostro territorio, capace di saper accogliere
e di saper condurre e gestire le sfide di un prossimo futuro in cui
- è del tutto evidente - le risorse idriche saranno il tema
nevralgico di tutta l'economia di un territorio, dove nell'ambito
agricolo la disponibilità o meno di risorse idriche e il fabbisogno
o meno di risorse idriche faranno la differenza dal punto di vista
imprenditoriale e dal punto di vista di economia.
Con quest'introduzione, abbiamo formulato dei quesiti che
vorrebbero, attraverso la risposta, ma soprattutto attraverso lo
stimolo che danno questi quesiti, perché non è detto che ci sia una
risposta oggi... sarebbe estremamente importante - e
l'interpellanza raggiungerebbe il suo scopo - se attraverso la
sollecitazione dell'interpellanza si avviasse o si riprendesse
probabilmente un discorso già avviato ma che andasse veramente in
questa direzione.
Questo è il compito che vi aspetta, colleghi del Governo, dalle
vostre capacità di visione di oggi dipende il futuro del nostro
territorio.
Alla luce di queste riflessioni, non esplicito le interpellanze,
perché il tempo è scaduto ma saranno le sue risposte a
evidenziarle.
Presidente -
Per la risposta, la parola all'assessore
Sapinet.
Sapinet (UV) -
Citerò io i quesiti. Intanto ringrazio il
collega, e i colleghi, per aver portato sul tavolo una problematica
che sta diventando sempre più attuale, il tema dei cambiamenti
climatici, della carenza idrica che più volte abbiamo affrontato in
quest'aula, è sicuramente uno stimolo.
Quest'interpellanza si concentra in particolare sull'utilizzo
dell'acqua in agricoltura, quindi il primo quesito è: "Quale siano
le strategie che si intendono adottare in merito al potenziamento e
all'efficientamento dei sistemi irrigui".
La Banca d'Italia ha di recente pubblicato un progetto dal
titolo "Gli effetti del cambiamento climatico sull'economia
italiana". Il capitolo dedicato all'agricoltura riporta al primo
paragrafo la seguente frase: "L'agricoltura è il settore più
esposto al rischio fisico generato dai cambiamenti climatici,
perché la temperatura e le precipitazioni sono fattori di
produzione delle colture".
Ho pensato di riportare questa frase perché credo che renda bene
l'idea, è scontata, però rende bene l'idea di quanto l'agricoltura
sia fragile davanti ai cambiamenti climatici.
L'innalzamento delle temperature determinerà e ha determinato -
lo abbiamo visto durante quest'estate -una variazione del ciclo
idrologico, gli effetti immediati sono un aumento del fabbisogno
per l'irrigazione, una riduzione della disponibilità idrica e un
aumento della domanda idrica per altri usi, con conseguente
competizione nell'utilizzo della medesima.
La prima ripercussione sulla coltura agraria è evidentemente una
situazione di stress e di calo della resa e abbiamo più volte
snocciolato alcuni dati sulle perdite generate dalla siccità
estiva.
È vero che quest'anno è stato un anno eccezionale, ma potrebbe -
ce lo dicono gli esperti - diventare la normalità nell'arco di un
decennio, forse prima.
Infatti, come descritto nella strategia regionale di adattamento
ai cambiamenti climatici, approvata con deliberazione della Giunta
regionale n. 1557 del 29 novembre 2021, i modelli previsionali
evidenziano un costante aumento delle temperature medie e una
contestuale diminuzione delle precipitazioni. In questo scenario è
necessaria l'adozione urgente di un quadro di misure di adattamento
ai cambiamenti climatici, ivi compresa una gestione attenta della
risorsa idrica.
Quando parliamo di efficientamento dei sistemi irrigui, dobbiamo
prendere in considerazione diversi parametri e un complesso di
variabili; una corretta gestione della risorsa acqua comporta
innanzitutto l'individuazione del corretto momento d'intervento
irriguo, ritardare troppo può infatti significare la rinuncia a
parte del beneficio conseguibile con l'irrigazione, con riduzione
della resa, mentre intervenire su un terreno già sufficientemente
provvisto d'acqua determina un aggravio di costi, uno spreco della
risorsa irrigua e anche, in questo caso, un effetto non benefico
sulla pianta. Il metodo empirico spesso utilizzato in genere porta
a un eccesso dei volumi forniti alle piante rispetto ai fabbisogni
strettamente necessari.
Altro parametro fondamentale è poi la determinazione del volume
di adacquamento il quale dipende dalla tipologia del terreno, dalla
coltura in atto e dal metodo di irrigazione, come ricordava anche
lei nella sua iniziativa, e determina la durata
dell'adacquamento.
In sostanza, per poter irrigare in maniera efficiente, è
importante decidere correttamente quando, come e quanto
irrigare.
Nell'ambito del programma di cooperazione transfrontaliera
Italia-Svizzera 2014-2020, la proposta progettuale "Reservacqua" ha
consentito di raccogliere informazioni su dodici siti pilota con
caratteristiche idonee a effettuare rilevazioni sperimentali dei
consumi idrici per poter successivamente estendere la misurazione
di tali consumi ad altri comprensori.
Su queste aree sono stati posti in opera dei misuratori della
portata irrigua e centraline per la raccolta dei dati di
misurazione e per la loro trasmissione via GSM.
Si è proceduto nel corso della stagione appena conclusasi alla
rilevazione dei dati verificando anche le modalità d'impegno a
carico dei consorzi nell'ottica del mantenimento dell'estensione
del sistema di rilevazione.
A breve saremo in possesso dell'elaborazione definitiva dei dati
relativi al 2022.
Grazie all'attività di studio, in campo nei dodici siti pilota,
sarà possibile affrontare le questioni riguardanti le buone
pratiche e lavorare a stretto contatto con i Consorzi di
miglioramento fondiario, per mettere in campo le risultanze del
progetto "Reservacqua" per dotare i consorzi delle strumentazioni
adatte per fare le valutazioni più opportune.
A fianco di quest'attività che ci deve fornire le indicazioni
operative su come procedere e far fronte alle sfide che ci
attendono, come Governo regionale abbiamo sempre cercato di fornire
ai consorzi gli strumenti anche economici per poter intervenire
sulle infrastrutture irrigue. Con deliberazione di Giunta regionale
n. 150 del 22 febbraio 2021, sono state approvate le modalità di
presentazione da parte dei Consorzi di miglioramento fondiario
delle domande di aiuto per la realizzazione d'interventi di
manutenzione straordinaria urgenti. Questo strumento, a sportello
aperto, è uno strumento flessibile che consente ai consorzi, in
qualsiasi momento dell'anno, di presentare una domanda di
contributo con intensità di aiuto pari al 90% per poter intervenire
con interventi di manutenzione straordinaria. Successivamente, con
delibera n. 892 dell'8 agosto del 2022, sono state introdotte delle
modifiche per fronteggiare l'emergenza irrigua e per contenere il
pesante impatto dovuto all'aumento dei prezzi dei materiali di
costruzione.
In particolare, tra gli interventi ammissibili a contributo, le
modalità riguardano la previsione del rifacimento o di costruzione
ex novo di piccole infrastrutture, quindi non solo manutenzione ma
anche costruzione di nuove infrastrutture, e l'aumento dell'importo
massimo della spesa ammessa alzato a 75 mila euro.
Siamo consci che questo strumento consente la realizzazione di
piccoli interventi di efficientamento, ma le risorse messe in campo
sono comunque interessanti e annualmente i consorzi potranno
mantenere in efficienza le proprie infrastrutture e provvedere a
piccoli interventi di completamento andando a programmare anche le
manutenzioni. Si è passati dal milione stanziato nel 2021 al
milione e 900 mila euro stanziato quest'anno, quindi si può avere
anche una certa costanza e una certa regolarità, questo per le
manutenzioni.
Come supporto economico rivolto invece alle aziende agricole,
ricordo la legge 21 recentemente approvata che ha previsto
all'articolo 3 un aiuto pari al 45% per gli interventi al
miglioramento delle condizioni di approvvigionamento idrico.
Gli uffici dell'Assessorato stanno inoltre collaborando con
altri Assessorati per l'adozione di una serie di misure per far
fronte alla situazione di criticità idrica a livello regionale.
Il secondo quesito: "Le strategie che s'intendono adottare in
merito ad azioni d'indirizzo verso colture compatibili con la
peculiarità dell'agricoltura valdostana in rapporto alle rispettive
esigenze idriche": in merito al secondo quesito faccio presente che
la quasi totalità della superficie agricola utilizzata è costituita
da prati permanenti e pascoli, ai quali si aggiungono 800 ettari
destinati in massima parte a seminativi e coltivazioni arboree, tra
le quali spiccano, appunto, vigneti e frutteti.
Per quanto riguarda le superfici a prato e pascolo è presumibile
che le essenze che caratterizzano i nostri territori si
modificheranno naturalmente, privilegiando nel tempo le erbe e le
piante che mostrano una maggiore capacità di adattamento a
temperature più elevate.
Per quanto riguarda i restanti 800 ettari, venendo forse a un
aspetto positivo che il cambiamento climatico sta portando, cito un
paio di esempi: in data 16 settembre 2021 si è riunita la prima
assemblea dell'Associazione olivicoltori della Valle d'Aosta che
può far sorridere qualcuno, ma i dati cominciano a essere
interessanti: 150 olivicoltori, 3.500 olivi e 40 quintali di
produzione di olio; numeri piccoli, certamente, ma che nella realtà
della Bassa Valle, con terrazzamenti una volta destinati a vite o a
cereali, ora abbandonati, può diventare un'opportunità per il
mantenimento del territorio.
Un altro esempio di come l'agricoltura valdostana e gli
agricoltori si stiano adattando ai cambiamenti climatici, ci viene
dal settore vitivinicolo, al momento il disciplinare di produzione
definisce per le varie zone di produzione DOP l'altitudine massima
per la coltivazione dell'uva destinata alla vinificazione e nel
2021 un vino valdostano ha visto il riconoscimento di "Bianco
dell'anno" da parte di Gambero Rosso, un vino chiamato dal
produttore "Sopraquota", proprio a testimonianza della quota di
provenienza dell'uva, una quota che non ha consentito al produttore
di fregiarsi della DOP, ma il Consorzio vini è già all'opera in
questo periodo proprio, tra le altre cose, per modificare anche
questi limiti di altitudine legati ai comprensori della DOP.
Sul terzo quesito, "Quale uso intende fare a tal fine
dell'opportunità del PNRR", ne abbiamo parlato in un'iniziativa
precedente, è sicuramente importante e sarà più che mai
fondamentale che si ribadisca quanto sia importante poter accedere
alle risorse messe in campo da parte del Governo italiano e
dall'Unione europea nell'ambito delle risorse idriche.
Del PNRR, come dicevo, ne abbiamo parlato già precedentemente,
ma abbiamo visto come uno degli obiettivi fondanti è rendere più
costante la disponibilità di acqua per l'irrigazione, aumentando la
resilienza dell'agroecosistema ai cambiamenti climatici e alle
ondate di siccità.
Purtroppo la regia di questa misura è a livello nazionale, tocca
ai Consorzi di miglioramento fondiario provvedere al caricamento
degli interventi sui portali appositamente predisposti, ma sarà
d'obbligo un supporto da parte dell'Assessorato.
Una valutazione che stiamo poi facendo, di concerto con gli
altri Assessorati interessati, è quella di costituire un fondo di
rotazione per consentire ai Consorzi di sostenere le spese legate
alla redazione dei progetti necessari per poter sperare di
attingere ai finanziamenti nazionali. Questo è un punto di partenza
d'obbligo.
Presidente -
Per replica, la parola al consigliere
segretario Distort.
Distort (LEGA VDA) -
. Effettivamente il primo pensiero
che si attua da un punto di vista strategico nei confronti del
rapporto tra fabbisogno idrico, agricoltura e disponibilità idrica,
è chiaro che è relativo alla realizzazione di strutture per lo
stoccaggio e infrastrutture per la distribuzione dell'acqua e per
questo ha occupato buona parte della sua risposta ai quesiti; per
questo il quesito era il primo in termini di elencazione.
Comunque il secondo quesito, "Quale modello di agricoltura,
quali riflessioni esistono, sono in atto e si intendono
approfondire sul modello di agricoltura", è altrettanto
importante.
È chiaro, senza andare a stravolgere l'assetto dal punto di
vista degli investimenti che le aziende hanno fatto, non si può
arrivare a dire: "Bene, adesso anziché coltivare frutteto,
dall'anno prossimo si attua un altro tipo di coltivazione, perché
ci sono tutta una serie di dinamiche d'investimenti che
presuppongono tempi e adattamenti", però dal punto di vista proprio
dello svisceramento delle nozioni accademiche, noi in Valle d'Aosta
non manchiamo di eccellenze, mi riferisco all'Institut Agricole, mi
riferisco ai contributi che può dare l'Ordine degli agronomi, dei
dottori forestali, il contributo di studi e di approfondimenti
scientifici in genere, anche al di fuori del nostro territorio, che
può dare indicazioni estremamente importanti su quale tipo di
agricoltura.
Infatti mi ero schematizzato una nostra visione che vogliamo
condividere con voi, Governo, perché è necessario, a nostro parere,
che il Governo regionale, nello specifico del settore agricolo,
sappia individuare modelli di agricoltura che, accanto al legame
storico e ambientale con il territorio della Valle d'Aosta,
sappiano essere sostenibili e indirizzare gli imprenditori di
settore con opportuni strumenti di pianificazione e
d'incentivazione a dirigersi verso questi modelli, sostenibili non
solo dal punto di vista ambientale, ma sostenibili per la
peculiarità dell'identità regionale territoriale, sostenibili anche
dal punto di vista della remuneratività.
Tra l'altro l'agricoltura, oltre a essere un settore di
economia, oltre a rivestire un settore produttivo in sé, è anche un
settore di presidio del territorio, perché l'attività agricola ha,
come effetto di second'ordine, l'effetto di presidio del
territorio. Vuol dire che la fragilità di natura idrogeologica è
compensata dall'attività dell'agricoltura.
Quindi lo sforzo che noi dedichiamo a far sì che l'imprenditoria
salga sempre di più di livello è uno sforzo d'investimento che
viene fatto per l'intera collettività.
Questo è il messaggio che vi trasmettiamo.
