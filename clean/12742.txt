Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3698 del 23 settembre 1992 - Resoconto
OGGETTO N. 3698/IX Determinazioni e intendimenti della Giunta
regionale riguardo al procedimento giudiziario sull'appalto
relativo alla bonifica della discarica di Quart.
(Interpellanza)
Interpellanza Lo scorso 19 marzo il giudice per le indagini
preliminari del Tribunale di Aosta, Eugenio Gramola, ha accolto la
richiesta, formulata dal Pubblico Ministero Pasquale Longarini, di
rinviare a giudizio Augusto Rollandin, Giuliano Follioley e
Vittorio Garda per l'appalto relativo alla bonifica della discarica
di Quart.
Le accuse rivolte a Rollandin, Follioley e Garda sono di
turbativa d'asta; inoltre a Rollandin è contestato anche l'abuso di
ufficio.
La Regione Valle d'Aosta compare nel procedimento come parte
lesa in quanto, osserva il Pubblico Ministero, la condotta di
Rollandin ha provocato "un danno per l'Amministrazione regionale
della Valle d'Aosta, in quanto lesiva del prestigio,
dell'oculatezza e della credibilità dell'Amministrazione regionale
della Regione Autonoma della Valle d'Aosta, al fine di far
conseguire un ingiusto vantaggio patrimoniale all'impresa Follioley
Giuliano".
Il processo è stato fissato per l'11 novembre 1992, una data
nota da tempo ed ormai vicina. Fino ad oggi non risulta tuttavia
allo scrivente che la Giunta regionale abbia provveduto a
costituirsi come parte civile nel procedimento penale al fine di
tutelare adeguatamente gli interessi della Regione Valle
d'Aosta.
Tutto ciò premesso, il sottoscritto Consigliere regionale del
Gruppo Verde Alternativo
interpella
il Presidente della Giunta regionale per sapere:
1) se la Giunta regionale ha discusso nel merito della
opportunità e necessità di costituzione di parte civile della
Regione nel processo citato in premessa e se sono stati assunti
atti conseguenti;
2) che cosa si intende fare per dimostrare alla cittadinanza la
volontà di fare chiarezza, di rispettare la legge, di evitare
coperture corporative a favore di personaggi potenti.
F.to Riccarand
Presidente
Ha chiesto la parola il Consigliere
Riccarand.
Riccarand (VA)
Lo scorso 19 marzo, il Giudice per le
indagini preliminari del Tribunale di Aosta, accogliendo la
richiesta del Pubblico Ministero, ha deciso di rinviare a giudizio
Augusto Rollandin, Giuliano Follioley e Vittorio Garda, per le
vicende relative all'appalto per la bonifica della discarica di
Quart.
Le accuse sono di turbativa d'asta per quanto riguarda
Follioley, Garda e Rollandin, e inoltre è contestato a Rollandin
l'abuso di ufficio.
La Regione Valle d'Aosta compare in questo procedimento come
parte lesa, in quanto, osserva il Pubblico Ministero, la condotta
delle persone imputate ha provocato un danno per l'Amministrazione
regionale della Valle d'Aosta, in quanto lesiva del prestigio,
dell'oculatezza e della credibilità della Regione Autonoma Valle
d'Aosta, al fine di far conseguire un ingiusto vantaggio
patrimoniale all'impresa Follioley Giuliano.
Il processo, come è noto, è stato fissato per l'11 novembre
1992, quindi sostanzialmente una data molto vicina, e fino ad oggi
a me non risulta, e l'interpellanza è partita proprio da qui, non
mi risulta che la Giunta regionale abbia provveduto a costituirsi
parte civile nel procedimento penale, al fine di tutelare
adeguatamente gli interessi della Regione.
Questa costituzione di parte civile evidentemente non è una
scelta obbligatoria, cioè non è un atto obbligato, è però
sicuramente un atto necessario e opportuno che l'Amministrazione
regionale, la Giunta regionale, ha sempre attuato in passato quando
si sono presentate situazioni di questo tipo, e credo che sarebbe
quanto mai necessario, opportuno e urgente, che si proceda in
questo senso anche in questa occasione.
I tempi comunque stringono, non abbiamo avuto notizie di
decisioni in merito della Giunta regionale a meno che non siano
intervenute in queste ultime settimane, e quindi l'interpellanza è
per sapere che cosa si intende fare la Giunta: se ha già provveduto
e intende provvedere a incaricare un avvocato che tuteli, in sede
civile, l'Amministrazione regionale nell'ambito del procedimento,
oppure se invece non intende costituirsi, facendo una scelta che
oggettivamente suonerebbe di copertura o di atteggiamento non
comprensibile all'esterno rispetto a personaggi potenti che ci sono
nella nostra regione.
Presidente
Ha chiesto la parola il Presidente della
Giunta Lanivi.
Lanivi (GM)
Sì, per dire che la Giunta non ha ancora
esaminato questo problema.
Lo esaminerà perché, il Consigliere Riccarand lo ha
sottolineato, non vi è un obbligo da parte dell'Amministrazione a
costituirsi, però la Giunta regionale esaminerà questo problema e
quindi riferirà e farà conoscere a tutti.
Presidente
Ha chiesto la parola il Consigliere
Riccarand.
Riccarand (VA)
Io mi dichiaro totalmente insoddisfatto
della risposta del Presidente della Giunta perché, ripeto, qui si
tratta di una scadenza che è fissata fin dal mese di marzo, e
quindi mi sorprende che si dica che il problema non è stato ancora
esaminato.
Io ho anche chiesto notizie ai componenti della precedente
Giunta per sapere se avevano già esaminato questa questione.
Mi hanno detto che effettivamente l'argomento era stato
affrontato, però si era ormai alla vigilia del cambio e non si era
ritenuto opportuno procedere proprio perché si trattava di un
cambiamento di Giunta e quindi una decisione già intervenuta
sembrava potesse sembrare scorretta nei confronti della nuova
Amministrazione che stava subentrando.
Quindi io trovo strano che, in presenza di un problema così
delicato e importante, non ci sia stata una procedura normale,
quasi come una formalità in questi casi, perché si tratta di un
comportamento, ripeto, conseguente con quello che sempre, in questi
casi, l'Amministrazione regionale ha avuto.
Comunque, la richiesta che faccio è che se questo esame, questa
decisione non è intervenuta finora, la si faccia al più presto, in
modo che la Regione possa essere tutelata in questo procedimento
per quanto riguarda tutte le conseguenze, e sono notevoli, che ci
possono essere nei confronti della Regione dall'esito di questo
procedimento.
