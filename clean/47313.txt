Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 3600 del 8 maggio 2024 - Resoconto
OGGETTO N. 3600/XVI - Interpellanza: "Realizzazione di un
nuovo Palaghiaccio e intendimenti circa l'opportunità di
coinvolgere altri sport del ghiaccio".
Marguerettaz (Presidente) -
Punto n. 30 all'ordine del
giorno. Per la presentazione, la parola al collega Restano.
Restano (GM) -
Il 22 dicembre 2023 la Giunta del Comune
di Aosta ha approvato il progetto del nuovo Palaghiaccio, si tratta
di un
leasing
in costruendo. Nel corso del dibattito si sono
avute parecchie notizie in merito a quest'opera, è stato stimato in
circa 500 il numero degli atleti di alto profilo che potrebbero
utilizzare questa struttura. C'è stato un dibattito un po' acceso,
non tutta la maggioranza comunale ha votato nello stesso senso,
dalle notizie si è appreso che la minoranza non ha partecipato al
voto ma, al di là di queste schermaglie, per quanto mi riguarda,
ritengo che sia un'opera necessaria per il Comune di Aosta ma
soprattutto per la nostra Regione, in quanto riveste un ruolo
turistico, sportivo e strategico, formativo anche, se vogliamo.
Alla luce di questo mio pensiero, chiedo all'Assessore
competente, in particolar modo si è prenotato l'assessore Sapinet
perché dividete queste responsabilità, comunque mi rivolgo
all'Assessore allo sport chiedendo se vi sono state delle
interlocuzioni con la maggioranza che opera al Comune di Aosta e,
in caso di risposta affermativa, di quale tenore siano state, se il
progetto sia stato condiviso con il Governo regionale e se si
ritiene l'opera approvata sufficiente a rispondere alle esigenze di
una Regione, definita Regione europea dello sport, e di un Comune
che nel 2017 è stato capitale europea dello sport. E se,
nell'eventualità di un confronto che è avvenuto con il Comune, si è
ragionato sull'opportunità di aprire altri sport del ghiaccio e in
quel caso quali siano gli intendimenti futuri. Rilevo che dagli
articoli di stampa era emerso che nei primi mesi dell'anno in corso
si sarebbe proceduto al bando di gara e vorrei sapere se avete
informazioni in merito.
Presidente -
Per la risposta, la parola all'assessore
Sapinet.
Sapinet (UV) -
Grazie collega Restano, ci dividiamo la
risposta, in particolare sui primi due quesiti rispondo io. Il
Palaghiaccio risulta essere un'infrastruttura sportiva che è
riconosciuta di interesse regionale ai sensi della legge 14/1971,
ma, per quanto previsto dalla successiva legge 16/1997, che
disciplina attualmente i finanziamenti per gli interventi sulle
infrastrutture sportive di interesse regionale, non può beneficiare
degli aiuti della medesima legge attualmente in vigore in quanto
occorre il passaggio di riconoscimento formale alla nuova
normativa. Pertanto, per poter attuare un intervento regionale su
tale infrastruttura, occorre procedere con un nuovo riconoscimento
ai sensi appunto della legge in vigore. In tal senso il Comune ha
presentato una richiesta per avviare l'iter di riconoscimento di
interesse regionale del Palaghiaccio di Aosta in data 24 gennaio
2023. La struttura regionale competente ha quindi dato un riscontro
con la propria nota dell'8 febbraio 2023, con la quale si
iniziavano le interlocuzioni per arrivare a svolgere un'idonea
istruttoria finalizzata a detto riconoscimento e alla produzione di
una relazione specifica che sviluppasse nel dettaglio gli undici
punti che sono posti alla base della procedura di verifica, con
particolare riferimento al finanziamento dell'opera e agli impegni
conseguenti del Comune richiedente. Tale iter è al momento sospeso
in quanto poi il Comune al riguardo ha informalmente prospettato di
voler valutare strade alternative per la realizzazione dell'opera.
Gli uffici dell'Assessorato che rappresento e quello del collega
ovviamente, sia la parte tecnica che la parte politica, sono a
disposizione e disponibili a tutti i confronti con i colleghi del
Comune.
Presidente -
Per completare la risposta, la parola
all'assessore Grosjacques.
Grosjacques (UV) -
Con riferimento ai punti 3 e 4
dell'interpellanza, personalmente ho avuto parecchie interlocuzioni
con l'architetto, che è il referente in loco del raggruppamento di
progettisti che fanno parte di questo raggruppamento che lei
correttamente ha definito in
leasing
in costruendo, quindi
l'impresa costruttrice, proponente del leasing in costruendo,
perché ovviamente dovrà andare in gara, il quale mi ha ragguagliato
un po' sui contenuti progettuali.
Intanto bisogna dire che, per quel che riguarda il Comune di
Aosta, l'opera, che è di proprietà comunale, andrà a completare una
zona di infrastrutture sportive all'interno della quale sono già
presenti i campi di calcio, piscina, bocciodromo, pista di atletica
e il maneggio per il quale è stato avviato l'iter che dovrà portare
alla sua costruzione.
Per quanto riguarda gli sport che saranno praticati nel nuovo
palazzetto del ghiaccio, sarà possibile avviare le attività
sportive con riferimento all'hockey su ghiaccio, quindi l'hockey
tradizionale come oggi già praticato, ma anche il Para Ice Hockey,
che è quindi l'hockey in carrozzina per persone con disabilità,
insieme al pattinaggio artistico, sia singolo che a squadre, la
disciplina sincro, il curling, che oggi non è presente, lo short
track, il pattinaggio di velocità su pista corta.
Con il nuovo Palaghiaccio sarà inoltre possibile organizzare i
Campionati mondiali di hockey su ghiaccio categoria 1A
senior
femminile e 1B
senior
maschile e tutte le
rassegne internazionali giovanili che oggi non possono essere
ospitate, così come potranno essere organizzate competizioni
internazionali per quanto riguarda il pattinaggio artistico,
quindi, a detta dei proponenti e del Comune di Aosta, tutte le
attività di sport sul ghiaccio che oggi sono in qualche modo
praticate sia nel Palaghiaccio di Aosta che nel palazzetto di
Courmayeur.
Presidente -
Per la replica, la parola al collega
Restano.
Restano (GM) -
Posto che è lontano dalle mie intenzioni
rallentare la realizzazione di un'opera così importante, cerco di
comprendere ciò che mi avete detto. Politicamente, prima di avere
le interlocuzioni con i progettisti dell'opera, non avete avuto
confronti con il Comune e questo lo ritengo importante per
comprendere le intenzioni future, vale a dire sarebbe stato
interessante che il Comune o la Regione potessero verificare quante
persone in Valle d'Aosta ad oggi svolgono l'attività di short
track, quante il pattinaggio di velocità, quante le potenziali
persone, piuttosto magari atleti, provenienti anche dall'esterno,
che potessero svolgere il pattinaggio di velocità su pista lunga,
magari un altro sviluppo ipotetico, per comprendere la reale
potenzialità di una struttura di questo genere.
Per quanto riguarda l'hockey, è inutile parlarne perché sappiamo
che è l'attività principale e sarebbe stato interessante ancora
comprendere, alla luce delle spese ipotizzate per la realizzazione
a cura del Comune a questo punto visto che ad oggi non si può
addivenire ai finanziamenti regionali, quale impegno che ha portato
a un ampio dibattito in seno al Comune, è vero che forse a noi non
ci interessa, ma comprendendo che in futuro diventerà struttura di
interesse regionale, sarebbe stato opportuno, quanto meno doveroso,
avere quest'interlocuzione politica prima, perché non è che si
realizzano le opere e dopo cinque anni la Regione si fa carico di
tutte le spese non avendo dei numeri in mano. Comunque quest'opera
costerà al Comune circa euro 21.700.000, a fronte - leggo dagli
articoli di giornale - di un impegno per i proponenti, chi
realizzerà, che sarà attorno ai 15 milioni di euro. Allora se parte
di queste spese in futuro potranno essere a carico della
collettività di tutta la Regione, direi che un confronto politico
era dovuto. Può darsi che mi sbaglio, però, stante la disponibilità
dell'assessore Sapinet, sarebbe opportuno procedere a una serie di
audizioni in Commissione per capire dove si vuole andare, rimanendo
dell'idea che l'opera deve essere realizzata. Io non sono di sicuro
tra quelli che ostacolano quest'opera o penso che non debba essere
realizzata, però sarebbe bello capirne un pochino di più.
