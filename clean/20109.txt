Classificazione
ASSISTENZA SOCIALE
Asili nido


Resoconto integrale del dibattito dell'aula
Oggetto del Consiglio n. 94 del 1° ottobre 2003 - Resoconto
OGGETTO N. 94/XII - Criteri per l'accoglimento delle domande di
ingresso di bambini negli asili nido. (Interrogazione)
Interrogazione
Appreso dagli organi d'informazione che, secondo una recente
indagine sulle politiche familiari, redatta dall'Eurispes,
sembrerebbe che in Valle d'Aosta il 51,7% delle domande di ingresso
di bambini negli asili nido non vengano accolte;
Considerato che secondo questa indagine la nostra Regione
assieme al Trentino e alla Liguria fa parte di quel gruppo di
regioni in cui la percentuale di bambini che attendono di andare
all'asilo nido supera quella delle domande accolte;
Visto la necessità di garantire e sostenere a favore delle
famiglie valdostane tale importante servizio per la prima
infanzia;
i sottoscritti Consiglieri regionali
Interrogano
l'Assessore competente per sapere:
1) se è a conoscenza dei dati riportati dall'indagine
dell'Eurispes e quale è la sua valutazione;
2) se ritiene opportuno di dover intervenire per risolvere
tale problematica e con quali modalità;
3) in base agli ultimi dati a disposizione, qual è la
percentuale del P.I.L. valdostano che viene utilizzato per le
politiche familiari.
F.to: Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Nel primo quesito lei mi chiede se sono a
conoscenza dei dati riportati "dall'Eurispes": ho qui davanti
questo articolo che afferma che il 51,7% di domande in asili nido
non sono accolte. Lei mi domanda anche qual è la mia valutazione:
io penso che, prima di affrontare un problema così ampio - che è
stato dibattuto e per cui abbiamo speso tante energie -, non ci si
debba limitare solo a un'indagine di questo tipo, altrimenti
l'esame del problema è molto limitato.
Come lei sa, d'altronde, se da una parte il 51% delle domande
non sono accolte, dall'altra parte, nostri dati dicono che siamo
fra i primi, quindi vede i due
problemi… cioè la capacità recettiva
dei nidi di infanzia in Italia vede al primo posto l'Emilia Romagna
con il 17,4% e al secondo posto la Valle d'Aosta con il 12,3% dei
bambini fra 0-2 anni. Da una parte quindi non li accogliamo tutti,
però, dall'altra, abbiamo una delle più grandi recettività. Cosa
vuol dire questo? Vuol dire che abbiamo una grande domanda di asili
nido, una domanda maggiore rispetto alle altre regioni; perché?
Vanno considerati l'elevato tasso di femminilizzazione
dell'occupazione in Valle, numero di donne occupate sul numero di
occupati che risulta fra i più elevati d'Italia, le donne in Valle
d'Aosta lavorano più che nelle altre regioni; la ridotta
disponibilità della rete familiare nell'educazione dei figli,
situazioni familiari particolari, mancanza di nonni; un dato
oggettivamente vero e di rilievo è che il servizio che danno questi
asili nidi è di alta qualità, per cui, probabilmente, molte
famiglie vogliono appoggiarsi a questi nidi perché l'asilo nido
viene riconosciuto come un contesto educativo adeguato e
rispondente ai bisogni dei bambini.
Ecco perché dico che questa inchiesta è parziale: perché, da una
parte, ci dice che non accogliamo tutti i bambini; dall'altra,
però, i dati ci dicono che abbiamo una delle più "alte" strutture
recettive. Non è completa anche perché non tiene conto di altre
strutture che noi abbiamo per far fronte a questi problemi; qui
bisogna dare atto, con merito, all'Assessore precedente, che ha
individuato, per esempio nella creazione e sovvenzione delle
garderies - una struttura molto importante, agile - e soprattutto
nelle tate familiari, cioè questa istituzione "presa" dalla
Germania, che prevede donne che accolgono in casa loro dei
bambini… quindi una situazione molto
agile e valida. Anche perché - questo è il problema e forse la
domanda andava posta agli enti locali - la costruzione di un asilo
nido non è desiderata dai comuni, perché i costi sono molto
elevati; ecco perché nei dintorni di Aosta non vi sono asili nido e
vi sono solo in Aosta.
Volevo ancora darle alcuni dati. Gli asili nido sono aumentati
dal 1996 al 2003 da 7 a 11; siamo passati da 217 bambini accolti
nel 1996 a 400 nel 2003; è in costruzione e ristrutturazione un
asilo in via Brocherel che permetterà l'accoglimento di altri 50
bambini e vi è la nostra disponibilità, con 1,1 miliardo di vecchie
lire, di finanziare un asilo nido a Charvensod, però sono i comuni
che si devono attivare.
Penso che non sia giusto riferire solo il dato negativo, ma
bisogna riferire il dato positivo della nostra Regione, aggiungendo
queste realtà delle garderies e delle tate familiari, che
rispondono a una grossa attesa. Pensi che le garderies sono 12
strutture per 239 posti e, per ora, sono attive 5 tate familiari
per 20 famiglie, è partito un nuovo corso di tate familiari che
risolverà ulteriormente il problema; inoltre è in corso di
sperimentazione il primo nido aziendale, con un progetto europeo.
Mi sembra quindi che la questione sia affrontata con notevole
attenzione.
Se lei mi dice di confrontare il PIL con quanto spendiamo per le
politiche familiari, intanto l'indice non è facile, né
correttissimo porlo, tuttavia rispondo dicendo che a noi sta a
cuore come valore assoluto quello dell'assistenza ai bambini e su
questo stiamo lavorando.
Président - La parole au Vice-président Lanièce.
Lanièce (SA) - Ringrazio l'Assessore. Vi era in effetti questa
discrepanza fra questi 2 dati: da una parte, siamo ai primi posti;
dall'altra, in base a questa indagine "dell'Eurispes", siamo fra le
regioni con la percentuale più alta di non accoglimento di bambini
negli asili nido. Anche l'Assessore nella spiegazione fornitaci
evidenzia questa discrepanza e mette in evidenza quanto è stato
fatto. Mi sembra in effetti che siano delle iniziative valide,
anche se occorre continuare in questa direzione; fra l'altro, sono
venuto a conoscenza dell'esistenza a livello nazionale di un
decreto del 16 maggio 2003 che predispone finanziamenti per
l'attivazione di nidi aziendali, ovviamente su richiesta di ditte
private. Potrebbe essere un'iniziativa dell'Assessorato la
diffusione della conoscenza di questo decreto, in modo che le ditte
valdostane di una certa dimensione possano seguire l'esempio
dell'USL, la quale sta predisponendo un nido aziendale che partirà
il prossimo anno. Naturalmente, spetta solo agli enti privati
decidere se fare riferimento a questo decreto, che prevede anche
dei finanziamenti di un certo rilievo. La divulgazione
dell'esistenza di questo decreto potrebbe essere un'ulteriore
iniziativa dell'Assessorato, proprio per venire incontro ad un
problema esistente - perché in Valle d'Aosta il tasso di
occupazione delle donne, rispetto alle altre regioni, è uno dei più
elevati e questo comporta un problema per i piccoli -, considerato
che lo stesso Assessore ha dichiarato che gli sta a cuore - come a
tutti quanti - venire incontro alle famiglie con questi servizi per
l'infanzia, più necessari al giorno d'oggi.
Ribadisco l'importanza di seguire con attenzione questo problema
e la cosa positiva è il fatto di aver visto in questi giorni che
sta per partire questo corso per le tate familiari, il quale prende
spunto da un'iniziativa fatta in Germania e può essere anche una
risposta per venire incontro all'esigenza esistente sul mercato
valdostano di affidare i propri bambini agli asili.
Prendo atto della risposta e rimango in attesa di vedere
l'ulteriore evoluzione in merito a questo problema.
