Classificazione
OPERE PUBBLICHE
TRASPORTI E VIABILITÀ
Viabilità



Oggetto del Consiglio n. 415 del 11 marzo 2009 - Resoconto
OGGETTO N. 415/XIII - Interpellanza: "Verifica
dell'adeguatezza dei ponti della strada statale n. 26, della linea
ferroviaria e dell'autostrada A5, realizzati in corrispondenza
dell'alveo del torrente Saint-Barthélemy".
Interpellanza
Preso atto dell'importanza strategica della Strada Statale
26, della linea ferroviaria Aosta-Torino, dell'Autostrada A5, per
garantire collegamenti efficaci alla nostra Regione con il resto
d'Italia;
Atteso che durante l'alluvione del 2000 il torrente
Saint-Barthélemy si è rivelato uno dei più impetuosi della Valle
d'Aosta;
Considerato che, dopo i lavori conclusisi nel 2007, altri 4,9
milioni di euro sono stati stanziati nel 2008 per un ultimo grande
intervento di sistemazione idraulico-forestale al torrente
Saint-Barthélemy, a Nus, finalizzato alla realizzazione di tre
briglie selettive;
Rilevato che la SS26, la linea ferrovia e l'Autostrada
corrono parallele e ravvicinate nel punto in cui attraversano il
torrente Saint-Barthélemy e che il ponte della SS26 e quello
ferroviario o la sezione dell'alveo in quei punti potrebbero non
essere adeguati in caso di piena, nonostante le nuove briglie in
via di costruzione, col rischio che un problema sulla SS26 si
scaricherebbe a catena sulle vie di transito collocate a valle,
compresa l'Autostrada;
i sottoscritti Consiglieri regionali
Interpellano
l'Assessore competente per conoscere se intenda:
1)valutare l'opportunità di verificare l'adeguatezza dei
ponti della SS26, della linea ferroviaria, dell'Autostrada A5, e
delle sezioni dell'alveo del torrente Saint-Barthélemy in loro
corrispondenza.
F.to: Donzel - Rigo
Président
- La parole au Conseiller Donzel.
Donzel (PD)
- Credo non sia difficile ricordare a tutti
l'importanza strategica della strada statale 26 per la Valle
d'Aosta; per i collegamenti della ferrovia si è detto all'infinito
e anche dell'autostrada.
Vogliamo ricordare la delicatezza che ha il sito legato al
torrente Saint-Barthélemy che fu particolarmente interessato
dall'alluvione del 2000; in quella situazione il torrente uscì
addirittura dall'alveo causando notevoli danni. Sono stati fatti
degli interventi molto importanti che hanno già raggiunto la cifra
di 18 milioni di euro, a cui si è aggiunto recentemente un nuovo
intervento di 4,9 milioni di euro, per realizzare delle briglie
selettive sul torrente. Quindi non è che non è stato fatto niente,
sono stati fatti degli importantissimi interventi, questo va
riconosciuto, se ne stanno facendo altri, in particolare quelli
delle briglie selettive, che hanno lo scopo di contenere la
violenza di questo torrente.
Volevamo segnalare, alla luce di alcune segnalazioni che ci
erano pervenute, la delicatezza che ha la parte finale del torrente
prima del suo sbocco nella Dora Baltea, perché in successione molto
ravvicinata ci sono tre ponti. A nostro avviso andrebbe verificata
la sezione dell'alveo in quei ponti, perché nel caso di una
ostruzione potrebbero a catena provocare il danneggiamento di
quelli successivi: quindi se si ostruisce il ponte sulla statale, a
catena si creano dei danni successivamente su quello della ferrovia
fino a bloccare l'autostrada.
Quello che chiediamo - magari è già stato fatto, ma se non è
stato fatto - è di valutare attentamente le sezioni dell'alveo in
corrispondenza di questi ponti e verificare se non sia il caso di
intervenire per garantire un corretto deflusso delle acque in
quella situazione che reputiamo particolarmente strategica per la
viabilità in Valle d'Aosta.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Come ha ben detto
l'interpellante, non è che la Regione non si sia impegnata nei
passati anni su questo torrente di Saint-Barthélemy, in quanto ha
già (come adesso potrà ascoltare dalla relazione che farò) fatto
parecchi interventi e altri ne sta programmando. Infatti, a seguito
della alluvione dell'ottobre 2000, il bacino del torrente
Saint-Barthélemy è stato oggetto di un'approfondita valutazione
tecnica per definire gli interventi necessari a garantire adeguate
condizioni di sicurezza sia lungo la vallata sia in particolare
sulla conoide, dove si sviluppa il centro abitato di Nus.
Ad oggi sono stati realizzati sette lotti di intervento
suddivisi in tre macrozone. La macrozona A, a monte del nuovo ponte
in località Pont de eau fino al tornante della strada regionale 36,
per un importo complessivo di spesa di 6,758 milioni di euro, la
macrozona B, tratto intermedio a monte della frana di Vollein per
un importo complessivo di spesa di 105.000 euro, la macrozona C,
tratto in conoide, per l'importo complessivo di spesa di 6,794
milioni di euro. A questi interventi va a sommarsi nella macrozona
C l'ultimo progetto approvato dalla Giunta regionale nello scorso
mese di settembre, con deliberazione di Giunta n. 2770, con cui
sono stati approvati i lavori di realizzazione di tre briglie
selettive, come ha ben ricordato il collega, nella gola di Faverge,
per un impegno di spesa complessiva di 4,910 milioni di euro.
Attualmente tale intervento si trova in fase di appalto e
verosimilmente vedrà l'inizio dei lavori durante questa estate.
Tutti questi interventi sono stati definiti e valutati in modo
integrato con la finalità di ridurre la capacità di erosione e di
contenere il trasporto solido generato in caso di piena a monte
della conoide, facendo così transitare verso valle solo
quantitativi minimi di materiale e permettere di gestire sulla
conoide le sole portate liquide, con le opere di sistemazione
idraulica del torrente già realizzate.
Fra gli elementi di verifica e di valutazione vi sono stati
anche gli attraversamenti della SS 26, della ferrovia e
dell'autostrada. Per quanto concerne gli attraversamenti
autostradali, i tecnici non hanno rilevato significativi problemi
di deflusso, anche nell'ipotesi della massima piena ipotizzata,
proprio perché il ponte ha una luce di un certo tipo.
L'attraversamento della SS 26 costituisce una strozzatura nelle
sezioni di deflusso del torrente, così come oggi realizzate. Tale
situazione verrà a breve migliorata in quanto la sistemazione di
tale tratto rientra nella realizzazione del nuovo accesso al paese
di Nus, che prevede, oltre a una rotatoria sulla SS 26, anche il
rifacimento e l'adeguamento del ponte sul torrente, con conseguente
adeguamento delle sezioni di deflusso alle attuali dimensioni
dell'alveo a monte.
Tale opera verrà realizzata nell'ambito della convenzione,
approvata con deliberazione di giunta il 12 dicembre 2008, tra
ANAS, Regione e Comune di Nus, per la realizzazione di una
rotatoria sulla SS 26 della Valle d'Aosta al km 90, 5, 68, in
corrispondenza dell'ingresso ovest al comune di Nus, con
demolizione e ricostruzione dell'attuale ponte - come si diceva
prima - sul torrente Saint-Barthélemy e raccordo con la strada
regionale 36. L'inizio dei lavori è previsto per il corrente anno e
la loro ultimazione entro il 2011, il costo previsto ammonta a
3,164 milioni di euro, dei quali 1,833 (la metà) a carico
dell'ANAS.
L'adeguamento dell'attraversamento ferroviario è stato subito
rilevato dalle ferrovie dopo l'evento dell'ottobre 2000, che nel
corso dei colloqui per la definizione del programma di intervento
per il ripristino dei danni avevano anche manifestato l'intenzione
di rifare il ponte sul torrente. La ferrovia però è stata
ripristinata senza intervenire su tale ponte, che rimane a detta
dei nostri tecnici comunque inadeguato a smaltire le portate
previste di piena massima (come rilevava anche il collega).
Devo rilevare quindi che mentre con l'ANAS è stato possibile
definire rapidamente le modalità di intervento e ho potuto
riscontrare la massima disponibilità a collaborare da parte dei
vertici della sede regionale, con le ferrovie non è stato possibile
finora avviare alcun confronto sulle carenze dei diversi
attraversamenti ferroviari nella nostra regione.
Devo inoltre evidenziare che l'inadeguatezza
dell'attraversamento ferroviario per la sua posizione e per gli
interventi di contenimento del materiale solido trasportato,
realizzati o programmati dalla Regione, rappresentano una
situazione meno pericolosa di quanto poteva essere in origine,
anche perché avendo fatto tutte le opere e quelle che andremo a
fare, migliora la situazione. Nulla però toglie che formuleremo
alle Ferrovie dello Stato una nostra visione sulle esigenze di
intervento su alcuni ponti ferroviari, non solo su questo,
rilevando altresì la necessità che le stesse verifichino tramite un
apposito studio una situazione su tutti i ponti che hanno in Valle
d'Aosta.
Président
- La parole au Conseiller Donzel.
Donzel (PD)
- Ringrazio l'Assessore per la puntuale
risposta, in particolare perché è già predisposto un intervento sul
ponte della SS 26, che evidentemente aveva una necessità
particolare.
Naturalmente sono molto preoccupato dell'atteggiamento, diciamo
della gestione delle Ferrovie dello Stato, perché in quel punto,
come confermato dall'Assessore, esistono dei problemi e come avevo
esposto nella valutazione precedente il problema non inerisce solo
alla tratta ferroviaria, ma è che in caso di ostruzione si rischia
di creare un problema a valle e il fatto che l'autostrada oggi non
abbia nessun problema potrebbe, se non viene risolto il problema a
monte della ferrovia, diventare anche lì una situazione
delicata.
Naturalmente sollecitiamo - come sta già facendo l'Assessore - a
verificare con le ferrovie la possibilità di sistemare il più
possibile anche la situazione del ponte ferroviario sul Saint-
Barthélemy. Grazie.
