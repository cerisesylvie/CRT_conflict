Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 1688 del 29 novembre 2000 - Resoconto
OGGETTO N. 1688/XI Affido di una consulenza alla Direzione
strategica dell'USL. (Interpellanza)
Interpellanza Premesso che con atto deliberativo n. 2244 del
31 ottobre 2000 viene affidato all’ex Primario di
otorinolaringoiatra un incarico di Consulenza alla Direzione
strategica dell’USL (in diretta prosecuzione del
rapporto di lavoro cessato per pensionamento il 31.10.2000) per la
durata di mesi sei e per un compenso di lire 34.272.000 alla
tariffa di lire 35.700/ora;
Constatato che le attività che concernono esplicitamente
l’incarico (organizzazione dei dipartimenti ed
organizzazione e gestione dei posti letto di degenza) sono quelli
tipici della Direzione Sanitaria Ospedaliera ed implicano quelle, a
livello sovraordinato, del Direttore dell’Azienda
nonché, a livello consultivo, quelle del Consiglio Sanitario
Aziendale, come si evince dalla normativa vigente;
A conoscenza che il neo-Consulente non possiede i requisiti di
legge, per lo svolgimento delle funzioni di Direttore Sanitario
Ospedaliero, previsti dal DPR 484/97 il quale, disciplinando
compiutamente la materia non lascia spazio ad alcuna
discrezionalità nell’attribuzione di tali
funzioni;
Tenuto conto che se il neo-Consulente avesse voluto, per
ipotesi, partecipare al relativo avviso pubblico non avrebbe avuto
alcuna possibilità di vedersele attribuite;
Visto che vi è in servizio un vice direttore sanitario di ruolo
con le carte in regola anche per svolgere pro-tempore le funzioni
suddette;
Preso atto che l’oggettiva insussistenza dei
requisiti di legge per il legittimo svolgimento
dell’attività di Direzione Sanitaria, fa venir meno
quella necessaria garanzia del possesso di specifica competenza
richiesta per l’attività e, a maggior ragione, per
un Consulente convenzionato;
Accertato che è semplicemente inammissibile che si affidi, in
violazione di legge, un incarico (come è avvenuto con delibera n.
2403 del 18.10.1999), lo si mantenga per un anno e poi si pretenda
di poter ritenere così acquisita la qualificazione voluta dalla
legge e dimostrata quella "comprovata competenza" di cui manca
qualsiasi obiettivazione. Anche per quanto esposto al punto 2), non
sussistono i presupposti per invocare l’articolo 7,
comma 6 del D. Lgs. 29/93;
Ritenuto che siamo di fronte ad un provvedimento adottato
smaccatamente "ad personam" nel solo oggettivo interesse del
prescelto;
il sottoscritto Consigliere regionale
Interpella
l’Assessore competente per sapere:
1) se e quali interventi si intendono attuare nei confronti
della Direzione generale dell’USL in relazione alla
delibera n. 2244 del 31.10.2000;
2) se ritenga opportuno far rispettare la normativa vigente,
servendosi dell’opera del vice direttore sanitario,
della Direzione Sanitaria dell’Azienda e del
Consiglio Sanitario per la risoluzione dei problemi legati alla
gestione dei posti letto e all'organizzazione dipartimentale;
3) se risponda al vero che la Direzione generale ha rinunciato
recentemente a stipulare una convenzione per assicurare attività
mediche previste dalla legge non esplicabili con personale
dipendente per carenza delle relative professionalità, adducendo
l’esaurimento dei fondi di bilancio; e,
sull’affermativa, come giustifica, anche sotto
questo profilo economico, l’adozione della delibera
n. 2244 di "affido in regime di convenzioni", quando allo stesso
capitolo del bilancio avrebbe potuto essere ascritta anche la
mancata convenzione su richiamata.
F.to: Beneforti
Président
La parole au Conseiller Beneforti.
Beneforti (PVA-cU)
Nella seduta del Consiglio regionale
del 27 settembre ci fu assicurato dall'Assessore che, per quanto
riguarda la Direzione sanitaria dell'Ospedale regionale, l'USL
avrebbe provveduto a riaprire i termini del concorso indetto per
ricoprire il posto vacante da tempo. La riapertura si rendeva
necessaria visto l'esiguo numero delle domande presentate entro la
data di chiusura del bando. L'Assessore affermò che pro tempore era
l'attuale vicedirettore sanitario di ruolo che operava e rispondeva
di tutte le responsabilità che ricadevano sulla direzione
sanitaria.
Riconobbe che il medico incaricato come direttore sanitario non
aveva i titoli per ricoprire l'incarico e non aveva nemmeno la
competenza per farlo.
L'incarico deliberato dall'USL con delibera n. 2403 del 18
ottobre 1999 è durato oltre un anno fino al 31 ottobre 2000, data
in cui c'è stato il collocamento a riposo per raggiunti limiti di
età. Speravamo che con l'andata in pensione terminasse anche
l'irregolarità commessa; così non solo non è stato, ma l'USL con
deliberazione n. 2.244 del 31 ottobre u.s. ha affidato all'ex
primario di otorino un incarico di consulenza alla Direzione
strategica dell'USL per la durata di 6 mesi e per un compenso di 34
milioni oltre alle spese conseguenti, quindi noi paghiamo per 6
mesi 34 milioni per una consulenza.
L'incarico riguarda l'organizzazione dei dipartimenti e
l'organizzazione e gestione dei posti letto di degenza, compito
tipico della Direzione sanitaria ospedaliera.
Ora io mi chiedo come si fa ad affidare, al di là della parte
economica finanziaria, una consulenza come questa a una persona che
non ha i titoli per ricoprire i compiti della direzione sanitaria,
l'ho detto in premessa e lo aveva riconosciuto anche l'Assessore
tant'è vero che indipendentemente dall'età, perché andava in
pensione, non avrebbe mai potuto partecipare a nessun concorso
pubblico di questo genere.
Come si fa ad affidare una consulenza quando è in servizio un
vicedirettore sanitario con le carte in regola per svolgere pro
tempore le funzioni richieste?
Come si fa ad affidare una consulenza quando manca la comprovata
competenza che non si può acquisire, titoli compresi, in un anno di
supplenza?
Come si fa ad affidare una consulenza quando il compito
richiesto, concernente la gestione dei posti letto e dei
dipartimenti, è un compito preciso della Direzione sanitaria
ospedaliera o caso mai del Direttore sanitario dell'USL nonché a
livello consultivo del Consiglio aziendale come previsto dalla
normativa vigente?
Ci sono i livelli in cui i problemi dati in consulenza si
possono affrontare e risolvere; è triste assistere a una gestione
della sanità senza che siano rispettare le regole e le norme di
legge come sta avvenendo in Valle d'Aosta; senza tener conto dei
costi che si sostengono "ad personam" nel solo interesse di una
persona, perché questa è la realtà: è nel solo interesse di una
persona 34 milioni in 6 mesi non sono pochi quando mentre per altri
casi, e lo citiamo anche nella nostra interpellanza, in cui ci
sarebbe bisogno di avere qualche consulenza si risponde che i fondi
di bilancio sono esauriti.
Io credo che questa sia un'ulteriore dimostrazione di come viene
amministrata la nostra Unità sanitaria locale.
Termino qui, aspetto le risposte alle domande che questa
interpellanza contiene e mi riservo di replicare
successivamente.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Do lettura della risposta che mi è stata
fornita dalla Direzione dell'USL:
"La deliberazione n. 2244 del
31 ottobre 2000 concerne la stipula per 6 mesi di convenzione di
supporto alla direzione strategica in materie relative alla
gestione delle problematiche derivanti dall'organizzazione delle
attività del presidio ospedaliero.
La parte narrativa dell'atto deliberativo identifica chiaramente
le motivazioni dell'affido e ne specifica altrettanto esattamente i
confini temporali.
La motivazione del conferimento della consulenza è rappresentata
dalla necessità di prevedere un supporto qualificato di comprovata
competenza desunta dall'analisi dei percorsi di carriera e non
riconosciuta apoditticamente all'attività direzionale di presidio
ospedaliero in attesa dell'espletamento delle procedure per il
conferimento del posto di direttore sanitario.
La procedura di che trattasi ha visto la riapertura di termini
per la presentazione delle domande di partecipazione così come si
evince dalla deliberazione n. 2.224 del 30 ottobre 2000 che nella
parte narrativa descrive gli eventi che hanno reso necessaria tale
riapertura.
L'attuale dotazione effettiva della direzione sanitaria vede
l'unica presenza in servizio di un'unità di vicedirettore sanitario
al quale è affidata la responsabilità del servizio con previsione
di attribuzione delle relative mansioni superiori richiesta con
nota n. 1.523 del 10 novembre 2000.
È peraltro evidente come nel periodo intercorrente fra il
pensionamento del Prof. Perfumo e la nomina del nuovo direttore
sanitario si sia reso necessario garantire il funzionamento della
direzione di area ospedaliera prevedendo, così come si è previsto,
il supporto di un'unità già in grado di garantire piena
operatività.
Si vuole altresì rimarcare che elementi congiunturali favorevoli
hanno consentito il reperimento di tale risorsa a costi decisamente
positivi sotto il profilo dell'efficienza, economicità ed efficacia
dell'azione amministrativa, addirittura inferiori a quelli
normalmente in uso per figure non dirigenziali.
In riferimento all'interpellanza citata in oggetto si può
concludere specificando che la responsabilità temporanea della
direzione sanitaria di presidio nelle more dell'espletamento delle
procedure concorsuali è attribuita al vicedirettore sanitario in
servizio di ruolo; la spesa per l'attribuzione di incarichi in
convenzione è oggetto di costante verifica e monitoraggio da parte
di questa direzione anche attraverso il potenziamento delle
funzioni di controllo della spesa da parte della competente Unità
budgetaria Affari amministrativi; ogni nuova attribuzione di
incarichi viene disposta solo dopo attenta analisi che ne individui
l'assoluta indispensabilità rispetto alla garanzia del mantenimento
dei livelli di erogazione del servizio; per ogni caso viene
effettuata una verifica circa la possibilità di garantire comunque
i livelli prestazionali senza l'inserimento di risorse
convenzionali. Nel caso in esame la verifica ha evidenziato la
necessità di procedere al convenzionamento così come in altri
casi.
Si precisa che la scelta di proseguire la collaborazione con il
Prof. Perfumo, anche dopo la cessazione dal servizio, è motivata
oltre che dall'esperienza acquisita dall'indiscussa competenza
dello stesso in tema di appropriatezza di ricoveri. Il Prof.
Perfumo infatti, membro della Commissione nazionale per l'attività
di day surgery, collabora con l'Agenzia nazionale per i servizi
sanitari nella redazione di linee guida per lo sviluppo di tale
attività.
Tale competenza è indispensabile all'azienda per esaminare e
valutare tutti i dati di attività di ricovero anche al fine di
correggere distorsioni potenziali della mobilità verso altre
strutture.
Si ribadisce infine che la collaborazione con il Prof. Perfumo
non configura, né potrebbe configurare una sostituzione del
direttore sanitario, procedura per la quale vengono applicate le
norme vigenti ovverosia l'affidamento delle funzioni al
vicedirettore sanitario nelle more dell'espletamento dell'avviso
pubblico.
Rispetto agli altri settori le verifiche effettuate non hanno
determinato, sulla base di criteri analitici di cui sopra, la
necessità del ricorso ad ulteriori spese per risorse
convenzionate".
Questa è la risposta da parte dell'USL. Per quanto mi riguarda,
posso convenire con il Consigliere Beneforti che la lettura della
delibera non sia così chiara e trasparente.
Se è vero, come è vero, che nelle intenzioni dell'USL non vi era
e non vi è la volontà di sostituire il Direttore sanitario perché
così non è, ma è un'attività di supporto, a mio parere la delibera
doveva essere più chiara e più trasparente, di questo convengo con
il Consigliere Beneforti.
Nel merito, rispetto alle domande presentate, evidentemente
sulla prima:
"se e quali interventi si intendono attuare nei
confronti della Direzione generale dell’USL in
relazione alla delibera n. 2244 del 31.10.2000"
, non mi pare
che si possa censurare un'attività per avere deliberato, forse in
modo non molto chiaro, una consulenza ritenuta necessaria e
indispensabile. Confermo per le conoscenze che ho personalmente che
il Prof. Perfumo ha in effetti questa competenza nella materia dei
day surgery ed è responsabile anche all'interno del comitato
scientifico di questa attività.
Ed è un'attività che l'USL deve fare, cioè il controllo
dell'appropriatezza dei ricoveri e dell'appropriatezza dei ricoveri
in day surgery, cioè in day hospital chirurgici.
Se questa era la vera intenzione, avrebbero però dovuto
specificarlo meglio perché di fatto le funzioni del direttore
sanitario saranno espletate in questi mesi, e spero che siano
pochi, dal vicedirettore sanitario in servizio, pertanto non vi è
non rispetto della normativa perché la consulenza non si configura
come consulenza di direzione sanitaria che non avrebbe potuto
essere conferita, ma come supporto alla direzione stessa.
Rispetto alla terza domanda posta:
"se risponda al vero che
la Direzione generale ha rinunciato recentemente a stipulare una
convenzione per assicurare attività mediche previste dalla legge
non esplicabili con personale dipendente?"
, mi è stata inviata,
e vi assicuro che non ne ero assolutamente a conoscenza, una
proposta, avanzata in data 27 luglio 2000 dal Prof. Laugeri alla
Direzione dell'USL, che diceva:
"In vista della cessazione dal
servizio per pensionamento il 30 settembre 2000, con la presente
dichiaro la mia disponibilità ad assumere dopo tale data un
eventuale incarico di interesse ed utilità dell'azienda di
consulenza e/o collaborazione in regime di convenzione, o
eventualmente in altra forma, in uno degli ambiti pertinenti alle
mie qualifiche professionali quindi, oltre all'ambito della
pneumotisiologia, quello della medicina del lavoro, dell'igiene,
della radiologia e della radioprotezionistica. Grato di un cortese
riscontro, ringrazio?"
eccetera.
La risposta dell'azienda il 25 agosto è la seguente:
"In
riferimento alla nota in oggetto indicata, nel prendere atto della
sua disponibilità ad assumere incarichi di collaborazione con
l'azienda, si comunica che la stessa potrà essere presa in
considerazione a partire dall'esercizio 2001 a causa
dell'esaurimento dei fondi di bilancio riservato alle convenzioni
esterne"
.
Ho chiesto informazioni rispetto a questa lettera perché c'è un
minimo di contraddizione rispetto all'impegno di spesa effettuato
dopo. Mi è stato risposto che già nella data in cui è stata
avanzata la proposta di disponibilità, cioè nel mese di luglio,
mentre la risposta è dell'agosto, era già stata impegnata anche se
non formalmente questa cifra da riservare all'incarico con il Prof.
Perfumo.
Dal punto di vista formale non c'era l'impegno di spesa perché
la delibera è intervenuta dopo, ma nella programmazione aziendale
era già stata espressa questa dichiarazione di volontà a voce per
riservare questi fondi per cui ritengo che non ci sia nessuna
arrière-pensée rispetto a questo così come ritengo che non ci sia
una chiusura a tutti gli effetti perché la direzione non dice di no
al Prof. Laugeri, ma dice che la stessa potrà essere presa in
considerazione a partire dall'esercizio 2001 e sotto questo punto
di vista non ho null'altro da aggiungere perché vorrei
risottolineare il fatto che il "management" dell'USL non dipende
dall'Amministrazione regionale e gli interventi che possono essere
fatti e che, vi assicuro, facciamo in modo pesante in questi mesi -
nei prossimi 15 giorni avrò un incontro con tutti i primari, con
tutte le caposale, con la direzione, per una serie di problemi
legati a questi aspetti - sono interventi che vengono a calarsi
pesantemente sull'attività dell'azienda, ma oltre tanto non è
competenza dell'Assessore intervenire.
Concludo dicendo che se è vero che dal punto di vista formale le
osservazioni avanzate dal Consigliere Beneforti sono condivisibili,
dal punto di vista sostanziale, credo sia poi questo l'argomento
principale, non mi pare che si possa mettere in croce una Direzione
dell'USL che affida una consulenza per 35.000 lire lorde all'ora
per un'attività che, se fosse affidata esternamente a qualunque
consulente, verrebbe a costare non meno di 800.000 - 1.000.000 di
lire al giorno.
Se da un punto di vista sostanziale possiamo trovare un accordo,
Consigliere Beneforti, mi faccio carico di collaborare con lei come
già espresso altre volte in questa sede e anche fuori da questa
sede.
Président
La parole au Conseiller Beneforti.
Beneforti (PVA-cU)
Devo dire che non sono soddisfatto,
Assessore. Posso capire che lei non censuri il Direttore generale
dell'USL, ma io sono convinto che anche lei non è soddisfatto non
solo perché la delibera è incompleta ma perché la realtà è che non
c'è rispetto delle norme di legge.
Mi si viene a dire che l'incarico ad una persona che aveva fatto
domanda non è stato dato perché fin da luglio era stabilito che ad
ottobre l'altro professore doveva assumere questo incarico. E
perché questa gestione dei posti letto e dei dipartimenti non l'ha
fatta da quel luglio fino ad ottobre? Perché non è stata fatta in
quel periodo? A quali altri compiti ha assolto? Questo c'è da
domandarsi: ma a quali altri compiti ha assolto nell'incarico che
aveva ricevuto?
È proprio vero, nell'udire la risposta dell'Assessore mi viene
in mente un vecchio proverbio toscano: "Chi bacia il Bambino
diventa priore", cioè se stai con me sarai accontentato e avrai
quanto desideri, non importa se non hai i titoli richiesti; cosa
contano le norme di legge! basta non rispettarle, per un amico si
fa quello ed altro, tutto è giustificato, nessuno se la deve
prendere, se è bravo, verrà anche il suo turno. Questa è la
politica che si usa all'interno dell'USL.
Caro Assessore, queste spese di consulenza, come tante altre,
sono superflue; potrebbero essere eliminate e lei lo sa perché il
problema relativo alla gestione dei posti letto come dei
dipartimenti si poteva risolvere in poco tempo con persone che
hanno i titoli.
Mi domando e ce lo dobbiamo domandare tutti: ma se questo
compito dei posti letto e dei dipartimenti è affidato alla
direzione sanitaria, come lo è, ed era da affrontare, perché non è
stato da luglio quando era previsto che rimanesse oppure
dall'ottobre 1999 quando ha avuto il primo incarico fino al 31
ottobre 2000.
La realtà è che dei posti letto che venivano chiusi, quelli che
avrebbero dovuto occuparsene - e uno era lui se gli si riconosce
questi titoli - se ne sono disinteressati, hanno lasciato
addirittura che aumentassero le liste di attesa e hanno continuato
a svolgere la loro professione pubblica e privata all'interno
dell'Ospedale e fuori.
C'è solo da augurarsi, Assessore, che non continuino a svolgerla
anche dopo che sono andati in pensione, comunque chi vivrà, vedrà,
se succede, lo sapremo.
Ciò che denunciamo e veniamo qui a dire lo sappiamo da fonte
sicura, non veniamo qui a inventare niente.
Il 31 ottobre forse è per la fretta che hanno sbagliato la
delibera, dice l'Assessore, ma il 31 ottobre in tutta fretta il
primario va in pensione e all'improvviso ci si ricorda che c'è il
problema dei posti letto e dei dipartimenti come è accaduto per
altro verso all'ex Dispensario, dove si è atteso il pensionamento
del Prof. Laugeri per eliminarli e dare tutto in mano al Primario
di Radiologia ospedaliera.
Va in pensione? Allora giù con le consulenze, anche quando non
serve, mentre quando ce ne sarebbe bisogno per assicurare attività
mediche previste dalla legge effettivamente non esplicabili con
personale dipendente per carenza professionale non si fanno perché
il nominativo sembra non fosse di gradimento dell'Assessore.
Mi risulta che la Dottoressa, Direttore generale dell'USL, non
se l'è sentita di proporre un certo nominativo anche se utile e
necessario; sembra che abbia detto:
"Ma siete matti? Chi lo va a
dire a Vicquéry? Se gli propongo questo nominativo, quello mi
uccide"
?
(proteste dai banchi della maggioranza)
? sì, è così, siamo ai livelli delle consulenze che date voi. Ho
voluto riportare i fatti come avvengono perché si conoscono e si
sanno e per la facilità con cui voi date le consulenze mancate di
responsabilità e venite a piangere sui problemi della sanità e sui
costi della sanità quando elargite consulenze a chi non è di
competenza, consulenze che potrebbero essere svolte da altri.
Questa è la realtà, caro Assessore e Presidente!
Cerco anche di sdrammatizzare le cose ma, quando mi ci portate,
vi dico quali sono le verità.
Chiedo pertanto, cari colleghi, nel chiudere questo mio
intervento di non mettere la testa sotto l'ala come fanno gli
struzzi. Comprendo cosa voglia dire stare in maggioranza, in una
maggioranza forte perché numerosa, ma a volte occorre anche avere
il coraggio di dire ciò che si pensa. Mi auguro che nelle prossime
occasioni in cui si discuterà ancora di sanità se ne possa
discutere apertamente affrontando profondamente i problemi che ci
sono e che fanno della sanità in Valle d'Aosta quella malasanità
che c'è anche fuori della nostra Regione.
In Valle d'Aosta bisogna imparare a rispettare le regole, le
leggi e le norme che ci sono; se si rispettano le leggi, le regole
e le norme che ci sono, sicuramente la sanità avrà un'impostazione
diversa. Noi chiediamo questo: che non si compiano ingiustizie e
che si tenga presente che c'è un'etica morale da osservare e da
rispettare. Se ci mettiamo nelle condizioni di rispettare
quell'etica morale, quell'etica politica, sono convinto che certe
discussioni anche sgradevoli che avvengono in questo Consiglio non
avverranno più in futuro. Vi chiedo a tutti di ripensare sulle cose
che qui denunciamo e che non inventiamo, ma che ci vengono riferite
dall'interno dell'USL.
