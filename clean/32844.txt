Classificazione
ISTRUZIONE PUBBLICA



Oggetto del Consiglio n. 1400 del 6 ottobre 2010 - Resoconto
OGGETTO N. 1400/XIII - Interpellanza: "Valutazione del
livello di spesa pubblica per l'istruzione da parte della
Regione".
Interpellanza
Fra gli indicatori di base presentati pubblicamente dalla
Struttura regionale per la valutazione del sistema scolastico nei
giorni scorsi figurano anche i livelli di spesa pubblica per
l'istruzione da parte della Regione;
Dagli stessi emerge che tra gli anni 2005 e 2008, la spesa
corrente nel settore è passata da € 124.896.473 a € 182.259.740,
con un incremento percentuale del 31,8 percento;
Considerato il rilevantissimo impatto di tale
incremento;
Ritenuta la necessità, pur in considerazione del carattere
essenziale della spesa nel settore dell'istruzione, di mantenere
sotto controllo la lievitazione complessiva della spesa
pubblica;
i sottoscritti Consiglieri regionali
Interpellano
La Giunta regionale per sapere:
1) quale sia il dato omologo complessivo relativo al livello
di spesa pubblica per l'istruzione da parte della Regione a
consuntivo per l'anno 2009 e - in base ai dati disponibili al
momento - per l'anno 2010;
2) quali siano, in assoluto e percentualmente, i fattori che
hanno inciso maggiormente sull'aumento di tale spesa (incrementi
stipendiali, nuove assunzioni, finanziamenti per personale della
scuola paritaria, aumento del numero degli insegnanti distaccati...
) e quali valutazioni esprime al riguardo la Giunta, tenuto conto
della necessità di un controllo effettivo sulla spesa
pubblica.
F.to: Louvin - Patrizia Morelli
Presidente
- La parola al Consigliere Louvin.
Louvin (ALPE)
- Grazie.
Non sono finora mai stato molto generoso di complimenti nei
confronti dell'Assessore Viérin, ma se le cose vengono fatte bene
gliene deve tornare merito a lui e all'Assessorato, alla Giunta,
perché ritengo che l'operazione svolta con la presentazione come
conclusione dei lavori degli indicatori di base della scuola
valdostana rappresenti un passaggio molto importante per poterci
confrontare sulla qualità del nostro sistema educativo, la sua
efficacia e anche i suoi limiti, ma non sempre si può avere il
meglio. E a mettersi in gioco, come è stato giustamente precisato
con molta cautela nell'introduzione della giornata dei lavori alla
quale abbiamo volentieri assistito, si fa un'operazione di
confronto e di verità anche che apre una serie di interrogativi, di
approfondimenti e aiuta ad uscire da una condizione di chiusura, di
autoreferenzialità, di ripiegamento nella quale noi,
complessivamente e anche storicamente, spesso abbiamo ritenuto
necessario od opportuno ripiegarci. Questa è una premessa che
voglio fare, perché se affrontiamo la problematica della spesa in
materia di istruzione, questo va nel quadro di una riflessione
complessiva che svolgiamo sulla spesa pubblica e nella parte più
specifica anche della spesa di istruzione, dove credo le difficoltà
non siano state di poco momento a ricostruire tutto questo quadro,
perché abbiamo dei dati di difficile lettura per la segmentazione
della spesa ai vari livelli amministrativi, e anche perché ci sono
state delle dinamiche in questi anni - fra cui la parità scolastica
ed altre - che sicuramente cambiano il quadro di riferimento.
Quindi prendiamo con la dovuta prudenza i dati che vengono offerti,
come quelli sui quali ho attirato la sua attenzione, Assessore, che
ci richiedono una particolare attenzione.
Abbiamo voluto interpellare la Giunta a proposito dell'incidenza
della spesa in materia di personale scolastico, la spesa corrente
più in generale - la spesa per il personale è una quota
rilevantissima, ma non è l'unica - in materia scolastica, che
risultava essere molto fortemente incrementata anche per effetto di
un buco che abbiamo nei primi due anni di riferimento. Fra il 2005
e il 2006 la parte relativa agli enti locali non era ancora stata
contabilizzata, questo registra sicuramente un aspetto di forte
scostamento; però abbiamo delle crescite di bilancio che sono molto
rilevanti e, come avrà visto, le chiediamo di essere anticipatore,
di guardare la linea di costanza anche oltre il dato ultimo che
risale al 2008, per dirci come stiamo andando, qual è l'incedere
della spesa pubblica in materia scolastica. Per quanto nei tempi e
nella tipologia di questo confronto è possibile, avere anche
un'idea dell'incidenza dei vari fattori, quali pilastri di questa
spesa siano stati più rilevanti.
Credo che questo aiuti ad avere anche una lettura esterna
migliore del fenomeno della spesa scolastica, che spesso sconta
l'equazione spesa alta quindi buona qualità. Crediamo che i
discorsi vadano tenuti distinti, ci sono fattori di spesa alta che
sono fisiologici nel nostro sistema, sono naturali, e che non
automaticamente si traducono in miglioramento della qualità. Quindi
questo lavoro che è stato avviato per noi è essenziale, lo
consideriamo un primo tassello anche per il lavoro che faremo sul
bilancio del 2011, e credo anzi non sarà solo un tassello di
lettura finanziaria, ma ci permetterà di aprire successivamente
altri capitoli molto più succosi, di confronto anche sulla qualità
del sistema educativo, sul suo prodotto finale in termini di
riuscita scolastica, così come anche su tanti altri aspetti che
sono stati evidenziati nel corso di questo
memento
statistico che avete voluto produrre. Grazie.
Presidente
- La parola all'Assessore alla istruzione e
cultura, Laurent Viérin.
Viérin L. (UV)
- Merci, M. le Président.
Diciamo che, ringraziando i colleghi per l'interpellanza, credo
che il pubblico, il mondo della scuola, i colleghi che hanno
assistito a questa giornata di studio su questi indicatori di base
che avevamo anticipato durante l'inaugurazione dell'anno scolastico
a Rhêmes-Notre-Dame, che vanno nell'ottica esposta dal collega
Louvin, di cercare di mettersi in gioco, ne avevamo già discusso
anche in Consiglio a seguito di iniziative provenienti dal gruppo
del Popolo della Libertà, dal Consigliere Lattanzi, che ci avevano
fatto maturare la considerazione che per valutare il nostro sistema
scolastico non era sufficiente avere la possibilità di confrontarsi
con queste pubblicazioni o con indagini che spesso vengono
pubblicate sui quotidiani, spesso su
Il Sole 24Ore
, in
quanto spesso mancanti di dati, spesso non aderenti alla realtà,
anche da un punto di vista dell'attualità, perché spesso le
indagini ISTAT sono riferite ancora a dati di anni precedenti.
Il primo tassello per poter valutare il sistema scolastico
valdostano è stato quindi quello di lavorare agli indicatori di
base, avendo tutti i dati, o comunque una parte che - poi ci
tornerò - sarà completa entro la fine dell'anno, avendo a
disposizione tutti questi dati, è sicuramente nell'ottica di
mettersi in gioco e di dare la possibilità di far giudicare il
sistema scolastico valdostano da enti o da organismi esterni alla
regione. Il sistema INVALSI è sicuramente un metro di giudizio a
detta di tutti molto valido, avremo anche un sistema di valutazione
a livello internazionale, OCSE-PISA, i cui dati giungeranno o alla
fine dell'anno o all'inizio del prossimo anno; questo ci permetterà
di aprire una riflessione come il sistema scolastico si sta
evolvendo, dove eventualmente apporre dei correttivi, come cercare
di gestire per migliorare il sistema scolastico che noi tutti
vogliamo sia migliorato, ma il primo tassello era questo elemento
imprescindibile dei dati.
Per venire all'interrogazione e ai quesiti, per quanto riguarda
i dati, come è stato detto i dati del 2009 non sono ancora
disponibili; come è stato spiegato durante il seminario, il lavoro
relativo alla ricerca e all'elaborazione dei dati ha coinvolto le
diverse strutture dell'Amministrazione per avere una certezza e
completezza dell'informazione. Questi dati a livello nazionale e
internazionale disponibili sono riferiti ancora al 2007, lo SREV ha
già iniziato il lavoro che si riferisce ai dati del 2009 e sarà
nostra cura, appena disponibili, quindi credo per la fine
dell'anno, nel giro di due mesi o al massimo all'inizio del
prossimo anno, avere i dati del 2009; quelli del 2010 li avremo nel
2011. Però credo che, una volta superato questo
gap
, saremo
al pari con l'attualità anche di questi dati. Io credo che
sicuramente in Consiglio, e prima all'interno della commissione
competente, sarà interessante aprire questa riflessione.
Per quanto riguarda la seconda domanda, il dato complessivo
della spesa regionale del 2008 risulta di 197.041.580 euro; questa
cifra non può essere comparata con quella relativa al 2005 - è
stato ricordato - per misurare l'incremento della spesa, in quanto,
come precisato nella tabella e nella parte citata di pagina 29
degli indicatori che fra l'altro mi impegno a consegnare, le cifre
del 2005 e del 2006 non comprendono questa parte di competenza
degli enti locali, poiché non disponibili a causa dell'assenza di
una contabilità di tipo analitico introdotta solo nel 2007. Se si
vuole dunque misurare l'aumento della spesa nel quadriennio
considerato, si deve scorporare dalla somma di 182.000.000 delle
spese correnti la cifra di 30.000.000 di competenza degli enti
locali... questo per avere una stima della spesa.
Il calcolo della percentuale di incremento delle spese correnti,
fatto dall'interpellante, è - come giustamente è stato enunciato -
non corretto solo per questo dato, ma una volta inserito questo
dato può diventare dal punto di vista del parametro un metro di
valutazione in incremento percentuale più attendibile. Se si tiene
conto delle voci complete, cioè che dal calcolo della variazione si
escludono le spese di competenza degli enti locali, anche negli
anni 2007-2008 si evince un aumento percentuale circa pari al 22
percento, cioè 5,5 percento annuo, questo per avere un'idea, cioè
10 punti percentuali in meno rispetto a quelli evocati dai dati che
ci siamo detti. Quindi, ecco - è anche dimostrato da questi dati -
come un indicatore che non è riportato correttamente può falsare di
10 punti un indicatore, che invece in effetti, come è stato detto,
è molto importante nella valutazione di un sistema scolastico.
È interessante confrontare i dati pubblicati sul
memento
statistico che abbiamo presentato negli anni in esame di circa 200
allievi nei diversi livelli di istruzione, cioè l'aumento in questi
anni di circa 200 allievi nei diversi livelli di istruzione sia
regionale che paritaria, aumento che è andato ad incidere sul
numero di classi e sugli organici in maniera significativa e legato
anche all'innalzamento dell'obbligo a 16 anni, che è un altro
elemento importante, e alla riconduzione al sistema di istruzione
dei percorsi integrati, in analogia con la "riforma Fioroni" che
poi è stata confermata dalla "riforma Gelmini".
Dobbiamo poi aggiungere l'attuazione della legge n. 18, a
partire a regime dal 2006, che ha aumentato gli organici nella
scuola primaria e secondaria di primo grado al fine di affrontare
con tempestività la questione del tempo mensa, la questione
dell'inserimento della lingua inglese, l'integrazione degli alunni
disabili e degli stranieri, e inoltre si è intrapreso un importante
cammino introducendola nelle scuole secondarie ad indirizzo
musicale, questo è un altro elemento che sarà inserito e che è
importante; atto importante sia per la valorizzazione della cultura
musicale che per l'impostazione della filiera di cui abbiamo
parlato in altre occasioni.
In ultima analisi, come si può leggere a pagina 27 della nostra
pubblicazione e come è stato sottolineato dal prof. Checchi nel
corso della giornata, si è operato anche per offrire ai nostri
docenti precari una prospettiva di stabilità, caratteristica che
sicuramente va nell'ottica di un miglioramento complessivo della
qualità dell'apprendimento e dell'insegnamento a favore degli
alunni. A tale riguardo credo sia importante sottolineare che si
sono raggiunte percentuali di stabilità del personale che sono
superiori in ogni ordine scolastico rispetto a quelle italiane. Se
poi si consulta il recente rapporto OCSE 2010, si vede come la
percentuale di spesa sul PIL, che, è vero, non è sempre un
parametro di qualità della scuola, però in Europa soprattutto è
spesso un parametro per vedere quanto le Regioni e gli Stati
investono per la crescita delle future generazioni... Credo quindi
che un investimento non sia elemento fondamentale per la qualità,
ma che sia un elemento imprescindibile: se non si investe non si
hanno dei risultati nel sistema scolastico.
La percentuale di spesa sul PIL totale vede l'Italia al 4,3
percento e la Valle d'Aosta è al 5,2 percento, quindi questo deriva
non solo da una spesa per ogni alunno, ma dall'integrazione degli
alunni disabili, dall'insegnamento della lingua inglese, la legge
n. 18, tutte le peculiarità della scuola valdostana che è una
scuola diversa rispetto al resto del territorio nazionale, e questa
percentuale della Valle d'Aosta è in linea con i Paesi europei come
la Francia, il Regno Unito, l'Olanda, la Svizzera e la Finlandia.
Questo dato non deve essere quindi un dato di preoccupazione, ma al
contrario, secondo il mio modesto parere, di soddisfazione, nel
senso che la nostra autonomia in materia scolastica consente di
interpretare ancora la spesa non come un costo, ma come un
investimento, come questo è stato ricordato a più riprese, come
fanno i Paesi europei con i migliori risultati scolastici.
Pertanto, di pari passo bisogna lavorare sui contenuti della
scuola, sulla qualità dell'offerta scolastica e dai dati che
arriveranno da INVALSI e da OCSE-PISA - i dati INVALSI sono
arrivati e i dati OCSE-PISA arriveranno - ci muoveremo. Crediamo
che ciò ha tanto più valore se si considera come ampiamente
dimostrato da questo rapporto e come richiamato dal dott.
Cipollone, Presidente degli INVALSI durante la giornata di studio,
che gli alunni valdostani sono ormai da due anni ai primi posti,
primi in italiano e sopra la media nazionale in matematica, nelle
prove nazionali al termine della scuola secondaria di primo grado.
Aspettiamo l'altra parte di metro di giudizio e di confronto
internazionale per vedere se questi dati saranno confermati; se non
verranno confermati, come potremo agire per migliorare
ulteriormente questo sistema scolastico.
Presidente
- La parola al Consigliere Louvin.
Louvin (ALPE)
- Come le ho detto, Assessore, non ci
preoccupa in termini assoluti il fatto che si spenda, sappiamo
anche che ci sono Paesi che, in termini di rapporto rispetto al
PIL, sono ancora nettamente più avanti di noi e il fatto che in
Danimarca si spenda assi più del 7 percento del PIL nell'istruzione
depone sicuramente a favore del fatto che si possono iniettare
risorse ed avere grandi ritorni anche economici dall'investimento
sull'istruzione; su questo non abbiamo dubbi. Il fatto che ci
attestiamo al 5,2 percento, se non ho capito male dal suo dato, è
un dato nettamente superiore a quello italiano, ma in assoluto può
non essere significativo.
Lei ha aggregato l'insieme di questi fattori di aumento di costo
della scuola valdostana rispetto alla scuola nazionale, mettendo in
una
corbeille
unica la stabilizzazione dei precari,
l'insegnamento della lingua inglese, la disabilità, e sulla
disabilità peraltro speriamo che la scuola valdostana non segua gli
orientamenti dell'Assessore di Chieri che chiede il ripristino
delle comunità separate per gli studenti handicappati, portatori di
handicap. Credo che sia un onore e un vanto anche della nostra
scuola di mantenere, rispetto alla disabilità, livelli estremamente
alti di attenzione e di accompagnamento.
Ripeto, lei ha dato una panoramica generale di queste voci,
credo che sarà necessario un confronto più settoriale, perché
comunque effettuando quell'operazione da lei fatta giustamente, e
mi ha dato il coefficiente di correzione, sostanzialmente quei
30.000.000 di euro che ci fanno tornare i conti... si partirebbe da
154.000.000 di euro circa nel 2005 per arrivare, nel 2009 - se non
capisco male - a 197.000.000: questo è il dato di aumento del 22
percento, sono questi i cinque e rotti percento all'anno.
Quello che vogliamo che sia consapevolezza condivisa è che anche
la nota spese dell'istruzione rientra nel quadro generale della
finanza pubblica e non è una voce a sé stante, ha un'attenzione
particolare, l'ha sempre avuta, l'ho sempre rivendicata io stesso,
in passato, un'attenzione particolare, ma non deve essere una
variabile astratta dal contesto generale. Credo quindi che con
questa avvertenza potremo fare quest'anno, forse più che negli anni
scorsi, nel momento della discussione del bilancio, un ragionamento
molto pacato, e la ringrazio se vorrà mettersi già nell'ordine di
idee di avere questo confronto nel corso dell'esame del bilancio
del 2011, in modo da potersi confrontare sulla dinamica complessiva
della spesa e non solo sui singoli dati, sulla singola posta in
bilancio, su quante migliaia di euro mettiamo in più o in meno
sull'edilizia scolastica di un singolo Comune, e comunque è il dato
complessivo che va opportunamente valutato. Grazie.
