Classificazione
AMMINISTRAZIONE REGIONALE
Amministrazione della giustizia
CASA DA GIOCO



Oggetto del Consiglio n. 686 del 28 luglio 2009 - Resoconto
OGGETTO N. 686/XIII - Interrogazione: "Predisposizione di un
parere legale sullo stato del contenzioso tra la Gestione
straordinaria del Casinò e il gruppo SITAV-Léfebvre".
Interrogazione
Preso atto dai lavori della Commissione competente della
complessità della situazione giudiziaria relativamente al
contenzioso tra Gestione straordinaria Casinò, Casinò spa e Regione
Valle d'Aosta da una parte e gruppo SITAV- Lefebvre
dall'altra;
Evidenziata la necessità di avere un quadro più chiaro della
problematica che evidenzia una profonda discordanza di cifre
relativamente ai danni che la Regione dovrebbe risarcire, da pochi
milioni a mezzo miliardo di euro;
Constatato che non esiste a tutt'oggi un parere tecnico di
parte regionale, ma per parte pubblica solo del Commissario
liquidatore di Gestione straordinaria e dei consulenti legali
esterni;
Ricordato che le spese legali del contenzioso tra spese per
gli avvocati di fiducia e per gli avvocati di controparte nelle
sentenze perse ammontano già oggi a svariati milioni di
euro;
i sottoscritti Consiglieri regionali del Partito
Democratico
Interrogano
la Giunta regionale per conoscere se intenda fornire alla
Commissione competente un parere dell'Ufficio legale
dell'Amministrazione regionale che riassuma il contenzioso,
evidenziandone la tempistica, i contenuti, le problematicità e la
stima finanziaria, al fine di mettere i Commissari in condizioni di
poter approfondire il tema sulla base di dati certi ed espressione
dell'Amministrazione regionale.
F.to: Carmela Fontana - Rigo - Donzel
Président
- La parole au Président de la Région,
Rollandin.
Rollandin (UV)
- Grazie, Presidente. È un tema che
purtroppo è ricorrente in quest'aula.
Innanzitutto vorrei dare un aggiornamento ai colleghi che hanno
presentato questa interpellanza, in relazione al contenzioso fra la
Gestione straordinaria e la società del gruppo Lefebvre. Il 20
luglio scorso il liquidatore della Gestione straordinaria ha
comunicato all'Amministrazione regionale che il Tribunale
fallimentare di Aosta, in data 15 luglio 2009, ha rigettato
l'ennesima istanza di fallimento della Gestione straordinaria in
liquidazione del casinò, avanzata dalla società Elle Claims, ex
Apogon Skipping Company, una delle tante sigle del gruppo Lefebvre,
con ricorso depositato il 22 maggio scorso, condannando altresì la
predetta società a rimborsare le spese progettuali alla Gestione
straordinaria per complessive 19.000 euro.
Per quanto riguarda la domanda posta, come già si è avuto modo
di illustrare in precedenti occasioni, l'Amministrazione regionale,
pur essendo chiamata in causa, in virtù di un asserito e presunto
rapporto fideiussorio nei confronti della Gestione straordinaria
del casinò, nel lungo e complesso contenzioso che contrappone la
gestione al gruppo SITAV-Lefevbre da alcune società concessionarie
di crediti SAAV - a sua volta concessionarie di SITAV - non è
direttamente coinvolta nel contenzioso stesso.
Anche il Tribunale fallimentare di Aosta nell'ultima decisione
di cui si diceva prima, per quello che ho voluto fare riferimento,
ribadendo una precedente decisione del Tribunale ordinario di Aosta
riguardante un'istanza di fallimento promossa da SITAV nel 1998, ha
ribadito che Gestione straordinaria è un soggetto di diritto
distinto dalla Regione e che le obbligazioni assunte dalla Regione
nei confronti della Gestione straordinaria non configurano in capo
alla Regione l'insorgere di una posizione di fideiussione. Quindi,
non essendoci la fideiussione, non è chiamata a rispondere
dell'attività per cui si vorrebbe chiedere il fallimento.
Poiché il contenzioso oggetto dell'interrogazione riguarda la
Gestione straordinaria, ovvero un soggetto giuridicamente distinto
sia da un punto di vista sostanziale che da un punto di vista
formale dalla Regione, la struttura regionale competente in materia
di affari legali non dispone degli elementi necessari per fornire
una relazione completa ed esaustiva in questione. Mi spiego:
chiaramente il commissario liquidatore, come è stato detto in
commissione, informa l'Amministrazione regionale dei contenziosi,
degli esiti e dell'iter, però la gestione della stessa viene fatta
con questa Gestione straordinaria a cui, da un punto di vista
politico - come abbiamo già detto in quest'aula - è stato dato un
determinato indirizzo, da verificare tecnicamente, però non è
possibile né ipotizzabile un intervento diretto
dell'Amministrazione regionale nella Gestione straordinaria, che
continua il suo iter secondo le regole che ho appena detto. Né la
struttura competente avrebbe titolo per sovrapporsi alle
valutazioni degli organi dei legali della Gestione straordinaria e
all'esame di eventuali ipotesi transattive di un contenzioso che
non coinvolge direttamente la Regione. Ho appena ricevuto la
relazione trimestrale del Commissario straordinario per la
gestione, che ribadisce che questi contenziosi e soprattutto la
possibilità di vedere un possibile accordo transattivo è legata al
fatto che da parte degli interessati venga fatta una proposta, cosa
che non è ancora avvenuta. Si è detto: "siamo disponibili"; hanno
detto ufficialmente che i legali erano disponibili per questa
riunione, hanno fatto la riunione, ma di cifre non ne sono state
fatte. Questa la do come informazione in più, qui si chiedeva
essenzialmente perché non viene fatto un parere legale, perché
l'Amministrazione... è questa la ragione, per cui sono due soggetti
che operano in modo autonomo e distinto. Ho voluto aggiungere
questa informazione per completezza del quadro che riguarda la
Gestione straordinaria.
Spero di aver risposto alle domande che sono state poste.
Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente per la risposta
esaustiva. Questo è un argomento effettivamente che ci porta sempre
preoccupazioni. Questa interrogazione voleva, una volta tanto,
capire tutti questi contenziosi aperti che la Regione ha, anche per
una maggiore informazione dei commissari e per il lavoro futuro
anche per noi, perché una volta si parla di una cifra, una volta si
parla di un'altra... era per questo. Le chiedo se cortesemente mi
può dare una copia di quella documentazione. Grazie,
Presidente.
