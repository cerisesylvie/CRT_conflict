Classificazione
TURISMO E INDUSTRIA ALBERGHIERA



Oggetto del Consiglio n. 1678 del 9 marzo 2011 - Resoconto
OGGETTO N. 1678/XIII - Interpellanza: "Determinazioni in
ordine all'accordo di programma "Miramonti-Grand Hôtel Imperiale"
tra la Regione ed il Comune di Courmayeur".
Interpellanza
Si è appreso nei giorni scorsi che il bilancio di previsione
del Comune di Courmayeur per l'anno 2011 ha previsto nella parte
delle entrate un'apposita voce 'trasferimento regionale accordo di
programma Miramonti' per l'importo di € 1.200.000.
Non si è a conoscenza, dall'esame del bilancio regionale per
il corrente esercizio finanziario approvato nel dicembre scorso,
del corrispondente stanziamento regionale a favore del Comune di
Courmayeur.
Per questi motivi i sottoscritti Consiglieri
regionali
Interpellano
la Giunta
regionale per sapere:
1) quali atti siano stati emanati da parte
dell'Amministrazione regionale per dare fondamento contabile
all'attendibilità di tale supposta entrata;
2) a che cosa sia riconducibile un eventuale intervento
finanziario regionale di € 1.200.000 nel quadro dell'accordo di
programma Miramonti-Grand Hôtel Imperiale;
3) se siano intervenuti nell'ultimo anno mutamenti
nell'amministrazione o nell'azionariato delle società
proponenti;
4) se la Giunta regionale abbia assunto o intenda assumere,
dopo le difficoltà dei mesi scorsi nella trattativa, nuove
determinazioni in ordine ai contenuti dell'accordo di programma in
questione.
F.to: Louvin - Bertin - Giuseppe Cerise - Chatrian - Patrizia
Morelli
Si dà atto che, dalle ore 12,13, riassume la presidenza il
Presidente Alberto Cerise.
Président
- La parole au Conseiller Louvin.
Louvin (ALPE)
- Grazie.
Con l'Assessore Marguerettaz abbiamo già avuto modo di
intrattenerci sull'argomento, è un tema che è già stato trattato in
quest'aula, ma ci ha incuriositi ed ha attirato la nostra
attenzione il fatto che nel bilancio di previsione del Comune di
Courmayeur, recentemente approvato, sia stata inserita nella parte
entrate una posta già definita dal titolo voce "trasferimento
regionale accordo di programma Miramonti" per l'importo di
1.200.000 euro. La nostra modesta documentazione ci ha fatto
ritrovare, già nel 2009, l'annuncio da parte della Giunta regionale
di un intervento per un massimo di 1.200.000 euro, come aiuto della
Regione ad un piano delle opere da realizzarsi da parte del Comune
di Courmayeur.
Non siamo interessati al dettaglio contabile sulla certezza o
meno delle poste che mette nel suo bilancio il Comune di
Courmayeur, ci sono degli amministratori che se ne devono occupare
in quella sede, non è un problema nostro. Ci interessa ovviamente
il versante tutto regionale, per sapere se questo intervento
finanziario è confermato o meno, se quindi si ritiene che saranno
erogati nel 2011, perché così ritiene il Comune di Courmayeur,
1.200.000 euro per delle opere che dovrebbero essere realizzate nel
tempo, presumo, poiché non ci sono ancora i presupposti
progettuali; se è normale che un Comune, sulla base di un accordo
di programma non ancora concluso, metta nel proprio bilancio una
somma non indifferente che la Regione si dovrebbe impegnare a
riconoscere.
Sappiamo della trattativa, sappiamo che nella bozza che è stata
discussa in Conferenza servizi fra gli impegni della Regione ci
sarebbe stato il finanziamento fino all'importo massimo di
1.200.000 per ammodernamento, completamento, realizzazione a cura
del Comune di infrastrutture idonee ad accrescere l'appetibilità
del territorio, favorire adeguato sviluppo turistico, eccetera.
Siamo al terzo mese dell'esercizio finanziario, se mettiamo sul
tavolo al Comune di Courmayeur 1.200.000 euro, questi ovviamente
non saranno né spesi, né spendibili nel corso del 2011; credo che
fino lì possiamo ancora convenire...ecco, non capiamo il senso di
questa operazione da parte del Comune: se vale a prenotazione, se
vale a conferma, o quant'altro. Siccome è un tema, questo della
trasformazione del futuro Grand Hôtel Imperiale, ma anche di altri
Grand Hôtel, perché abbiamo visto essere stati annunciati nel
bilancio di Courmayeur anche introiti di altre operazioni, come
quello del Courmajestic, eccetera, vorremmo capire se questi atti
hanno un fondamento contabile da parte nostra e dove li andiamo a
pescare nel nostro bilancio, se cioè rientrano nella finanza locale
generale, se sono una partita a sé stante; dovrebbero avere, nel
rapporto che abbiamo con i Comuni, una collocazione un po'
trasparente.
Naturalmente non sarà stupito l'Assessore se, con l'occasione,
abbiamo chiesto di darci qualche aggiornamento ulteriore, perché fa
parte della nostra conclamata curiosità sul tema. Per esempio, se
in questa vicenda che credo sia stata interrotta da un disaccordo,
anzi, direbbe l'Assessore Pastoret un "non allineamento dei
contraenti privati", se ci sono stati in questa fase dei mutamenti
nell'amministrazione e nell'azionariato delle società proponenti,
di quelle famose GHC S.r.l., PHT Investimenti, piuttosto che
Immobiliare Miramonti, ma credo che sia il versante non locale ad
essere più interessante, per sapere se, visto che sono delle
scatoline piccole piccole dell'ordine di poche migliaia di euro,
nel frattempo dietro a queste scatoline c'è stato qualche
movimento, qualcun altro che si è interessato. Lei ci aveva parlato
a suo tempo di grandi operatori turistici versiliesi, di Massa
Carrara, se ci sono altri interessati, altre località marittime che
si stanno muovendo sul versante di Courmayeur, se ci sono nuovi
amministratori in queste società, ma lei, avendo questi rapporti
attraverso le Conferenze di servizio, può dirci qualcosa senza che
noi andiamo a scomodarci per avere altre informazioni.
Questo è il tema dell'interpellanza, insieme ad un aggiornamento
generale che, se vorrà, potrà darci sullo stato dell'arte di questo
accordo di programma, di cui parliamo da due anni; vorremmo sapere
se viene a conclusione o se rimane in galleggiamento. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci M. le Président.
Come ha avuto modo di dire il collega Louvin, non siamo noi a
dover intervenire, né a valutare, né a giudicare le previsioni di
un bilancio comunale; indubbiamente il Comune di Courmayeur si
avvale di professionisti e di soggetti sicuramente competenti per
valutare la correttezza di un bilancio di previsione, né ci
mettiamo a dissertare su quello che è il valore di una previsione e
di un documento previsionale. Quello che possiamo dire noi è sulla
parte regionale, in cui noi abbiamo una bozza di accordo di
programma che è stato approvato dalla Conferenza dei servizi del 6
agosto 2010 e che ha avuto l'approvazione del Consiglio comunale di
Courmayeur il 12 agosto 2010, il quale, ad oggi, non è operativo.
In quella previsione si parla dei 1.200.000 euro, somma che verrà
messa a disposizione nel bilancio regionale ovviamente all'atto
dell'operatività dell'accordo di programma. Rispetto a quello che
mi chiede, quindi, ad oggi non abbiamo nessuna previsione, non ci
sono; pertanto sarà un'obbligazione che dovrà essere onorata
all'atto dell'operatività di questo accordo.
Lei mi chiede:
"a cosa sia riconducibile un eventuale
intervento finanziario regionale"
, qual è lo strumento.
Rispetto a questo - ecco perché guardavo l'Assessore Viérin, non
era una distrazione -, lo strumento potrà essere rinvenuto
nell'articolo 7, nel programma regionale di previsione della legge
n. 12/1996, legge regionale in materia di lavori pubblici, in
particolare alla lettera a) del comma 5 dell'articolo 7 che dice
che
"nel programma regionale di previsione sono altresì
ricompresi i lavori pubblici finanziati con capitale di rischio
sottoscritto anche da soggetti privati, i lavori pubblici di
interesse regionale finanziati dalla Regione e alla cui
realizzazione provvedono altri soggetti attuatori"
. Quello sarà
lo strumento, quando ci saranno tutte le pratiche, che ci
consentirà di fare questa previsione.
Per il punto 3 e il punto 4, giustamente cogliamo l'occasione
per fare il punto della situazione: dall'esame delle visure
camerali - gli uffici mi hanno fatto questa ricerca -, nell'ultimo
anno non risultano variazioni nell'amministrazione e nell'assetto
societario della società PHT, mentre per la società GHC risulta che
il signor Gianluca Torre ha acquisito le quote del signor Alfonso
Tavano e che nell'organo di amministrazione, sempre il signor
Gianluca Torre, non è più amministratore unico, ma vi è un
consiglio di amministrazione di cui fa parte anche il signor
Maurizio Poggio. Come le dico, questa è la ricerca fatta dalle
strutture presso la Camera di commercio.
Quarta domanda:
"se la Giunta regionale abbia assunto o
intenda assumere, dopo le difficoltà dei mesi scorsi nella
trattativa, nuove determinazioni"
; come ha potuto evincere
dalla risposta, non abbiamo avuto altri atti formali. Siamo a
conoscenza di una riunione indetta dal Sindaco di Courmayeur il 18
gennaio 2011, in cui sono stati convocati tutti i soggetti privati
proponenti e dove tutte le parti - così risulta da un verbale -
hanno confermato la volontà di pervenire celermente alla
sottoscrizione dell'accordo di programma. Sembrerebbe che circa un
mese fa vi è stata una riunione a Courmayeur, dove sembrerebbe che
i non allineamenti si siano ricomposti o abbiano trovato un modo
per ricomporre i non allineamenti.
Président
- La parole au Conseiller Louvin.
Louvin (ALPE)
- Ringrazio l'Assessore Marguerettaz della
cortesia.
Interloquisco volentieri con lei, anche perché lei ha avuto dei
trascorsi da Assessore al bilancio in questa Regione, quindi credo
sia stato alquanto sorpreso di vedere che delle poste in entrata in
un ente presunto beneficiario, ma per un importo così rilevante,
non siano state contabilizzate in uscita da parte dell'ente
erogante. È curioso che non ci sia questa facilità di contatto e di
dialogo fra un piano e l'altro! Io pensavo, nella mia ingenuità,
che un Comune, prima di mettere a bilancio 1.200.000 euro,
chiedesse alla Regione: ma siamo sicuri, arriveranno? Tanto più che
il meccanismo che l'Assessore ha indicato, il meccanismo della
legge regionale sui lavori pubblici, è un meccanismo che dovrebbe
scaglionare i finanziamenti di un'opera almeno tendenzialmente.
L'Assessore Marco Viérin parla sempre di "spalmare", giustamente,
perché non devono essere caricati tutti sulla stessa annualità;
invece, qui, il Comune di Courmayeur gode di un'attenzione
particolare per cui gli si metterebbero sul tavolo, perché ancora
non ci sono...e quindi c'è una vicenda abbastanza surreale nella
quale balla questa curiosa cifra di 1.200.000 euro, ma...lasciamo
stare le questioni contabili, sono sempre tanto noiose!
L'altro aspetto riguarda la variazione nella composizione
azionaria; siccome lei ci aveva parlato in passato di questo
interessamento di altri gruppi turistici, quando noi l'avevamo
sollecitata, Assessore, a dirci: ma dietro un'operazione per un
cinque stelle, ci sta qualcuno che sa fare turismo, gestione
alberghiera, ricettività, qui si parla di alta formazione,
eccetera...c'è qualcuno che mette capitali e competenze? È questa
già l'operazione di ingresso di soci...? Abbiamo solo capito che il
progettista oggi ha in tasca tutte o la maggioranza delle quote di
questa società, che dovrebbe essere il traino, non so, è entrato o
uscito qualcuno, ma comunque lei ci dice che le ha tutte lui in
tasca, però è sotto tutela, perché da amministratore unico che era
fino a qualche giorno fa è diventato un membro di un consiglio di
amministrazione con altre persone, che però non hanno quote.
Stamani si è discusso di situazioni - presunte - originali in
quel di Courmayeur...a voi non interessa con chi state trattando? A
voi non interessa chi è seduto al tavolo dell'accordo di programma
per il Grand Hôtel Imperiale? Cioè movimentazioni di quote, nuovi
soci, eccetera...chi sono questi? Perché finché è il progettista lo
si capisce, va bene, anche se è abbastanza anomalo che abbia lui le
chiavi di casa di tutta l'operazione, ma arrivano altri soggetti
e...a voi non interessa sapere chi sono? L'Assessore competente a
trattare questa cosa ci dice di aver fatto diligentemente una
visura presso la Camera di commercio...ma mi pare, Assessore, che
un attimo più di brio da parte sua nel tutelare gli interessi di
questa Regione, di fronte ad un Comune che si carica in bilancio
dei soldi che lei non gli ha ancora dato, di fronte a delle società
che hanno delle movimentazioni strane e degli amministratori che
non capiamo ancora chi siano e se abbiano più interesse al mattone
- come noi magari maliziosamente dubitiamo - che non a mettersi il
grembiulino del cameriere, eccetera...forse è il caso che lei o il
Presidente della Regione, prima di mettere una firma, vada fino in
fondo in queste situazioni!
Prendiamo atto della celerità che ci è annunciata come esito di
una riunione avvenuta in quel di Courmayeur. Lei alza le mani e
dice che non ne sa di più, cerchi di saperne di più, dia retta a
me, si informi e forse troverà anche qualcosa in più delle semplici
visure camerali! Intanto grazie.
