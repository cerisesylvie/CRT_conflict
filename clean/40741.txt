Classificazione
CONSIGLIO REGIONALE
Attività consiliare d'aula



Oggetto del Consiglio n. 87 del 28 settembre 2018 - Resoconto
OGGETTO N. 87/XV - Ordine dei lavori. Iscrizione all'ordine
del giorno dell'approvazione del bilancio consolidato della Regione
autonoma Valle d'Aosta per l'esercizio finanziario 2017, ai sensi
del d.lgs. 118/2011.
Fosson (Presidente)
- Alla presenza di 33 Consiglieri
possiamo aprire i lavori di questo Consiglio straordinario.
In seguito alla richiesta di alcuni capigruppo di maggioranza
chiedo una sospensione e una riunione della Conferenza dei
capigruppo per organizzare il lavoro.
La seduta è sospesa alle ore 9:15 e riprende alle ore
10:59
.
Fosson (Presidente) -
Riprendiamo i lavori. Il Consiglio
si era aperto con una richiesta di sospensione per una riunione
della Conferenza dei capigruppo che si è riunita e, su proposta dei
capigruppo di maggioranza, si è richiesta una riunione tecnica con
i tecnici della casa da gioco e i tecnici della Regione a
confronto, per avere degli ulteriori elementi circa l'assemblea e
l'approvazione del bilancio del casinò. Si è deciso quindi di fare
una riunione tecnica aperta a tutti i Consiglieri in quest'Aula e
secretata per ulteriori elementi. Questa riunione tecnica non si è
riusciti a organizzarla per questa mattina alle 11:00, per cui la
riunione si effettuerà alle ore 14:00 oggi pomeriggio.
Nel frattempo, su richiesta del Governo, i capigruppo si sono
espressi per iscrivere d'urgenza all'ordine del giorno il bilancio
consolidato che non era stato discusso nella precedente adunanza,
perché la sua mancata approvazione provocherebbe delle difficoltà
soprattutto nell'ambito scolastico. Quindi proporrò l'iscrizione
all'ordine del giorno del bilancio consolidato.
La parola al consigliere Bertschy.
Bertschy (UVP) -
Credo che sia corretto, vista anche
l'attesa che c'era per questo Consiglio, dare qualche informazione
ulteriore ai presenti e anche a chi ci ascolta. Lei ha parlato dei
capigruppo, ma il ritardo di questa mattina è dovuto alla
maggioranza e ai problemi sollevati nella gestione di questo
dossier, credo in particolare dall'assessore Aggravi e dal
Presidente con cui ha seguito ogni mossa, che ci hanno portato ad
avere ulteriori due ore di ritardo nell'inizio del dibattito; i
capigruppo si sono poi espressi per trovare un'organizzazione dei
lavori. Sinceramente, visto il tempo trascorso, noi siamo da un
lato imbarazzati, ma dall'altro siamo seriamente preoccupati su
come si procederà, soprattutto per quest'ultima richiesta di
inserimento di un punto all'ordine del giorno: è urgente, ma faceva
parte di un normale calendario dei lavori; questo dimostra ormai la
superficialità, ma anche l'impreparazione nell'affrontare dossier
sempre più importanti. Siamo alle porte di un bilancio, siamo di
fronte a dossier che per ora non avete neanche preso in mano. Siamo
dentro un problema enorme, perché oggi pomeriggio c'è un'assemblea
che dovrebbe discutere di un bilancio di cui credo sia inutile
ribadire l'importanza.
Noi come gruppo UVP abbiamo cercato di dare tutta la
collaborazione del caso, anche nelle riunioni dei capigruppo, però
vi chiediamo veramente di prendere a cuore questa situazione, di
rendervi conto che, una volta risolta l'urgenza di questo dossier,
è importante non creare ulteriori tensioni, non mettersi sulle
barricate, non chiedere sforzi politici muscolari, ma mettere in
condizione le forze politiche di riparlarsi e di creare le
condizioni per dare un governo di stabilità, soprattutto un governo
che sappia affrontare le enormi problematiche che abbiamo alle
porte. Quindi, Presidente, chiediamo anche a lei una gestione dei
lavori molto determinata. Facciamo delle pause senza sapere che
cosa stiamo facendo, perdiamo del tempo e la gente ci chiede che
cosa sta succedendo. Noi cercheremo di aiutare la maggioranza a
uscire da questa situazione, però vi chiediamo di non affrontare i
problemi che abbiamo davanti senza aprire una discussione politica
seria sui problemi che stiamo vivendo.
Presidente -
La parola al consigliere Testolin.
Testolin (UV) -
Penso che non sia superfluo ribadire
quanto già accennato dal collega Bertschy, perché questa mattina
vogliamo dimostrare tutta la nostra estraneità alle due ore di
sospensione dei lavori, dovuta principalmente a una incapacità di
gestione e di visione di quello che si sta facendo. È stata
richiesta una sospensione da parte della maggioranza, dopo di che
in Conferenza dei capigruppo sono state avanzate delle opportunità
che sommariamente sono state spiegate dal presidente Fosson, ma
sulle quali non c'era neanche un'intesa nel trovare il momento di
incontro con la casa da gioco, tant'è vero che verrà spostato alle
14:00 di oggi pomeriggio. Questo ci dispiace per il disagio creato
ai lavoratori e alle organizzazioni sindacali che oggi sono qua per
verificare le idee che noi avevamo sollecitato anche nell'ultimo
Consiglio in merito alla casa da gioco. Idee che a distanza di tre
giorni sono ancora quelle di tre giorni fa: nessuna.
Vogliamo significare con imbarazzo questa situazione. È una
situazione che è molto pericolosa per questo dossier, ma anche per
altri, tant'è vero che, riprendendo le parole del collega, mi
permetto di dire che una gestione oculata di un dossier come quello
della responsabilità che c'è nel non approvare un bilancio
consolidato entro il 30 settembre non può essere vista all'ultimo
secondo in un Consiglio straordinario, quando doveva essere premura
nell'ultima seduta di iscrivere anche quell'argomento in questo
Consiglio straordinario, se si era coscienti di quello che si
andava a fare! Per la non approvazione, al di là di non utilizzare
i termini che sono stati impiegati dalla presidente Spelgatti in
sede di Conferenza dei capigruppo, si incorrerebbe sicuramente in
sanzioni, se questo documento non dovesse venire approvato entro il
30 settembre.
Le opposizioni - penso di dirlo a nome di tutti - si fanno
carico di una responsabilità che è loro, come del governo regionale
tutto, ma sottolineano in maniera importante questa mancanza di
attenzione nelle cose che sono o che dovrebbero essere di routine.
Questi errori non possono ricadere poi su chi ci sarà a gestire:
che siate voi o che sia qualcun altro, perché sono errori che
comprometterebbero il cammino di tutta una comunità e di tutte le
iniziative che stanno sicuramente a cuore a tutti. Quindi è con
questo senso di responsabilità che voteremo l'iscrizione del punto
all'ordine del giorno, anche se non previsto in un Consiglio
straordinario, ma con la stessa fermezza chiediamo un esame di
coscienza e una responsabilità che vada oltre il proprio credo
politico, il credo partitico più che altro, perché in questi ultimi
mesi è stata dimostrata l'incapacità di riuscire a governare e si è
preso atto che non basta lavorare per fare un governo contro
qualcosa, ma bisogna avere un governo che abbia un minimo di
progettualità, che malauguratamente nel primo tema affrontato si è
già disciolta come neve al sole. Purtroppo prendiamo questo esempio
come pretesto per chiedervi veramente una seria valutazione sul
fatto di prendere delle decisioni che possano portare a delle
valutazioni diverse da quelle di continuare a battere la testa
contro un muro, senza avere idea di cosa possa succedere domani
mattina. Questo per il bene non dei consiglieri qua intorno, ma per
la risoluzione dei problemi che stanno attanagliando la Valle
d'Aosta.
Presidente -
La parola al consigliere Bertin.
Bertin (IC) -
Purtroppo ancora una volta, per chi ci
guarda da fuori, abbiamo fatto l'ennesima brutta figura. Un
Consiglio convocato alle 9:00 che non riesce a organizzarsi,
improvvisato e che poi si sposta al pomeriggio. Tutte queste
situazioni non fanno altro che delegittimare la politica e in
generale la nostra attività. Un'altra brutta figura della quale
evidentemente qualcuno è responsabile. Chi organizza queste cose
dovrebbe anche avere coscienza di cosa sta facendo.
Per quanto riguarda l'iscrizione del punto all'ordine del
giorno, voteremo favorevolmente per senso di responsabilità e
perché non possiamo ancora una volta rallentare una macchina
amministrativa che è già di per sé ferma o molto lenta nel
muoversi. Però sottolineo il fatto che siamo al 28 settembre e che
questo punto doveva essere approvato entro il 30, ma venite qui a
chiederci di iscriverlo oggi alle ore 11:10! Non si può che
accettare questa iscrizione, ma non mi sembra il modo più
responsabile di agire.
Presidente -
Se non ci sono altri interventi, pongo in
votazione l'iscrizione ai lavori odierni del bilancio consolidato.
La votazione è aperta. La votazione è chiusa.
Esito della votazione:
Presenti, votanti e favorevoli: 35
Il Consiglio approva all'unanimità.
