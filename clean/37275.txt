Classificazione
ISTRUZIONE PUBBLICA
Università



Oggetto del Consiglio n. 1094 del 25 marzo 2015 - Resoconto
OGGETTO N. 1094/XIV - Interpellanza: "Soppressione dei corsi
serali per il conseguimento della laurea in scienze
politiche".
Presidente -
Per l'illustrazione chiede la parola il
Consigliere Ferrero; ne ha facoltà.
Ferrero (M5S) -
Grazie Presidente.
Abbiamo ricevuto delle segnalazioni da studenti che frequentano
i corsi serali su delle possibili difficoltà. Cosa succede? I corsi
serali dell'Università della Valle d'Aosta sono frequentati in
prevalenza da studenti lavoratori, persone che prima avevano dei
problemi magari ad andare a Torino e che adesso hanno
un'opportunità di poter seguire un corso di studi qui, in Valle;
questo è utile ai fini della carriera, ai fini della crescita
personale, ai fini della progressione all'interno anche
dell'Amministrazione regionale, dato che ci sono anche tanti
dipendenti regionali che seguono questi corsi. Ovviamente il fatto
di poter seguire il corso di sera è essenziale; c'era stata una
calendarizzazione dei corsi, negli ultimi anni, che consentiva
appunto questo.
Dalle segnalazioni che ci sono pervenute - adesso sentiremo
l'Assessore se conferma o meno - per alcuni mesi c'è stato una
specie di punto interrogativo sul fatto che buona parte di questi
corsi potessero continuare ad essere organizzati alla sera,
probabilmente per problemi dovuti a questioni di bilancio. Ecco,
per noi ovviamente questo rappresenterebbe una grossa perdita,
perché pregiudicherebbe la possibilità di continuare, quantomeno di
finire i corsi che erano stati iniziati, perché chi aveva iniziato
il corso si era fatto il programma su alcuni anni e sulla
possibilità della frequenza serale, e di conseguenza si troverebbe
completamente spiazzato.
Volevamo quindi intanto sapere se effettivamente queste
segnalazioni sono veritiere, ed eventualmente quali sono i rimedi
che l'Amministrazione vuole porre a questa situazione, dato che
l'istruzione, purtroppo, sta già pagando a livello valdostano altri
prezzi a livello di diminuzione di classi e cose del genere, per
cui ci parrebbe il caso di fare dei sacrifici per mantenere questi
corsi.
Presidente -
Per la risposta ha chiesto la parola
l'Assessore Rini; ne ha facoltà.
Rini (UV) -
Grazie Presidente.
Allora, le didattiche serali rappresentano, come lei ricordava,
un servizio aggiuntivo offerto dall'Ateneo agli studenti che
desiderano disporre di un'opzione didattica ulteriore, diversa,
rispetto alle lezioni erogate in orario diurno. Come correttamente
sottolineato dagli interpellanti, per poter usufruire del servizio
aggiuntivo attivato dall'Ateneo è richiesto un apposito contributo
di euro 200. Però, l'Università della Valle d'Aosta-Université de
la Vallée d'Aoste, proprio al fine di agevolare il più possibile
gli studenti, ha previsto la restituzione della somma versata nel
caso venga raggiunta la frequenza pari al 50 percento delle
lezioni. Questo credo sia un segnale positivo, che incentivi anche
la serietà nel proseguire un percorso che si è intrapreso.
Nell'apposita sezione denominata "Amministrazione trasparente" del
sito Internet dell'Ateneo sono pubblicati anche tutti i dati
relativi ai procedimenti in argomento.
Ciò premesso, occorre evidenziare che tale iniziativa didattica
è stata posta in essere dall'Ateneo in quanto correlata
all'esigenza di erogare specifici servizi al territorio regionale,
principalmente - come lei giustamente ricordava - destinata a
coloro che, già occupati, sovente, guardando anche i singoli casi
nel settore pubblico, desiderassero ottenere un titolo
universitario utile anche ai fini dell'avanzamento della propria
carriera. Tale opportunità è stata offerta agli studenti sin dai
primi anni accademici di istituzione dell'Ateneo. Nell'anno
2008-2009 è stata introdotta la preiscrizione obbligatoria ai corsi
serali e dall'anno accademico 2009-2010 è stato previsto anche il
meccanismo del contributo aggiuntivo, accompagnato (quello che le
ricordavo prima) dalla restituzione poi nel caso di frequenza delle
lezioni. Alla luce dell'impegno organizzativo, finanziario e anche
didattico richiesto all'Ateneo, appare evidente che non tutti i
corsi possono essere replicati in orario serale e, nel corso degli
anni, alla riduzione del
trend
di iscritti (questo è stato
costante) a tale tipologia di corsi, ha fatto seguito una correlata
riduzione anche dei corsi stessi erogati. Se vuole poi le do i dati
precisi degli anni, io qua non sto a ripercorrerli tutti, ma glieli
fornisco alla fine della risposta.
La decisione dell'Università di non procedere all'attivazione
dei corsi serali a far data dall'anno accademico 2015-2016, rientra
in una logica di sviluppo che privilegia concentrare le risorse
disponibili su nuovi percorsi nel segmento magistrale, cosa che
peraltro è stata particolarmente apprezzata sia dagli studenti che
dal territorio, fermo restando che l'erogazione di alcune
didattiche serali per gli anni di corso successivi al primo (il
secondo e il terzo) sarà comunque assicurata (quindi su questo
possiamo rincuorare, si continuerà il percorso intrapreso). In
considerazione di quanto sopra espresso, non si ritiene opportuno
richiedere all'Ateneo di valutare di modificare la decisione
assunta, segnalando nel contempo allo stesso l'esigenza di
verificare la possibilità di erogare alcuni corsi, principali
presumibilmente, in orario preserale, in modo che possano essere
compatibili sia per i frequentanti diurni, che per gli studenti
lavoratori, così da venire incontro alle due esigenze, senza
aumentare i costi stessi, tenuto conto inoltre che i lavoratori
degli uffici pubblici, evocati peraltro giustamente dagli
interpellanti, dispongono anche di apposite agevolazioni
contrattuali (ricordo per esempio i permessi delle 150 ore per il
diritto allo studio, questo è un esempio), proprio per poter
seguire i corsi universitari. Questa ci pare una soluzione
ragionevole che vada nell'ottica, da una parte, di garantire il
diritto allo studio a tutti, cosa che rimane per noi prioritaria e,
dall'altra, di non sovraccaricare di ulteriori costi aggiuntivi
l'Ateneo. Grazie.
Presidente -
Per la replica, la parola al Consigliere
Ferrero; ne ha facoltà.
Ferrero (M5S)
- Grazie Presidente e grazie
all'Assessore.
Allora, mi è parso di capire, riepilogando, che c'è comunque la
volontà di fare terminare il percorso a coloro che l'hanno
iniziato, in maniera che qualcuno non rimanga in sospeso, e poi di
riorganizzare alcuni corsi, conglobandoli magari in orari che sono
più compatibili anche con le esigenze degli studenti e i
lavoratori. Direi quindi che la soluzione mi pare opportuna. È
ovvio che la resa dei 200 euro, nel caso della frequenza minima del
50 percento, è assolutamente indispensabile, perché è una questione
anche di selezione, sennò ci sono 100 iscritti e poi, alla fine,
magari solo la metà frequenta e, di conseguenza, sarebbe un costo
gravoso per l'Amministrazione regionale. Grazie.
Presidente -
Grazie Consigliere Ferrero. Punto 16.
