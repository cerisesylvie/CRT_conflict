Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 973 del 3 novembre 2021 - Resoconto
OGGETTO N. 973/XVI - Interrogazione: "Aggiornamento del
protocollo regionale per la presa in carico a domicilio dei
pazienti COVID".
Bertin (Presidente) -
Punto n. 23 all'ordine del giorno.
Risponde l'assessore Barmasse.
Barmasse (UV) -
I consiglieri interrogano l'assessore per
sapere se vi siano stati aggiornamenti da parte dell'Assessorato
alla sanità in ordine al protocollo regionale per la presa in
carico a domicilio dei pazienti Covid, effettuato dall'unità
speciale di continuità assistenziale, cioè le USCA, e se sia stata
prevista l'introduzione dei nuovi farmaci approvati da AIFA per i
trattamenti Covid-19 in Valle d'Aosta.
Con riferimento all'oggetto dell'interrogazione, in primo luogo
evidenzio che l'azienda USL della Valle d'Aosta, considerata
l'evoluzione dei quadri epidemiologici e il continuo aggiornamento
delle conoscenze certificate sugli approcci terapeutici per il
trattamento dei pazienti Covid-19 a domicilio, mette in atto nella
maniera più tempestiva quanto necessario, sulla base di un continuo
rapporto tra le componenti aziendali interessate nel percorso in
questione. Più precisamente, a oggi esistono tre istruzioni
operative: una per la terapia Covid a domicilio, una per la terapia
con anticorpi monoclonali, una sulla gestione degli esiti motori
respiratori.
Con riferimento, invece, al protocollo per la presa in carico
dei pazienti Covid a domicilio da parte delle unità speciali di
continuità assistenziale, dei medici di medicina generale e dei
pediatri di libera scelta, revisione versione 5 del 26 marzo 2021
della Regione Piemonte, sentiti i referenti competenti dell'azienda
USL della Valle d'Aosta, evidenzio quanto segue. Per quanto
riguarda l'uso delle molecole
idrossiclorochina
e vitamina
D, insieme a eparina, steroidi e antibiotici, si fa presente che
l'uso dell'idrossiclorochina, con o senza associazione con
l'
azitromicina
, è stato riconosciuto come non efficace da
numerosi studi clinici già nel periodo maggio-agosto 2020. Tale
tesi, nel documento della World Health Organization, in continuo
aggiornamento, si è poi tradotta in una forte raccomandazione
contro l'uso dell'idrossiclorochina per il trattamento del Covid
nei pazienti con sintomi di tutti i livelli di gravità e con
qualsiasi durata dei sintomi medesimi, fin dal terzo aggiornamento
del dicembre 2020 e si è poi confermata in tutti gli aggiornamenti
successivi, incluso quello tutt'ora vigente, non essendo stata
l'idrossiclorochina in grado di migliorare alcuno degli obiettivi
valutati: dal tasso di ricovero, al tempo necessario per osservare
un miglioramento clinico, alla durata del ricovero, alla scomparsa
del virus e al tempo necessario per osservarla, alla necessità di
ventilazione meccanica, fino alla mortalità.
Circa l'utilizzo dell'idrossiclorochina, con riferimento al
citato protocollo della Regione Piemonte, si evidenzia che,
nonostante la medesima sia contemplata tra i farmaci utilizzati per
i trattamenti ai pazienti con Covid, sia in ospedale sia in
gestione domiciliare, è lo stesso protocollo a evidenziare che,
seppure con lievi differenziazioni tra trattamenti in ospedale e
trattamenti sul territorio, AIFA non raccomanda l'utilizzo
dell'idrossiclorochina e che una eventuale prescrizione nei singoli
casi si configurerebbe quindi come uso
off-label
. Lo stesso
protocollo precisa altresì che la prescrizione è, pertanto, scelta
del medico, che è tenuto a informare il paziente sulle modalità di
assunzione, sui possibili effetti collaterali e ad acquisire un
consenso informato.
La carenza di vitamina D è una problematica estremamente diffusa
e sottostimata nella nostra popolazione e, per quanto la sua
correzione sia sempre utile e auspicabile, indipendentemente
dall'infezione da SARS-COV-2, una estesa revisione analitica dei
casi di Covid nel Regno Unito, da una biobanca contenente campioni
di 348.598 pazienti, non ha mostrato alcuna concreta associazione
tra i livelli di vitamina D e lo sviluppo della malattia, né esiste
una evidenza di alta qualità da studi clinici randomizzati
sull'utilità della somministrazione di vitamina D nel prevenire il
Covid o nel mitigarne la gravità.
Quanto alla somministrazione degli anticorpi monoclonali, sono
stati recepiti ed attuati tutti gli aggiornamenti. La Regione Valle
d'Aosta, grazie allo sforzo congiunto e la stretta collaborazione
tra il servizio territoriale, cioè USCA, e medici di medicina
generale, il 118, il laboratorio di biologia molecolare, la
struttura complessa di medicina interna, che da mesi integra
l'équipe degli infettivologi, il reparto di malattie infettive
dell'Ospedale regionale Umberto Parini, che ha messo a disposizione
una stanza ad uso
day hospital
e il personale medico,
infermieristico e amministrativo per la somministrazione e la cura
della logistica, risulta la regione più virtuosa d'Italia, con
evidente e favorevole ripercussione sul numero dei ricoveri
ospedalieri. In merito si evidenzia che, mentre la media nazionale
vede trattare 1,6 pazienti ogni 100 assistiti nuovi positivi al
Covid, la Valle d'Aosta ne tratta 14,3, con un coefficiente di
azione che risulta, pertanto, più di dieci volte superiore rispetto
a quello che caratterizza le altre regioni. A titolo di esempio,
mentre il Piemonte ha trattato circa 400 pazienti e la Lombardia
circa 900, la Valle d'Aosta ne ha trattati circa 230, il che,
rapportato alla popolazione, ancora meglio sottolinea la rilevanza
dell'azione posta in essere a livello regionale.
L'uso di
tocilizumab
è stato reso disponibile da AIFA in
data 19 giugno 2021, limitatamente ai pazienti ospedalizzati con
condizioni cliniche gravemente ingravescenti, e da allora la
molecola viene presa in considerazione nelle sue indicazioni dai
medici infettivologi dell'Ospedale regionale Parini. Da quella data
un solo soggetto tra i pazienti ricoverati è rientrato nei criteri
previsti dalla Gazzetta Ufficiale e il farmaco è stato prescritto e
somministrato.
Si è poi entrati in situazione di carenza nazionale della
molecola, per cui AIFA ha reso disponibile, ponendo proprio come
precondizione comune a tutti la carenza di tocilizumab, i farmaci
anakinra
,
baricitinib
e
sarilumab
. La Gazzetta
Ufficiale che rende ufficiale la disponibilità e definisce i
criteri per l'eleggibilità, è stata pubblicata in data 5 ottobre
2021. Tali farmaci richiedono dei controlli preliminari, come la
necessità di escludere la presenza di epatite B cronica attiva o di
tubercolosi latente, che l'uso di questi farmaci, così come il
tocilizumab, renderebbe a rischio di riattivazione. Si evidenzia
altresì che tali controlli sono previsti anche in caso di utilizzo
dai suddetti farmaci per le loro stesse indicazioni originarie. Per
tocilizumab sul fronte della tossicità e per quanto riguarda
anakinra la valutazione della probabilità di efficacia è da
compiersi tramite la misura dei livelli di una specifica
molecola.
L'Ospedale regionale Umberto Parini si è adoperato per poter
eseguire non solo in condizioni routinarie, ma anche in condizioni
di urgenza questi esami, fin da prima dell'uscita in concreto della
Gazzetta Ufficiale di attuazione ed è pronto ad agire nel caso si
presentino in osservazione i pazienti candidabili.
Le molecole sono state approvate solo per uso ospedaliero in
quanto da riservarsi a specifici casi con favorevole rapporto
rischio-beneficio, in quanto sono molecole in grado di deprimere
non solo l'eccessiva risposta antinfiammatoria anti-Covid, ma anche
le difese immunitarie generali, esponendo il paziente a un
aumentato rischio di sovrainfezioni batteriche, nonché di
riattivazioni o esacerbazioni di infezioni croniche latenti.
A chiusura della presente illustrazione, con riferimento
all'attuale situazione epidemiologica regionale, faccio presente
che, grazie agli sforzi compiuti per un'adesione il più estesa
possibile alla campagna vaccinale, il numero di pazienti ricoverati
per Covid all'11 giugno 2021, data della chiusura del reparto
Covid-1 con il mantenimento del solo reparto malattie infettive, è
risultato pari a quattro nel mese di giugno, due nel mese di
luglio, sette nel mese di agosto, sette nel mese di settembre, due
alla data odierna, a fronte di cento pazienti in isolamento
domiciliare. Sono numeri clamorosamente inferiori rispetto a quelli
dello scorso anno, quando proprio in questi giorni si era osservato
un avvio dell'incremento esponenziale dei pazienti in isolamento
domiciliare, in un valore di 102 in data 7 ottobre, 186 in data 11
ottobre, 213 in data 12 ottobre, 628 in data 19 ottobre, arrivando
poi nelle settimane successive a raggiungere un picco di 2199 in
data 13 novembre 2020, con un conseguente incremento dei ricoveri
che aveva determinato la riapertura, a partire dal 13 ottobre 2020,
del primo e, dal 18 ottobre 2020, del secondo reparto Covid
dell'Ospedale regionale Umberto Parini di Aosta, per poi proseguire
progressivamente fino a raggiungere la data del picco del 29
novembre con un massimo di cinque reparti Covid, in aggiunta a
quello di malattie infettive Covid aperto nel nostro Ospedale.
Considerato che i numeri riportati parlano in modo molto chiaro
e confermano l'efficacia del vaccino, colgo ancora una volta
l'occasione per rinnovare l'invito a tutti coloro che non lo hanno
ancora fatto di rivolgersi ai centri vaccinali o ai propri medici
di famiglia per ricevere il vaccino, perché solamente con un atto
di solidarietà comune e globale possiamo combattere e vincere
questo subdolo virus e riacquistare tutte le libertà della nostra
vita quotidiana.
Se i consiglieri ne hanno piacere, posso anche dare tutta la
bibliografia relativa all'utilizzo dei farmaci.
Presidente -
Per la replica, il consigliere Manfrin.
Manfrin (LEGA VDA) -
Grazie assessore per l'articolata
risposta che, ovviamente, ci riserviamo di analizzare anche di
concerto con dei professionisti sanitari, con i quali abbiamo
proceduto ad approfondire e poi stendere questa iniziativa, la
quale chiaramente non mirava a evidenziare lo stato migliore o
peggiore della gestione del Covid in Valle d'Aosta o da altre
parti, posto che - lo abbiamo letto tutti sui giornali - la Valle
d'Aosta si è classificata quale regione europea con il più alto
tasso di mortalità nel 2020. Quindi forse non è che c'è stato
questo grosso riconoscimento degli sforzi, magari non è stato il
Covid, però a fronte di questo in realtà noi cercavamo di fare una
riflessione rispetto al fatto che sono state poste in essere tutta
una serie di iniziative di prevenzione: in queste rientrano le
mascherine, il distanziamento sociale, la sanificazione, adesso
questo meraviglioso
green pass
. Ma il problema è che pare
esternamente che si sia un po' tralasciata, invece, la necessità di
curare questa patologia e, più che di curare, si siano tralasciate
un po' le possibilità che mano a mano si sono affastellate sulla
base di alcuni studi.
Lei giustamente ha riassunto tutta una serie di questioni che
riguardano farmaci che le abbiamo peraltro elencato; giustamente la
ringrazio. Ha sostanzialmente detto che, per quanto riguarda
l'
idrossiclorochina
, ritiene che l'utilizzo debba essere
considerato al di fuori di quello che viene consigliato, però in
Piemonte rientra fra quelli che sono i farmaci a disposizione di
chi cura questa patologia, quindi evidentemente abbiamo chiesto nel
merito quale era il suo pensiero: ce lo ha chiarito in maniera
importante.
Ci aggiorna anche sulla parte della carenza di
tocilizumab
, che abbiamo elencato all'interno del documento.
Non può che farci preoccupare, perché un farmaco che viene indicato
come una possibile cura per il Covid, ancorché all'interno di
quelle che sono le caratteristiche elencate, evidentemente non può
che gettare un po'... in chi si augurava che ci fossero delle nuove
frontiere di cura, ma queste non possono essere attraversate,
perché vi sono delle limitazioni di quantità.
Detto questo, io la ringrazio per la sua risposta,
approfondiremo a livello tecnico quello che ci ha detto e ci
auguriamo che, se dovessero emergere delle nuove prove o se
dovessero emergere delle certezze a sostegno dell'utilizzo di
alcuni farmaci, così come è stato fatto dalla Regione Piemonte,
dalla Regione Marche e da altre Regioni, questi vengano prontamente
adottati anche qui in Valle d'Aosta per fare in modo che non si
debba mettere soltanto in campo la prevenzione, che mi pare abbia
dato dei risultati altalenanti; abbiamo utilizzato le prevenzioni
fino all'anno scorso, ma ci siamo trovati nel pieno della seconda
ondata. Invece, se si dà la possibilità di avere delle cure
efficaci, probabilmente si può contrastare anche a quel livello la
patologia.
