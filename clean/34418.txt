Classificazione
ORDINE PUBBLICO - FORZE ARMATE



Oggetto del Consiglio n. 2201 del 25 gennaio 2012 - Resoconto
OGGETTO N. 2201/XIII - Approvazione di risoluzione:
"Costituzione di una Commissione consiliare speciale per l'esame
del fenomeno delle infiltrazioni mafiose in Valle d'Aosta".
Risoluzione
Il Consiglio regionale della Valle d'Aosta/Vallée
d'Aoste
Premesso che il fenomeno delle infiltrazioni mafiose nelle
Regione del nord Italia sta prendendo dimensioni allarmanti e
richiede la massima attenzione da parte di cittadini e
istituzioni;
Ritenuto quanto mai opportuno che sull'argomento anche le
istituzioni valdostane tengano alto il livello di guardia, per
contrastare ogni forma di infiltrazione della criminalità
organizzata in Valle d'Aosta;
Ricordando l'impegno già assunto dal Consiglio regionale
della Valle d'Aosta a riconoscere la legalità e la sicurezza quali
beni comuni fondamentali per garantire il benessere e lo sviluppo
della comunità valdostana e le iniziative cui essa concorre ai
sensi della legge regionale 29 marzo 2010, n. 11 (Politiche e
iniziative regionali per la promozione della legalità e della
sicurezza);
Ribadendo l'importanza che le amministrazioni pubbliche della
Valle d'Aosta continuino ad operare nel pieno e puntuale rispetto
delle vigenti disposizioni normative volte a garantire, anche nei
procedimenti amministrativi, la legalità e a contrastare
l'insorgenza dei fenomeni mafiosi, anche attraverso la piena
applicazione di validi strumenti quali il protocollo di intesa
sottoscritto l'11 maggio 2011 con la Direzione investigativa
antimafia di Torino per la condivisione dei dati informativi
concernenti il ciclo di esecuzione dei contratti pubblici di
lavori, servizi e forniture;
Consapevole della necessità di operare con la massima
urgenza, in sinergia con tutti i soggetti impegnati nel contrasto
alla criminalità organizzata, prima che il fenomeno possa
presentarsi e radicare in Valle d'Aosta forme estorsive o di racket
o fare presa nella regione mediante l'impiego in vari settori
economici di capitali di origine mafiosa;
Ai sensi degli articoli 18, 20 e 21 del Regolamento interno
per il funzionamento del Consiglio regionale;
Delibera
1) di costituire ai sensi dell'articolo 21 del Regolamento
interno per il funzionamento del Consiglio regionale una
Commissione consiliare speciale con l'incarico di:
- individuare i settori maggiormente esposti al rischio di
penetrazione mafiosa in Valle d'Aosta;
- stabilire opportuni raccordi operativi con analoghi
organismi già esistenti presso il Parlamento italiano, in altre
regioni e nell'ambito di enti locali;
- studiare e proporre pratiche amministrative e interventi
normativi che rafforzino significativamente il presidio nei
confronti di tali fenomeni malavitosi;
2) di stabilire che la Commissione stessa riferisca al
Consiglio in ordine all'andamento dei propri lavori entro il 30
giugno 2012, rimettendo al Presidente del Consiglio, entro il 31
ottobre 2012, una relazione conclusiva in cui saranno evidenziati
gli esiti del proprio operato;
3) di stabilire che la Commissione sia composta da 7
consiglieri regionali, di cui 2 espressi dalla minoranza;
4) di assimilare la Commissione speciale alle Commissioni
permanenti del Consiglio e di investirla del potere di compiere
ogni attività utile al raggiungimento dei compiti affidati,
avvalendosi del supporto delle strutture amministrative del
Consiglio regionale e ricorrendo, se necessario, alla
collaborazione di esperti nelle materie relative al mandato
ricevuto, nominati dall'Ufficio di presidenza su proposta della
Commissione stessa;
5) di provvedere alla nomina dei componenti della Commissione
speciale e del suo Presidente nel corso della prima seduta utile
del Consiglio Valle.
F.to:
Bertin - Empereur - Carmela Fontana - Salzone -
La Torre - Lattanzi
Presidente
- La parola al Consigliere Louvin.
Louvin (ALPE)
- Grazie Presidente.
È una giornata particolarmente animata, speriamo di chiuderla
almeno su un tema di grande rilevanza con un accento di concordia e
di condivisione, come si è registrata per fortuna su un tema molto
delicato che abbiamo ritenuto di portare all'attenzione del
Consiglio attraverso la Conferenza dei Capigruppo nella giornata di
ieri e che, per uno sforzo di buona volontà che si è subito
manifestato da parte di tutti i colleghi del Consiglio in questo
concordi, si è potuto dare vita ad una risoluzione che porta la
firma di tutti i gruppi, in particolare per quanto riguarda il
gruppo ALPE del collega Bertin, che su questa problematica si
spende da tempo insieme ad altri Consiglieri con grande
energia.
A nessuno è sfuggito che nel corso degli ultimi mesi si siano
accentuati in tutto il nord Italia dei fenomeni particolarmente
inquietanti che hanno portato al conio di termini assolutamente
inusuali, quali "cupola lombarda", "metastasi in Piemonte",
"attività a sfondo criminale", che hanno visto un preoccupante
intreccio di criminalità, mondo imprenditoriale e anche politica. È
di poche ore fa un'ulteriore iniziativa dell'Autorità giudiziaria
che ha portato all'arresto di 30 persone fra Piemonte, Toscana e
Calabria. Sono segnali ripetuti che in questa Regione non hanno
avuto fortunatamente la stessa incidenza, ma abbiamo registrato
segnali inquietanti sui quali questo Consiglio è tornato
ripetutamente: vicende di presunte estorsioni, questioni legate a
particolare esposizione all'incendio di mezzi utilizzati da imprese
edili; sono elementi che non entrano in un'ossessione paranoica da
parte di qualcuno, ma entrano in un allarme sociale e politico che
ha visto, grazie all'iniziativa della Presidenza della Regione,
momenti di approfondimento presso il Salone regionale, che ha avuto
questo Consiglio come interprete attento ed impegnato attraverso
l'approvazione, nel 2010, della legge sulle politiche e iniziative
regionali per la promozione della legalità e della sicurezza.
L'idea di "tenere alto il livello di guardia", secondo
un'espressione che ha utilizzato qualche mese fa il Questore di
Aosta, ci trova convintamente partecipi per il contrasto di
qualsiasi forma di criminalità organizzata, tanto più là dove
questa abbia tendenza a radicarsi ed a provocare guasti, in qualche
caso irreparabili, su strutture economiche e su momenti
fondamentali della nostra vita, anche produttiva ed
imprenditoriale. In questa situazione, in un momento nel quale sono
particolarmente attive associazioni, mi riferisco fra le altre a
Libera
, significativamente operante in questo campo da circa
due anni, associazioni sindacali soprattutto all'interno delle
forze di polizia, molti cittadini attenti alla necessità della
prevenzione rispetto al radicamento in Valle di forme estorsive, di
forme organizzate di racket che possono purtroppo prendere piede.
In questa situazione, e facendo nostra la valutazione che è stata
fatta dal Governo regionale, stamani, sulla necessità di non
generalizzare giudizi, ma di intervenire con assoluta fermezza,
vogliamo tutti insieme dare vita ad uno strumento che è distinto da
quelli esterni a cui abbiamo dato corso per azioni di
sensibilizzazione, di diffusione di una cultura della legalità.
Rispetto alla sollecitazione che è stata rivolta ieri ai
Capigruppo ed al Consiglio regionale, abbiamo ritenuto
concordemente di dare vita ad una commissione speciale, non ad una
commissione d'inchiesta, non vogliamo che si distorca il senso
preciso di questa azione (non è uno strumento di indagine
giudiziaria, ci sono compiti e strutture distinte che vanno
rispettati in queste vicende), ma dare vita ad uno strumento di
analisi, di approfondimento da parte di questo Consiglio, affinché
si possano individuare rapidamente i settori più esposti al rischio
di penetrazione mafiosa in Valle (riprendo il contenuto del
deliberato che portiamo all'attenzione e che ci auguriamo trovi il
consenso unanime del Consiglio, di poter stabilire dei raccordi
operativi esterni anche con analoghi organismi). Opera a livello
parlamentare da tempo ed ha un ruolo significativo una commissione
antimafia, ma non è di troppo ricordare che, poche ore fa, il
Comune di Milano ha dato vita ad un organismo simile per iniziativa
del Sindaco Pisapia, dimostrando come ci sia preoccupazione
prospettica anche rispetto a grandi investimenti futuri come quelli
legati all'Expo 2015.
Noi riteniamo che questo sia uno snodo operativo che il nostro
Consiglio si dà, per non limitare a discussioni generali, utili, ma
che potrebbero diventare oziose se non avessero uno sbocco
concreto, e soprattutto di pervenire rapidamente ad individuare
delle pratiche amministrative, degli interventi normativi che diano
concretezza al presidio nei confronti dei fenomeni malavitosi che
abbiamo indicato. Lo strumento è molto semplice, i colleghi ne sono
già perfettamente edotti: una commissione speciale che possa
riferire intanto prima della pausa estiva, in un primo momento di
approfondimento, a questo Consiglio, attraverso una prima
relazione, ed una relazione conclusiva dei lavori per l'autunno di
quest'anno. I colleghi vorranno forse precisarlo, ma credo doveroso
sottolineare come ci sia stata condivisione sul fatto che non si
debba andare ad avere un orizzonte troppo lungo rispetto a questa
azione, che lo vada a confondere con momenti spesso concitati di
chiusura della legislatura. Questo è uno strumento serio di lavoro
che il Consiglio vuole darsi e mettere al servizio della comunità
valdostana, degli enti locali della Valle d'Aosta, che vorremmo
sensibilizzati e coinvolti in questa azione, e naturalmente della
Regione, di tutti i suoi apparati amministrativi di diverso
livello. Ecco, poteri seri, poteri concreti attribuiti a questa
commissione speciale, investita di ogni attività utile al
raggiungimento dei compiti che le sono affidati e possibilità di
avvalersi, come è normale nell'operato delle commissioni speciali
che vengono attivate; questa è la prima che prende vita nel corso
di questa legislatura, non è uno strumento di cui si sia finora
abusato, quindi riteniamo vitale che prenda corpo questa azione, e
ricorrendo anche, se del caso, alla collaborazione di esperti
esterni per la realizzazione del suo lavoro.
Concludo questa breve illustrazione che dovrebbe dare il senso
di uno strumento che non è di vetrina, ma che è di concreta
operatività, nel dire che materialmente la commissione prenderà
vita, se approvata questa risoluzione, nel corso del prossimo
Consiglio regionale, il tempo necessario per dare una composizione
adeguata, come prevede il testo, rispettosa degli equilibri
politici e dei rapporti di forza all'interno di questo Consiglio,
ma individuando le risorse di tipo personale competenziale più
utili di questa Assemblea, per un lavoro che riteniamo non solo
necessario, bensì particolarmente urgente. Grazie.
Presidente
- Dichiaro aperta la discussione generale.
La parola al Consigliere Salzone.
Salzone (SA-UdC-VdA)
- Grazie Presidente.
Brevissimamente, anche noi, vogliamo sottolineare intanto
l'importanza del tema. Un tema che purtroppo balza alle cronache
giornaliere del nostro sistema politico-amministrativo, quindi è
evidente che, anche dopo le ultime notizie, anche noi, ci si debba
preoccupare per i rischi che può correre la nostra Regione, cosa
che avviene - come peraltro è stato sottolineato - già in altre
Regioni d'Italia. Intanto il fatto che si è trovata unanimità di
intenti, questo mi rafforza nell'auspicio, come abbiamo detto in un
incontro prima di iniziare il Consiglio, che questa commissione
abbia veramente lo scopo di trovare degli strumenti di analisi che
ci consentano, come amministrazioni pubbliche, di trovare sistemi
che ci possano garantire maggiormente relativamente a questi
problemi.
Ho ascoltato con molta attenzione l'intervento del collega
Louvin - anche se vedo che il primo firmatario è il collega Bertin,
che credo farà parte della commissione - e sottolineo l'aspetto
moderato ed anche puntuale del suo intervento, perché una delle
nostre preoccupazioni è che su questo tema si possa divagare; credo
che non convenga a nessuno, non sarebbe giusto, il problema è
talmente delicato che le questioni politiche ritengo debbano
rimanere fuori dal contesto della politica in sé.
È fondamentale che questa commissione operi, come operano tutte
le altre commissioni, come commissione speciale e non come
commissione d'inchiesta, per non confondere neanche i nostri ruoli,
perché il solo pensiero di fare una commissione d'inchiesta avrebbe
confuso anche i nostri ruoli. Credo che sia indispensabile
acquisire tutte le suggestioni possibili, soprattutto da parte
degli organismi dello Stato, per addivenire a strumenti capaci di
arginare l'invasione di soggetti legati alla criminalità
organizzata. L'auspicio è che si possa lavorare in un termine che
abbiamo previsto (mi pare di ricordare per fine ottobre); la
commissione avrà tutte le possibilità di prendersi lo spazio per
giungere alla conclusione dei lavori potendo dare delle risposte
che sono attese, ma anche strumenti o suggestioni che ci consentano
di essere utili a tutte le amministrazioni pubbliche in
generale.
Presidente
- la parola al Consigliere Lattanzi.
Lattanzi (PdL)
- Grazie Presidente.
Il nostro gruppo aderisce convintamente a questa iniziativa, lo
fa perché lo ritiene opportuno, lo fa perché non possiamo guardare
da un'altra parte quando le cose accadono, lo fa perché è convinto
che, sebbene nella nostra Regione viga un sistema di controlli
molto rigido...fra l'altro, noi, in questi giorni, stiamo parlando
per la sburocratizzazione, la semplificazione normativa, e devo
dire che oggettivamente, guardando al meandro delle leggi e delle
procedure dei processi che regolano il sistema di relazione fra
l'Amministrazione regionale ed il mondo economico, diventa
difficile perfino immaginare quale possa essere l'infiltrazione
nella pubblica amministrazione, visto il dedalo di norme e di
processi amministrativi e burocratici che vigono in questa
Regione...però noi non possiamo non prendere atto della
preoccupazione che condividiamo.
Noi abbiamo due aspettative forti su questa iniziativa: la
prima, ci aspettiamo che questa commissione, studiando, possa
proporre pratiche amministrative ed interventi normativi utili,
concreti, che non si traduca in una commissione che fa un lavoro
consultivo per non produrre poi nulla, che possa invece essere una
commissione operativa e che produca dei risultati. E ci aspettiamo
che lo faccia - e siamo contenti che il Consiglio abbia condiviso
questo aspetto - in tempi e modi certi; il 30 giugno ci aspettiamo
di vedere una relazione da questa commissione, ci aspettiamo di
vedere uno stato di avanzamento lavori e ci aspettiamo, alla fine
del percorso (il 31 ottobre), di condividere delle soluzioni o
delle analisi che possano tranquillizzare il nostro sistema e, là
dove si potessero individuare eventuali falle, porre dei
correttivi.
Dobbiamo stare con l'attenzione molto alta, non possiamo
immaginare che il nostro territorio - come dice anche il Presidente
della Regione - possa essere esente da interessi e da attenzioni
considerata la nostra struttura economica e sociale, quindi credo
che sia cosa buona e giusta che questo Consiglio si assuma con
responsabilità l'onere di procedere alla valutazione del nostro
processo normativo, di quelli che possono essere gli eventuali - se
ci sono - "talloni di Achille"; ecco perché abbiamo aspettative
importanti. Con il nostro membro in questa commissione faremo la
nostra parte e ci aspettiamo di ottenere da questa commissione
risultati concreti, a salvaguardia della comunità valdostana.
Presidente
- La parola al Consigliere La Torre.
La Torre (FA)
- Grazie Presidente.
Condivido gli interventi dei colleghi che mi hanno preceduto e
sostengo anch'io la costituzione di questa commissione speciale.
Ritengo che non si è mai al sicuro dal rischio delle infiltrazioni
criminose, quindi occorre non abbassare la guardia. È un problema
del Paese e tutto il Paese si sta mobilitando in questo senso, per
affrontare in modo concreto questa attività criminosa, che sul
territorio italiano purtroppo ci troviamo a verificare
giornalmente.
La Valle d'Aosta fa bene a costituire una commissione speciale,
perché ha la possibilità, avendo un territorio piccolo, di
controllarlo, di essere gestore attento del proprio territorio,
quindi di affinare attraverso un lavoro della commissione gli
strumenti necessari per continuare a garantire un'impermeabilità
del nostro territorio a questo tipo di attività. Quindi ritengo che
la tempistica sia anche importante, perché dà la sensazione di
volontà di affrontare le problematiche. Oggi, costituendo la
commissione e dandoci anche un lasso determinato di tempo, credo
che possiamo svolgere un lavoro utile per la nostra comunità in
questo senso. Pertanto siamo anche noi assolutamente convinti e
d'accordo sulla costituzione della commissione.
Presidente
- La parola al Consigliere Donzel.
Donzel (PD)
- Anche il Partito Democratico aderisce
convintamente a questa risoluzione. Ringraziamo le forze politiche
che l'hanno promossa e dell'attenzione che la maggioranza ha per un
problema come questo. Penso sia un risultato politico importante
quello che porta un intero Consiglio regionale a votare
all'unanimità un documento come questo. Abbiamo visto che in altre
realtà - come nel caso milanese di ieri - divisioni, antichi
rancori fra forze politiche fanno sì che questi strumenti nascano
con il voto esclusivo della maggioranza, dove poi si mescolano gli
show dei movimenti a cinque stelle che non partecipano al voto,
eccetera. Si tratta, su elementi così delicati, di fare fronte
comune. Mi sembra che il deliberato preveda degli impegni precisi
da parte della commissione; i commissari hanno una pista tracciata
ed un lavoro ben preciso da svolgere, ed avranno tutto il supporto
esterno anche da parte della nostra forza politica che si metterà a
disposizione, al di là di chi avrà l'onore e l'onere di far parte
della commissione, per sostenere convintamente la sua attività.
Voto convinto e favorevole del Partito Democratico, quindi, a
questa risoluzione, ribadendo l'importanza di un percorso unitario
del Consiglio regionale che, almeno su certi elementi di gravità
assoluta come questo, riesce a trovare la ragionevolezza per fare
fronte comune. Grazie.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Gli interventi dei colleghi hanno già specificato le ragioni di
questa scelta: commissione speciale e non commissione d'inchiesta.
Credo che questa correzione sia stata importante e ringrazio i
proponenti, che hanno aderito a questa scelta saggia di andare
verso una commissione che - come è stato detto - non può essere
d'inchiesta, ma deve essere una commissione speciale, in quanto non
rientra nelle normali commissioni e deve svolgere un lavoro.
Sul lavoro da svolgere sicuramente importante vorrei che venisse
ricordato il ruolo che questo Consiglio ha già svolto in sede di
discussione della legge n. 21, riguardante politiche ed iniziative
regionali per la promozione della legalità e della sicurezza. In
quell'ambito abbiamo deciso una serie di azioni molto importanti
che vorrei ricordare, un Consiglio specifico che coinvolge una
serie di enti per analizzare tutto quello che si può mettere in
atto per ridurre - perché credo sia difficile annullare - i rischi
di infiltrazioni malavitose a tutti i livelli. Voglio
sottolinearlo, perché oltre ad aver dato attuazione a questa legge,
abbiamo anche previsto una serie di azioni che abbiamo già messo in
atto - ricordavo gli accordi con la direzione antimafia, la
trasmissione di tutti i documenti - e che devono permetterci di
sottolineare come non è immaginabile ipotizzare che, se facciamo
grandi opere, questo è uguale a grandi rischi, quindi non mettiamo
in piedi le grandi opere. Dobbiamo invece fare un
distinguo
:
le grandi opere sono necessarie, devono essere svolte con regole
trasparenti e con tutte le precauzioni tali da evitare le
degenerazioni del sistema. Questo è un chiarimento necessario, per
evitare che si confonda un metodo di lavoro con la sostanza del
lavoro, altrimenti rischiamo di invertire l'ordine con cui ne
stiamo discutendo. Sotto questo profilo alcuni hanno anche
sottolineato come questa materia da altre parti abbia fatto
discutere, ma ha fatto discutere anche perché di questi strumenti
c'era una
superfetazione
, cioè c'era chi voleva dotarsi
personalmente di alcuni strumenti - quindi la commissione no, è
meglio mettere solo il Sindaco, nel caso di Milano, che fa le sue
ricerche -, mentre la discussione che si è svolta qui è stata più
seria e condivisa nel suo sistema.
Nelle proposte che mi auguro verranno fatte dovrebbero trovare
spunto quelle strumentazioni ulteriori, perché nella legge abbiamo
già indicato una serie di proposte, che vadano ad arricchire il
panorama possibile di metodi e precauzioni in modo che le
infiltrazioni possano essere escluse. Questo è l'auspicio che ci
facciamo, ed è la ragione per cui insieme votiamo questa
risoluzione, che mi auguro possa dare una svolta importante per la
sicurezza della nostra Regione sotto il profilo dell'etica e del
modo di lavorare che tutti auspichiamo sia la prassi normale nella
nostra Regione.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 34
Il Consiglio approva all'unanimità.
Presidente
- Essendo stato espletato l'intero ordine del
giorno, dichiaro conclusi i lavori dell'odierna adunanza del
Consiglio regionale.
La seduta è tolta.
---
L'adunanza termina alle ore 19,53.
