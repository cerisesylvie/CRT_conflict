Classificazione
CASA DA GIOCO



Oggetto del Consiglio n. 2795 del 20 giugno 2007 - Resoconto
OGGETTO N. 2795/XII - Conseguenze della Sentenza della Corte
d'Appello di Torino in ordine al contenzioso tra la Gestione
straordinaria della Casa da gioco e la Società SITAV.
(Interrogazione)
Interrogazione
Vista la sentenza della Corte di Appello di Torino n. 663/07
in merito alla cosiddetta "causa madre" del contenzioso tra la
Gestione Straordinaria del Casinò/Amministrazione regionale e la
SITAV-SAAV, con cui si condanna la Gestione Straordinaria al
risarcimento dei danni per un ammontare di 3.615.200 euro, oltre ad
interessi legali dalla data della sentenza al saldo, nonché
94.547,23 euro per spese processuali;
Preoccupati perché tale sentenza possa aprire la strada a
pesanti rimborsi, a favore della SITAV, a carico della Gestione
Straordinaria e quindi dell'Amministrazione regionale;
Ricordato come l'acquisizione del Billia, come complesso
immobiliare e come attività economica, sia stato realizzato,
coscientemente e deliberatamente, escludendo il contenzioso, che
poteva far parte invece dell'accordo per un ammontare pari a circa
15/20 milioni di euro;
I sottoscritti Consiglieri regionali
Interrogano
Il Governo regionale per conoscere:
1) quale siano le conseguenze giudiziarie e pecuniarie della
sentenza in oggetto per quanto riguarda tutte le cause di
contenzioso da essa derivanti o ad essa collegate;
2) se sia possibile quantificare i costi per
l'Amministrazione regionale per l'estinzione dei contenziosi in
essere a tutt'oggi;
3) se esistono possibilità di proporre, per le cause
"figlie", una transazione che consenta alla Regione Valle
d'Aosta/Vallée d'Aoste di chiudere questa vicenda in fretta e al
minor costo;
4) se vi siano responsabilità da parte di legali o di altre
persone che hanno curato gli interessi della nostra Regione
nell'aver promosso la resistenza a tali contenziosi, tenuto conto
degli evidenti danni subiti dall'Amministrazione regionale.
F.to: Sandri - Fontana Carmela
Presidente -
La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV) -
Nell'interrogazione si fa riferimento
ad una sentenza della Corte d'Appello di Torino, sul contenzioso
fra Gestione straordinaria, "SITAV" e "SAAV". Gli interroganti si
dichiarano preoccupati in quanto questa sentenza potrebbe aprire la
strada ad importanti rimborsi. Rispetto alla questione si pongono
un quesito: ma forse non era meglio sottoscrivere di 15-20 milioni
di euro? Non so dove abbiano trovato questo dato, che non ritrovo.
Ho girato queste loro perplessità agli incaricati della "GS" al
fine di avere delucidazioni rispetto alla sentenza, che mi era
stata trasmessa:
"Con riferimento a quanto in oggetto e alla sua richiesta,
premesso che dato il carattere tecnico giuridico dell'interpellanza
stessa, si ritiene opportuno che il promemoria richiesto venga
sottoscritto dallo Studio legale "Hammonds-Rossotto", che assiste
questa liquidazione in tutti i contenziosi in essere con SITAV-SAAV
e società collegate e si specificano di seguito le osservazioni al
riguardo. La sentenza della Corte d'Appello di Torino non ha
conseguenze immediate e dirette, ma potrebbe avere dei riflessi
giuridici anche pecuniari su alcuni dei contenziosi pendenti e, più
in generale, sul contenzioso nel suo complesso. Se e in che misura
detti riflessi si possono concretizzare, costituisce materia molto
complessa che riteniamo non possa essere trattata all'interno di
questa discussione e anche per opportunità di strategia processuale
in sede giuridica".
La seconda e terza domanda vengono così evase:
"Non crediamo possibile quantificare il costo che potrebbe
comportare l'estinzione del contenzioso, ma riteniamo doveroso
riprendere con controparte le trattative per valutare la
possibilità di giungere a un accordo bonario. Ricordiamo che le
trattative avviate in merito all'epoca della cessione del Grand
Hôtel Billia non avevano avuto esito positivo, stante le pretese di
controparte, notevolmente superiori a quanto recentemente liquidato
dalla Corte d'Appello e, stante la sentenza del Tribunale di Aosta,
che aveva condannato SITAV a un ingente danno a favore della GS, 7
milioni di euro circa. La recente sentenza della Corte di appello,
a cui fa riferimento l'interrogazione, e l'ormai prossima seduta
sull'appello proposto da controparte nei confronti della suddetta
sentenza favorevole del Tribunale di Aosta, consente di avviare su
basi diverse la negoziazione di un eventuale transazione. Al
riguardo si anticipa che è in programma un incontro con la medesima
controparte in ossequio al mandato esplorativo, conferito
nell'ultima riunione con l'Amministrazione regionale, che ha
comunque dato mandato di coltivare qualsiasi tipo di
strada".
Alla quarta domanda:
"se vi siano responsabilità da parte di
legali o di altre persone che hanno curato gli interessi della
nostra Regione nell'aver promosso la resistenza a tali contenziosi,
tenuto conto degli evidenti danni subiti dall'Amministrazione
regionale"
... dicono, i responsabili:
"... ciò ci pare
francamente fuori luogo, in quanto la gestione nella quasi totalità
dei casi è risultata vincitrice nelle svariate azioni legali
promosse da controparte nel corso di circa 12 anni e con
particolare riferimento alla sentenza della Corte d'Appello, la
condanna risulta inferiore al 5% delle domande formulate nei
confronti della gestione stessa".
Rispetto a questa interrogazione, i legali dicono che le pretese
di controparte, anche per un accordo bonario, di fatto erano
superiori alle condanne finora ricevute, quindi a questo ci
atteniamo.
Presidente -
La parola al Consigliere Sandri.
Sandri (GV-DS-PSE) -
Prendo atto di queste comunicazioni.
Ovviamente avremo modo in futuro di verificare la bontà di queste
previsioni; ritengo però un segnale relativamente positivo l'idea
che l'Amministrazione regionale ha incaricato "GS" o forse lo
Studio legale "Hammonds-Rossotto", non so chi dei 2, o entrambi,
vada a trattare con la controparte per valutare una soluzione meno
onerosa per la Regione. Speriamo che questo si avveri.
