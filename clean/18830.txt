Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 1954 del 26 aprile 2001 - Resoconto
OGGETTO N. 1954/XI Problemi riscontratisi in occasione dei
lavori di ristrutturazione della struttura ospedaliera e rispetto
delle norme di sicurezza per i degenti. (Interrogazione)
Interrogazione Visto quanto è accaduto il 10 aprile u.s., nel
reparto di ortopedia dell’Ospedale di Aosta;
Atteso che la caduta dal soffitto di calcinacci sul letto di una
degente solo per un caso fortuito non si è tramutata in una
tragedia;
Considerato che tale incidente è concomitante con i lavori in
corso presso la struttura ospedaliera, e che questi sono solo una
parte del programma decennale di interventi finalizzati alla
ristrutturazione e all’ampliamento
dell’Ospedale;
Ritenuto che anche per i lavori che vengono effettuati in
strutture ospedaliere debbano essere rispettati tutti i requisiti
previsti dalla legge per la sicurezza, anche nei confronti dei
degenti, i quali non possono essere sottoposti a rischi di
incidenti e a situazioni di alto inquinamento acustico;
Considerata l’entità degli interventi previsti
nel programma decennale di ristrutturazione e di ampliamento
dell’Ospedale e quindi dei numerosi cantieri
aperti;
Tenuto conto che esiste una corrispondenza probabilistica tra il
numero di giornate lavorative e il numero di incidenti che possono
accadere;
i sottoscritti Consiglieri regionali
Interrogano
l’Assessore competente per sapere:
1) quali sono state le cause della caduta del soffitto e quali
provvedimenti sono stati presi;
2) se i reparti in cui si lavora e quelli adiacenti sono
sottoposti a continuo monitoraggio per rilevare condizioni di
inquinamento acustico e quali sono stati i risultati;
3) se sono state calcolate le giornate di lavoro complessive
richieste dai molteplici e concomitanti cantieri attivati e da
attivare, secondo il programma decennale dei lavori di
ristrutturazione e ampliamento dell’ospedale e,
tenuto conto della incidenza media di incidenti, quanti possibili
incidenti sono ipotizzabili.
F.to: Squarzino Secondina - Curtaz
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Per quanto riguarda il primo punto
dell’interpellanza, do lettura di quanto comunicato
dal Direttore generale dell’USL in data 13 aprile
u.s..
Dice testualmente il Direttore:
"Si è verificato in data 10 aprile lo sfondamento di un
elemento di solaio, che ha provocato la caduta di materiale nel
sottostante locale di degenza del reparto di Ortopedia. Al piano
soprastante sono in corso i noti lavori di ristrutturazione, di cui
all’oggetto. Le stanze di degenza del reparto
ortopedico sono state momentaneamente liberate, così da non
compromettere i necessari livelli di sicurezza. I tecnici della
nostra azienda si sono recati sul posto e hanno verificato che il
cedimento è stato determinato dall’esecuzione di
tracce nella caldana di cemento armato del piano secondo, in
corrispondenza del nuovo servizio igienico.
Nei giorni precedenti, esattamente in data 16 marzo u.s., erano
stati presi accordi diretti fra la Direzione lavori e la Direzione
sanitaria ospedaliera.
Tali accordi definivano una sequenzialità della disponibilità
dei locali, al fine di poter realizzare in sicurezza le demolizioni
e le opere di distribuzione idraulica dei nuovi scarichi fognari.
Nella corrispondenza intercorsa, autorizzata anche dal responsabile
della unità budgetaria di Ortopedia, dott. Antonio Fiandaca, erano
indicati i tempi e gli orari giornalieri destinati a tale attività.
Sulla base di queste indicazioni sono state liberate tre stanze di
degenza; la stanza n. 4, oggetto dell’intervento,
rimaneva ancora disponibile all’attività
sanitaria".
Con questa lettera del 16 marzo, firmata da tutti i diretti
interessati, ovvero, il Direttore dei lavori, la Direzione
sanitaria e il Primario di Ortopedia, si diceva testualmente:
"Si concorda in data odierna che le opere di demolizione da
realizzarsi al piano secondo, ala nord-est, devono tassativamente
svolgersi dal lunedì al sabato, limitatamente negli orari
giornalieri dalle 10 alle 12 e dalle 16 alle 18, per un periodo di
circa 10 giorni. Verrà collocata una sirena con pulsante esterno al
cantiere, da azionare in caso di emergenza, e con tale segnale le
demolizioni verranno sospese".
Come si vede, questo poi non è avvenuto.
"Evidentemente i tempi di esecuzione?"
prosegue il
Direttore dell’USL
"? delle demolizioni eseguite
sono stati diversi da quelli previsti e l’impresa ha
operato difformemente rispetto ai progetti presentati e
autorizzati. Evidentemente, nonostante una corretta impostazione
del problema e l’accertata disponibilità dei
sanitari a venire incontro alle esigenze del cantiere, è mancato un
efficiente coordinamento da parte della Direzione dei lavori e la
necessaria comunicazione sulle varie azioni degli impegni di lavoro
precedentemente concordate".
Fine citazione della lettera.
Come si evince da quanto riportato nella nota appena letta, è
evidente che la ditta ha violato gli accordi precedentemente
stabiliti, intervenendo nel piano sovrastante in una zona non
concordata, sopra la stanza n. 4 per intenderci: pertanto, non vi
era stato lo sgombero preventivo della parte sottostante.
Preciso infatti che dalla corrispondenza inviatami, risultano
essere stati presi dal Direttore dei lavori accordi con la
Direzione sanitaria, successivi ancora, formalizzati con nota del
23 marzo 2001, in base ai quali si fissavano di nuovo sia gli orari
dei possibili interventi, nonché le aree interessate.
Questo per permettere, come in precedenza evidenziato, lo
sgombero dei locali sottostanti man mano che proseguivano i lavori
di cui trattasi.
Oltre a quanto sopra riportato, si precisa che immediatamente
dopo la caduta dei calcinacci nella stanza n. 4 sono stati
immediatamente spostati i pazienti che erano ancora nel reparto,
così come sono state spostate le attività sanitarie ivi
presenti.
Il giorno successivo all’incidente vi è stato un
incontro fra la Direzione aziendale dell’USL, la
Direzione sanitaria, i funzionari dell’Assessorato
al territorio, ambiente e opere pubbliche, i tecnici
dell’USL, i tecnici dell’Assessorato
alla sanità, la Direzione lavori e il rappresentante della ditta
esecutrice dei lavori, durante il quale si sono decise le modalità
tecniche per la bonifica di tutti i locali dell’ala
nord est, insistenti sotto il cantiere in questione.
Detta bonifica consiste nella verifica puntuale delle strutture,
degli intonaci, dei controsoffitti e degli elementi a vista, degli
impianti tecnologici ed elettrici. L’ultimazione di
questi lavori è prevista per questo fine settimana.
L’Assessorato al territorio, ambiente e opere
pubbliche, nonché gli uffici tecnici dell’USL,
stanno effettuando gli opportuni controlli e verifiche atti a
stabilire le responsabilità ulteriori rispetto a quelle già sopra
evidenziate, in quanto la ditta esecutrice e la Direzione lavori
hanno valutazioni diverse in merito alle possibili cause
dell’evento in esame.
Sempre il giorno successivo all’incidente, ho
personalmente convocato nella mattinata del 12 u.s. una riunione a
cui hanno partecipato il Direttore dei lavori, arch. Giacomo
Galvani, il responsabile della ditta, sig. Tropiano Giuseppe, i
tecnici dell’Assessorato ai lavori pubblici, ing.
Blus e ing. Berthod, il Direttore sanitario, dott. Massimo Pesenti,
durante la quale ho espresso le mie pesanti considerazioni
sull’accaduto sia al Direttore lavori, sia al
responsabile della ditta, e ho chiesto all’USL di
relazionare in merito, invitando i tecnici
dell’Assessorato ai lavori pubblici ad impartire le
necessarie disposizioni e chiedere gli opportuni chiarimenti circa
l’accaduto.
L’USL ha relazionato con la nota che vi ho letto,
mentre il Direttore delle opere edili ha inviato in data 20 aprile
2001 al Direttore dei lavori e alla ditta Edilsud le note di cui vi
do lettura.
Nota al Direttore dei lavori, arch. Galvani, a firma
dell’ing. Cerise:
"Con riferimento alla riunione tenutasi presso
l’Assessorato alla sanità in data 12 aprile,
convocata a seguito di nuovi problemi verificatisi nel corso delle
demolizioni relative ai lavori in oggetto, si rileva come
l’impresa Edilsud, esecutrice delle opere, continui
ad utilizzare modalità operative poco adatte ad eliminare i rischi
e a ridurre al minimo indispensabile i disagi per
l’utenza, considerato che i lavori stessi devono
svolgersi per contratto in un ospedale in attività. Inoltre, in
varie occasioni è stata evidenziata la necessità che tempi e
modalità di esecuzione dei lavori di demolizione vengano
programmati in stretto collegamento con le Direzioni sanitarie
dell’USL e del Presidio ospedaliero, al fine di
consentire il regolare svolgimento dell’attività
ospedaliera. Si rammenta infine che la Direzione lavori comporta
comunque alcune responsabilità in materia di sicurezza in base alla
normativa previgente, legge 19 marzo 1990, n. 55.
In relazione a quanto sopra, si ritiene che da parte di codesta
Direzione lavori debba essere posto in atto un controllo più severo
e continuo sull’operato dell'impresa, impartendo con
ordini di servizio le necessarie disposizioni in merito al rispetto
degli accorgimenti e delle cautele previste dal capitolato speciale
di appalto.
Tale assistenza assidua ai lavori, da effettuarsi direttamente o
tramite un collaboratore avente le necessarie capacità
professionali, risulta prevista dall’articolo 10 del
disciplinare di incarico stipulato in data 30 settembre 1998, fra
questa Amministrazione e codesto studio.
Si precisa al riguardo che, in caso di mancato adempimento di
quanto sopra, questa Amministrazione potrà avvalersi della facoltà
prevista dall’articolo 6 del sopraccitato
disciplinare.
Si rimane pertanto in attesa di conoscere per iscritto entro il
più breve tempo possibile, e comunque non oltre 10 giorni dal
ricevimento della presente, le modalità con le quali verranno
espletati il controllo e l’assistenza di cui sopra,
con l’eventuale nominativo della persona alla quale
tale incarico è stato affidato, nonché i recapiti telefonici per
una immediata reperibilità.
Codesta Direzione lavori dovrà infine controllare che
l’impresa Edilsud presenti a questa Amministrazione
un programma aggiornato per l’esecuzione dei lavori,
corredato dall’aggiornamento del piano di sicurezza,
con specificate tutte le misure che verranno adottate per ovviare
ai problemi sin qui verificatisi".
La seconda lettera nella stessa data all’impresa
Edilsud recita:
"Facendo seguito alla riunione tenutasi presso
l’Assessorato alla sanità in data 12 aprile 2001,
convocata in conseguenza al nuovo grave distacco di materiale in
una camera ancora occupata da degenti, verificatosi nel corso delle
demolizioni relative ai lavori in oggetto, si rileva come codesta
impresa, malgrado le numerose sollecitazioni avute in precedenza,
continui ad utilizzare modalità operative poco adatte ad eliminare
i rischi e a ridurre al minimo indispensabile i disagi per
l’utenza, considerato che i lavori stessi devono
svolgersi contrattualmente in ospedale in attività e non in un
edificio totalmente disabitato.
Nel ribadire che non possono essere accettati rischi di alcun
tipo per i pazienti, il personale e i visitatori del Presidio
ospedaliero, si precisa che le modalità operative per
l’esecuzione dei lavori devono altresì garantire per
contratto l’assoluta assenza di polvere nei reparti,
di disordine nei corridoi di transito, nel disimpegni e nelle aree
di cantiere, nonché la riduzione al minimo indispensabile di
rumori, anche a scapito della velocità di esecuzione dei
lavori.
Si fa presente che nel corso dei vari interventi effettuati in
passato o in fase di esecuzione, non si sono mai verificati i
disagi e gli inconvenienti provocati dal cantiere di cui si tratta
e che il perdurare di tale situazione potrebbe portare al blocco
dei lavori, con risoluzione del contratto in danno a codesta
impresa.
In relazione a quanto sopra, si invita formalmente e per
l’ultima volta codesta impresa a voler porre in atto
tutti i provvedimenti necessari previsti dal capitolato speciale di
appalto e dalla normativa vigente per l’eliminazione
totale dei rischi e la riduzione al minimo indispensabile dei
disagi nei confronti degli utenti dell’Ospedale,
oltre ad adottare quelle norme elementari di buon senso che hanno
permesso nel passato la realizzazione di svariati interventi di
ammodernamento del presidio ospedaliero, senza arrecare particolari
disagi all’attività dello stesso.
Si ribadisce inoltre la necessità che codesta impresa mantenga
ordinate e pulite le aree di cantiere interne ed esterne.
Si richiede infine la presentazione presso
l’Assessorato, da effettuarsi entro il più breve
tempo possibile, e comunque non oltre 10 giorni dal ricevimento
della presente per il tramite della Direzione lavori, alla quale la
stessa è inviata per conoscenza, di un programma dei lavori
aggiornato con l’indicazione del termine di consegna
del reparto, corredato da un aggiornamento del piano della
sicurezza con specificate tutte le misure che codesta impresa
intende adottare, per adempiere a quanto sopra richiesto, ai sensi
dell’articolo 64 del capitolato speciale di
appalto".
Rispetto alla seconda domanda posta, oltre al già citato
protocollo di intervento che definiva le tempistiche dei lavori, è
stato installato un avvisatore acustico con innesco esterno al
cantiere, da azionarsi da parte degli operatori sanitari del
reparto sottostante in caso di necessità di sospendere
momentaneamente le lavorazioni che producono rumori durante le
demolizioni, tali da superare i limiti di sopportabilità.
Inoltre si evidenzia che i reiterati ordini di servizio della
Direzione lavori, nonché della Direzione sanitaria sono stati
emanati per richiamare la ditta ad adottare tutte le cautele del
caso, nonché i provvedimenti necessari al fine di rendere
compatibili i lavori in atto con la coesistente attività sanitaria.
Dette norme sono state altresì enunciate sul capitolato dei
lavori.
Non è stato attivato un monitoraggio strumentale per rilevare le
condizioni di inquinamento acustico, perché relativamente ai
cantieri edili non è previsto dalla normativa che regolamenta
l’inquinamento acustico, D.P.C.M. 1° marzo 1991, e
legge n. 447/1995.
Relativamente al punto 3, la valutazione complessiva delle
giornate lavorative nella realizzazione degli interventi presso il
Presidio ospedaliero di viale Ginevra è stata svolta dai
professionisti incaricati all’interno di ogni
singola opera progettata successivamente all’entrata
in vigore del decreto legislativo n. 494/1996 e successive
modificazioni e integrazioni, in quanto dato necessario ai fini
dell’analisi dei rischi, della pianificazione e
dell’organizzazione delle fase lavorative e della
redazione dei piani di sicurezza.
Non rispondo riguardo al numero degli incidenti ipotizzabili,
perché è domanda assolutamente strumentale, per usare un termine
eufemistico, ma mi pare utile sottolineare come nel corso
dell'esecuzione dei diversi interventi sul Presidio ospedaliero,
quali per esempio la ristrutturazione del Pronto soccorso, della
Chirurgia vascolare, della Dialisi, la realizzazione della piastra,
fino a giungere ai cantieri tuttora aperti, non sia mai avvenuto
nessun incidente che abbia causato lesioni a persone,
indipendentemente da quanto le statistiche (in genere si fa
riferimento alle tabelle dell’INAIL) avrebbero già
fatto supporre.
Per concludere, confermo che siamo in attesa delle risposte del
Direttore dei lavori e dell'impresa, i quali dovranno dare delle
garanzie di maggiore efficienza rispetto a quanto è avvenuto.
Président
La parole à la Conseillère Squarzino
Secondina.
Squarzino (PVA-cU)
Intanto prendo atto che la situazione
descritta oggi dall’Assessore è ben diversa dalla
situazione così come era emersa dagli organi di informazione, dalla
stampa, dalla tivù, e via dicendo, tant’è vero che
l’Assessore ha avuto sicuramente modo di verificare
che i pazienti presenti in quella stanza n. 4 hanno reagito,
giustamente, rispetto alla situazione presentata.
Si legge infatti in una lettera inviata al giornale di sabato 21
aprile:
"In qualità di ricoverata del reparto di Traumatologia nel
periodo in cui sono caduti i calcinacci desidero puntualizzare
quanto segue: non è stato debitamente sottolineato il disagio
sopportato nei giorni precedenti dai pazienti, costretti a letto a
causa della loro patologia e quindi esposti ad un rumore continuo
ed assordante; sono stati minimizzati sia il panico suscitato
dall’incidente in donne anziane e sofferenti, sia il
rischio effettivo corso dalle stesse e dalle infermiere, sia
eventuali responsabilità nella Direzione dei lavori. Mi sono
chiesta se in una situazione simile non sarebbe stato meglio
chiudere preventivamente il reparto".
Ricordo che alla stampa era arrivata una comunicazione per dire
che nessuno si era fatto male, il reparto era stato sgomberato,
quindi tutto era a posto, anche se lo stesso architetto Lapi,
quando gli è stato chiesto quali erano le cause
dell’incidente, ha precisato che ci si trovava di
fronte ad una struttura, non l’ha definita vecchia
ma ne ha detto l’età, del 1940, quindi abbastanza
vecchia, più di 60 anni, 60 anni abbondanti, non so se portati bene
o male, questo saranno altri a dirlo! Ma poi non era prevedibile,
aveva aggiunto.
E questo è molto grave: se non era prevedibile quello che è
successo, vuol dire che fatti imprevedibili come quelli possono
ancora succedere in tutti gli altri luoghi in cui sono presenti i
cantieri!
Fra l’altro dalla risposta
dell’Assessore vedo che la Direzione sanitaria, la
Direzione dei lavori, l’Assessore stesso, hanno
cercato di esaminare il problema nei suoi dati reali, e prendo atto
che l’Assessore ha fatto delle osservazioni
"pesanti" nei confronti delle responsabilità di chi doveva
assolutamente vigilare perché questo non avvenisse.
È vero che si dice:
"adesso si farà una verifica puntuale,
adesso la Direzione dei lavori sarà più attenta, adesso si
verificherà con le imprese che tutti i termini del capitolato siano
rispettati",
però, se fosse stato controllato punto per punto,
questo non sarebbe successo! Ci voleva un incidente, perché si
attivasse un po' di più l’attenzione su certe
situazioni!
Ricordo poi la scelta che l’Assessore stesso e la
Giunta?
(interruzione dell’Assessore Vicquéry, fuori
microfono)
? è inutile che lei dica "déjà entendu", certo, questo lo sa
benissimo!
Dicevo, la scelta che l’Assessore, la Giunta, la
maggioranza, questa maggioranza ha fatto, la scelta di non prendere
neanche in considerazione l’ipotesi di un nuovo
ospedale, ma di scartare questa ipotesi e di lavorare per
risistemare, allargare, fare lavori nell’attuale
struttura? questi sono i risultati, queste sono le conseguenze!
Dal 1988 ci sono e fino al 2020 ci saranno lavori in Ospedale:
lei non può pensare che questo non avvenga senza un disagio reale
degli utenti, che è quello che a noi interessa di più!
Rispetto poi alle altre domande, è chiaro che la mia è una
domanda provocatoria, cioè quanti possibili incidenti sono
ipotizzabili.
Ma è anche un modo per suggerire che d’ora
innanzi, nei cartelli di comunicazione agli utenti, invece di
scrivere soltanto
"ci scusiamo per i disagi"
, si aggiunga
"e per i possibili incidenti che vi possono accadere fino al
2020, fino a quando l’Ospedale non avrà finito di
essere ristrutturato!"
.
