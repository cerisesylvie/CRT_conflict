Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 1400 del 23 marzo 2022 - Resoconto
OGGETTO N. 1400/XVI - Interpellanza: "Reintroduzione di
sistemi di riduzione dei costi dei trasporti nelle tratte
autostradali regionali".
Bertin (Presidente) -
Punto n. 24. Per l'illustrazione,
ha chiesto la parola il consigliere Rollandin, ne ha facoltà.
Rollandin (PA) -
Il tema è noto, ormai è in discussione a
questi tavoli da vent'anni, solo che ultimamente quello che aveva
un sensore di qualche adeguamento... qui è una rivoluzione, noi
siamo in una situazione in cui ci sono gli aumenti progressivi del
costo delle autostrade, il costo della benzina e del gasolio, e noi
lo vediamo negli anni che cos'è successo, all'inizio queste
agevolazioni erano ridotte a qualche centinaio, oggi sono 68.306
già registrate, quindi ci si rende conto dell'impatto che tutto
questo può avere. Noi chiediamo di sapere - il tema credo sia
importante - quali sono le intenzioni, che si possono presentare o
che comunque possono essere riviste prima della fine dell'anno
tenendo conto che c'è già la delibera che va a mantenere certi
benefici fino al 2023, nel contempo ci sono diverse situazioni che
vanno in qualche modo analizzate e soprattutto gestite.
Naturalmente non parlo dei trafori che conosciamo e le cose che
vengono contenute, quello che è molto importante è per la gente
essere coscienti di che cosa significa, tenuto conto dell'aumento
del prezzo della benzina, del gasolio e tutto il resto e sapere
conseguentemente quali sono gli indirizzi a livello regionale che
possano in qualche modo alleviare i costi tenuto conto del
trasporto... e non è solo nelle autostrade ma naturalmente globale.
Questo in sintesi, tanto la problematica la conosciamo, volevamo
solo sapere quali sono le intenzioni e con che tempi.
Presidente -
Per la risposta, la parola all'assessore
Caveri.
Caveri (AV-VdA Unie) -
L'auspicio, consigliere Rollandin,
è che ci sia qualche intervento da parte del Governo nazionale,
perché, come lei sa, purtroppo, in tema di autostrade siamo chiusi
rispetto alle concessioni che riguardano le nostre autostrade fino
all'orizzonte 2032. Se negli ultimi anni le Regioni, compresa la
nostra, hanno insistito per evitare che ci fossero i rincari,
quello che era previsto per il mese di gennaio della RAV è stato
congelato e, quando dico "congelato" è perché, come lei sa, le
società autostradali ogni, volta che il Governo è intervenuto,
hanno fatto causa al Tribunale amministrativo regionale o al
Consiglio di Stato e hanno vinto.
Vorrei ricordare che cosa abbiamo oggi sul piatto; a seguire le
darò precisazioni rispetto alle iniziative politiche. Oggi sui
trafori abbiamo questa situazione del Traforo del Gran San Bernardo
dove esistono tutta una serie di abbonamenti e di promozioni che
non sono ovviamente legati alla fluttuazione dei costi di
carburante ma si rifanno alla situazione esistente: per esempio,
prevede il ritorno gratuito nel caso di partecipazione a eventi da
uno o dall'altra parte: Fiera di Sant'Orso, Foire du Valais,
Battaille des reines, oppure ingressi a Gianadda, Forte di Bard o
per coloro che vanno a sciare sul versante italiano-svizzero. C'è
quindi questo sistema che tocca tutti e non solamente i Valdostani.
Sul Monte Bianco, come lei sa, c'è una carta dei residenti Valdigne
che consente ai residenti nei comuni della Valdigne o di Chamonix
di transitare il Traforo pagando lo stesso prezzo della corsa
semplice con abbonamento venti corse, cioè 10 euro invece dei
48.
Per quanto riguarda le tratte autostradali, è stato confermata
con il Telepass la tratta tangenziale Aosta Ovest-Aosta Est;
inoltre l'Amministrazione regionale, lei lo ha ricordato, ha già
adottato una deliberazione che prevede di estendere fino al 31
dicembre del 2023 la procedura a titolo sperimentale di tariffe
autostradali agevolate ancora in corso. In particolare la
procedura, come lei sa, riguarda l'insieme delle tratte
autostradali valdostane, della A5, in concessione a RAV e quella
della SAV, con questo tetto massimo mensile di quarantotto
spostamenti, ovvero uno sconto del 50 percento.
Io sarò presente a raffica nelle prossime settimane alle
assemblee in cui, tra l'altro, le società autostradali
presenteranno i loro bilanci, che, come lei immagina, non sono
particolarmente fiorenti quest'anno a causa delle conseguenze della
pandemia. Avrò RAV la settimana prossima, poi avrò SAV, poi avrò il
Traforo del Monte Bianco e naturalmente il Traforo del Gran San
Bernardo. Diciamo che sul Traforo del Gran San Bernardo non c'è
grande trippa per i gatti perché le situazioni societarie sono
note, mentre evidentemente il Traforo del Monte Bianco, che è anche
proprietario di maggioranza della RAV, che fa parte del Gruppo
Autostrade, non può che proseguire un'azione che abbiamo già
tentato mesi fa di proseguire nella
moral suasion
che
potrebbe essere legata anche all'utilizzo del Telepass di tariffe
agevolate per i residenti. È una cosa non facile, ogni volta ci
viene promessa una riflessione partendo dalla Valle d'Aosta con
un'ipotesi di sperimentazione. È molto più difficile ragionare,
come lei sa, con il Gruppo Gavio, considerato che il Gruppo Gavio è
in una situazione di attesa anche per l'Ativa, non ha vinto la
concessione, quindi c'è un po' di turbolenza.
Per quanto riguarda invece la partecipazione alla RAV, io spero
anche di poter avere delle notizie rispetto al futuro del Gruppo
Autostrade, perché, come lei sa, il Gruppo Autostrade, dopo la
vicenda del ponte Morandi, dal punto di vista politico, sembrerebbe
oramai essere quasi pronto, ma lo si dice da quasi sei mesi, il
passaggio alla Cassa Depositi e Prestiti, che potrebbe forse
facilitarci, perché è una società pubblica, anche se poi
all'interno della società pubblica, come lei sa, ci sono grandi
gruppi finanziari, fondi pensionistici che fanno parte di questo
gruppo Cassa Depositi e Prestiti, resta sullo sfondo qualche scelta
politica se nei mesi a venire non si riuscisse a interloquire. Il
Governo Draghi, con il ministro Cingolani e anche con il ministro
Giovannini con cui abbiamo parlato di questa problematica,
continuano a dire che bisogna andare verso la riduzione comunque
delle tariffe autostradali, ma lei sa perfettamente che la capacità
lobbistica dei gruppi autostradali rende queste speranze sempre un
pochettino vane. Io credo, ma l'ho già detto una volta, che se
questi sforzi non ci saranno nel corso di questa legislatura,
dovremo probabilmente assumere una decisione un po' forte, che è
quella di avviare presso le Autorità europee una riflessione sui
costi incredibili delle nostre tratte autostradali. Queste tariffe
rientrano in una logica di concorrenza oppure oggi ci troviamo di
fronte, benché esista questa serie di norme e di contrattualistica
che sembra sempre dar ragione a SAV e RAV, ma credo che forse il
momento è venuto, se non ci saranno notizie su breve, di chiedere
in un esposto alla Commissione europea se certe tariffe, certi
pedaggi, che oramai sono diventati stellari, siano da considerarsi
legittimi.
Presidente -
Per la replica, ha chiesto la parola il
consigliere Rollandin.
Rollandin (PA) -
Grazie Assessore, credo che l'analisi
che è stata fatta è corretta, perché in effetti le partecipate,
partiamo dalle Autostrade, in effetti anche ultimamente,
nell'ultimo anno, non hanno accettato di aderire ad alcune
riduzioni che erano state proposte. Oggi la situazione è ancora
peggiore, il fatto di poter immaginare che anche con il supporto,
con il collegamento, con altre valutazioni anche europee, parliamo
dei trafori, perché non dimentichiamo che il passaggio è importante
non solo per il turismo ma anche per i camion che ormai sono sempre
più numerosi quando ci sono, credo che immaginare oggi di poter
sapere quanto potrà essere fatto è difficile, però chiederei
eventualmente di avere su questo punto un'attenzione come lei
ricordava in modo da avere la pressione giusta sia verso i titolari
delle azioni che alcuni non navigheranno in acque tanto tranquille,
però altri possono sicuramente anche prendere atto che negli anni
hanno " munto a grandi poppate". Credo che non sarebbe male
intervenire, come lei ha annunciato, nel modo più attento possibile
per riuscire a ridurre al massimo questi costi, tenendo conto che
ne va del buon nome della nostra Valle d'Aosta.
