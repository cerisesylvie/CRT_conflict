Classificazione
NOMINE E INCARICHI DI CONSULENZA E SPECIALI
Nomine
TRASPORTI E VIABILITÀ
Autostrade e trafori alpini



Oggetto del Consiglio n. 1631 del 10 febbraio 2011 - Resoconto
OGGETTO N. 1631/XIII - Reiezione di risoluzione: "Richiesta
di dimissioni dei rappresentanti regionali nominati nel Consiglio
di Amministrazione della S.A.V.".
Risoluzione
II Consiglio regionale della Valle d'Aosta/Vallée
d'Aoste
Premesso che alla fine dell'anno 2010 sono stati emanati
decreti ministeriali che hanno dato il via libera agli adeguamenti
tariffari per l'intera rete autostradale italiana. In particolare,
è stato disposto un aumento esorbitante delle tariffe dei pedaggi
autostradali riguardanti le tratte che insistono sul territorio
della Valle d'Aosta;
Ritenendo iniquo il meccanismo di definizione delle tariffe
in questione che fa gravare in modo spropositato ed anomalo
sull'utenza locale i costi di una struttura autostradale in cui si
rendono, e si renderanno sempre e costantemente, necessari massicci
investimenti manutentivi e di sicurezza, mentre il beneficio di
esercizio di queste tratte si ripercuote su una rete viaria e su
un'utenza molto più vasta;
Rilevato, anche a seguito di specifica audizione in
Commissione consiliare, come nella predisposizione dei piani di
investimento e nella presentazione delle richieste di incremento
tariffario i rappresentanti regionali all'interno del Consiglio di
Amministrazione della SAV si siano allineati con le istanze e le
proposte del partner privato della società, condividendo
un'operazione che porterà le tariffe della tratta di pertinenza ad
un aumento complessivo superiore al 50% nel corso del quadriennio
2010-2014;
Preso atto della dichiarazione degli stessi consiglieri di
amministrazione di aver assunto in sostanziale autonomia tale
decisione;
Invita
i consiglieri di amministrazione di nomina regionale della
SAV a rassegnare le loro dimissioni e, in difetto
Impegna
la Giunta
regionale a revocare agli stessi consiglieri
di amministrazione il mandato conferito loro.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Colleghi, credo abbia già fatto oggetto di ampia e approfondita
discussione la vicenda degli aumenti delle tariffe autostradali e
se vi impegniamo in una discussione e vi sollecitiamo ad una presa
di posizione è oggi su un aspetto particolare di questa vicenda,
che è insorto in questi ultimi giorni, in seguito al lavoro che ci
siamo impegnati a fare nelle commissioni consiliari per un
approfondimento della questione e per una valutazione dei
comportamenti che hanno avuto i nostri rappresentanti all'interno
degli organi societari di queste diverse società autostradali, due
in particolare: la Società Autostrade Valdostane, SAV, e il
Raccordo Autostradale Valdostano, RAV.
Mi permetterete di fare una breve premessa sulla complessità
della situazione nella quale abbiamo riconosciuto di trovarci e che
ci è stata utilmente in parte ricostruita dagli stessi emissari
della nostra Regione all'interno delle due società. Qui siamo
all'interno di una vicenda di conseguenza di operazioni di
privatizzazioni e di arretramento del settore pubblico, che sta
producendo delle conseguenze e - direi - anche dei danni manifesti
in determinati settori. Dopo la grande fase di nazionalizzazione
che abbiamo avuto in questo paese negli anni '60 e '70, dove
sembrava che solo l'ente pubblico potesse garantire condizioni di
sviluppo e di equità, pensiamo alla vicenda elettrica, alla
nazionalizzazione dell'ENEL negli anni '60 condivisa soprattutto
dalle forze di centro-sinistra all'epoca al Governo, ma
sostanzialmente ritenuta una misura equa e vantaggiosa per l'intera
comunità in termini di omogeneità di trattamento e di condizioni su
tutto il territorio, dagli anni '80 abbiamo vissuto tutti una fase
su scala internazionale e noi, nell'ambito nazionale, di successive
privatizzazioni e dismissioni di patrimonio pubblico. Questo ha
toccato settori nevralgici, uno lo conosciamo bene, quello delle
telecomunicazioni, con tutta la vicenda delle liberalizzazioni
delle radiotelevisioni, ma abbiamo poi assistito alla vicenda delle
liberalizzazioni nel settore telefonico, nel settore ferroviario in
corso in questi anni, nel settore idrico - di cui andremo a parlare
molto diffusamente quest'anno, perché abbiamo di fronte una
scadenza referendaria che ci imporrà di discutere su questa
problematica - e naturalmente anche, è questo il nostro tema, del
settore autostradale. È evidente che l'immissione dell'interesse
privato di mercato all'interno di questo settore ha cambiato le
regole del gioco e fa sì che la nostra interlocuzione non sia
un'interlocuzione da soggetto politico a soggetto politico in
termini puri e semplici da Regione a Governo, ma un'interlocuzione
più articolata che è nel quadro di regole volute a livello
nazionale per gestire un settore nel quale l'attività autostradale
è operata attraverso il meccanismo della concessione e della
remunerazione di queste concessioni.
Chiudo questa premessa per dire come siamo consapevoli di essere
in un quadro generale, ma un quadro nel quale non vige la regola
dell'ineluttabilità e dell'assoluta meccanicità degli eventi, tanto
più che siamo di fronte ad eventi che stanno stravolgendo lo stesso
rapporto che abbiamo come utenti valdostani con un fascio di
strutture, quelle autostradali, ma aggiungerei anche quelle dei
pedaggi internazionali dei due trafori, che sono delle pesantissime
servitù che abbiamo sul nostro territorio che ci è stato vincolato,
per nostro interesse - ma devo dire prioritariamente dell'interesse
di chi vuole mettere in collegamento due grandi bacini di traffico,
quello italiano e quello francese e nord europeo - e quindi che ci
impone delle condizioni che ormai sono diventate inique.
Abbiamo appreso con grandissima preoccupazione in questi giorni
che, secondo una logica scalare, l'incremento tariffario schizzerà
nel prossimo biennio fino ad un totale di oltre 50 percento della
tariffa sostenuta e pagata fino al mese di dicembre dello scorso
anno. Quindi un pacchettino non esattamente gradito da nessuno sul
piano dell'utenza, ma in particolare da chi di questa utenza fa
parte a titolo necessario in sede locale, con dei costi che
respingono fuori dalla percorrenza autostradale buona parte della
nostra comunità per la loro evidente insostenibilità. Qui c'è un
problema politico che cercheremo di porre insieme a voi nei
prossimi mesi, che è quello di cercare di fare delle proposte a
livello politico, statale in particolare, per definire meccanismi
di identificazione delle tariffe che mettano a carico i costi di
ammodernamento, di sicurezza e di gestione, secondo logiche più
larghe che non la proprietà della singola tratta. Perché che noi si
debba pagare l'autostrada di montagna con dei costi esorbitanti,
quando la fruizione è a beneficio di tratte anche molto maggiori,
questo pone un problema di equità e dobbiamo - se crediamo che il
federalismo sia anche una logica di solidarietà e di perequazioni -
trovare altri sistemi. Credo che questo sia un problema di fondo
che abbiamo davanti a noi e sul quale dobbiamo cercare di dare
delle risposte politiche, che non siano il fatto di allargare le
braccia e dire che la legge è così, quindi le concessioni devono
essere remunerative a questi termini del mercato, perché c'è modo
di rimettere a posto le cose senza stravolgere la logica delle
privatizzazioni, ma ripartendo in modo diverso le imputazioni
tariffarie.
Detto questo, stringiamo il campo di visuale e spieghiamo perché
ci è sembrato assolutamente necessario dare un segnale di forte
richiamo nei confronti di una nostra rappresentanza in particolare,
che all'interno di una logica che sappiamo essere difficile e
complessa non ci sembra aver operato nella logica di una difesa
attenta degli interessi di questa Regione. Ci riferiamo alla
rappresentanza che è stata nominata dalla Giunta regionale
all'interno del Consiglio di amministrazione della Società
Autostrade Valdostane, che è un'autostrada particolare. Intanto è
un'autostrada pagata, nel senso che è già interamente ammortizzata
come bene, quindi non dovrebbe richiedere un sostegno da parte
dell'utenza all'investimento in corso; secondariamente, è
l'autostrada più cantierata d'Italia, credo che anche a voi sia
successo di percorrerla e ormai da qualche anno siamo seccati di
dover continuamente percorrere questa autostrada con restrizioni di
carreggiata che non hanno pari in tutta la rete autostradale
italiana, forse con la sola eccezione della Salerno/Reggio
Calabria, che - abbiamo appreso oggi - sarà presidiata
dall'esercito, perché la pressione non è solo degli interessi
privati, ma è anche degli interessi malavitosi su queste tratte.
Noi non abbiamo questi problemi, ma abbiamo un cantieramento che
non ha rapporto con la rapidità di intervento che si dovrebbe
avere, e forse qualche spiegazione la dobbiamo chiedere per capire
come mai le società che operano nei cantieri della SAV, che sono
società per circa il 60 percento dello stesso gruppo che è
azionista di maggioranza, vanno a mantenere aperti questi cantieri
per così tanto tempo!
Abbiamo assistito, in commissione, ad una difesa convinta
dell'operato dell'azionista di maggioranza, degli investimenti
programmati e quindi anche della sottoscrizione delle richieste di
aumento di pedaggio da parte dei nostri rappresentanti in SAV. Noi
apprezziamo l'onestà con la quale hanno manifestato il loro punto
di vista; altrettanto apprezziamo la sincerità con la quale ci è
stato rappresentato un punto di vista diverso da parte dei
rappresentanti nella RAV, che hanno detto di aver dissentito da una
certa impostazione che portava a queste lievitazioni di costi.
Allora abbiamo due comportamenti diversi, e questo richiede
un'assunzione di responsabilità. Ci è stato detto che questa
decisione è stata assunta in sostanziale autonomia da parte dei
nostri rappresentanti e questo fa onore a chi ne assume le
conseguenze, e le conseguenze - nel nostro caso - non possono che
essere quelle di una rinuncia ad un mandato che è stato espletato
in dissenso ed in divaricazione rispetto ad una linea di difesa
degli interessi pubblici, collettivi, nostri, regionali,
disapprovando quindi questo comportamento non per biasimo
individuale, ma per dissenso politico netto, credo che questo
Consiglio non possa che sottoscrivere l'invito ai consiglieri di
amministrazione di nomina regionale della SAV a rassegnare le loro
dimissioni, e naturalmente, in difetto, a che il Governo regionale
provveda alla loro sostituzione, dando quel segnale - anche di
richiamo - a cui altri consiglieri di maggioranza, in particolare
poche settimane fa, facevano riferimento per quanto riguarda il
modo che devono avere di atteggiarsi i nostri rappresentanti, il
livello di attenzione e di incisività che devono mantenere nelle
rispettive compagini societarie. Grazie a tutti i colleghi della
pazienza.
Presidente
- Dichiaro aperta la discussione generale.
La parola al Consigliere Zucchi.
Zucchi (PdL)
- Grazie Presidente.
Credo che nessuno in quest'aula possa essere contento, né
sottovaluti l'entità del problema che si è manifestato in questi
giorni, sollevato da questa risoluzione. Nessuno sano di mente, al
di là delle persone che sono in quest'aula, non possa stigmatizzare
l'importanza e la delicatezza di quello che sta avvenendo in
termini di questi innalzamenti progressivi di queste tariffe che
abbiamo appreso e che incideranno nei prossimi quattro anni
addirittura del 50 percento in una situazione che è stata da più
parti evidenziata, di un'autostrada che è già la più cara d'Italia
adesso! Come l'Assessore Viérin ricorderà, questa autostrada è
stata ricordata dal sottoscritto ad inizio legislatura, nel corso
di alcune iniziative che il sottoscritto ha posto in essere in
virtù di questi eccessivi cantieri, che rappresentano, oltre una
scomodità che è inversamente proporzionale al prezzo che si paga,
anche una situazione di zone d'ombra su cui occorre porre una
maggiore attenzione.
Però, al di là di tutto, ho apprezzato il tono con cui il
Consigliere Louvin ha utilizzato i 9 minuti del suo intervento,
perché se si tratta di discutere in questa sede di un problema,
credo che nessuno si sottragga a dare il proprio contributo
affinché questo problema, che è comune ad altri...guarda caso, i
problemi si generalizzano nel settore dei trasporti, dalle ferrovie
all'autostrada all'aeroporto, ci sono delle situazioni critiche,
sono problemi che devono essere risolti, non sono dei problemi
facili da risolvere, sono complessi, necessitano della dovuta
attenzione, ma ricondurre ad una richiesta di responsabilità nei
confronti di coloro che, per le logiche dell'appartenenza ad una
minoranza o ad una maggioranza societaria anche da lei ricordata,
questo ha ben poco a che vedere! Cioè dare una responsabilità a
quattro componenti di un Consiglio di amministrazione che magari
saranno stati poco accorti...capisco anche il gioco delle parti per
evidenziare che da una parte sono stati bravi, dall'altra parte
sono stati meno accorti, ma non hanno cambiato la sostanza delle
cose, perché nella logica della maggioranza della componente
privata all'interno di questa società non ha mutato la sostanza, se
non una presa di posizione, in quanto le tariffe sono salite sia
nel settore della SAV che nel settore della RAV.
Quindi noi respingiamo quella che è una provocazione nel
chiedere la testa di quattro persone che...neanche fosse stato il
Presidente della Regione a conoscere determinate
situazioni...questo è stato escluso, ma avrebbe potuto intervenire
nelle dinamiche che si sono prodotte in questo gioco della
soccombenza da parte della Regione nella compagine
dell'azionariato, ma è su questo punto che occorrerà discutere. In
questo senso ho apprezzato la premessa del suo intervento, perché
se si tratta di andare a discutere di come risolvere questi
problemi: il problema dell'autostrada, delle tariffe, della
ferrovia e dell'aeroporto, sono tutti e tre problemi connessi e che
sono riconducibili ad un'attività che deve dare il senso che questa
Regione non è statica, ma si deve muovere; così come i cittadini
devono essere capaci di muoversi all'interno dei propri confini e
rendere interscambiabile il viaggio dei nostri cittadini verso
l'esterno e dall'esterno verso di noi, deve dare il senso di una
Regione che è un motore di impulso in settori nevralgici.
Forse - lo dico pur appartenendo ad uno schieramento politico
che non ha mai fatto mistero di vedere nelle privatizzazioni una
situazione positiva - in certe situazioni la privatizzazione non è
stata felice e non è un caso che adesso, in un altro settore,
quello dell'energia, la Regione giustamente stia cercando di porre
riparo a quello che in un altro settore ha comportato - per la
stessa dinamica della maggioranza non di nostra appartenenza - dei
disservizi nei confronti dei nostri cittadini, stia cercando di
tornare sui suoi passi e si appresti a prendere il controllo di una
società strategica per la chiusura del cerchio dell'energia.
Su questi temi siamo convinti che si debba aprire un confronto.
Invitiamo quindi il Presidente della Regione su questi temi a farsi
carico del problema, che esiste, e che non è riconducibile alla
domanda chiesta nella risoluzione - perché sarebbe una punizione e
una situazione che non trova riscontro nella realtà dei fatti -, di
assumere la responsabilità insieme a tutto il Consiglio e alla
Giunta, lui, che ha le deleghe in determinati campi, l'Assessore
Marguerettaz, che le ha in altri campi sempre relativi al discorso
dei trasporti, e prendere tutte le iniziative necessarie per
mitigare i problemi nei confronti dei cittadini, i quali sono
salassati da queste tariffe che non trovano riscontro non solo in
Italia, ma neanche nel nord Europa (ci sono dei posti dove
addirittura l'autostrada non si paga e sono più evoluti e civili di
noi!).
È quindi con questo auspicio che speriamo si possa avviare un
dibattito. Invitiamo il Presidente della Regione a porre tutta
l'attenzione per trovare una soluzione nel breve, per riuscire a
diminuire l'impatto devastante nei confronti dei nostri cittadini
in una situazione già complessa nelle comunicazioni e, nel
respingere l'invito perché lo consideriamo strumentale,
consideriamo questo un auspicio che - siamo convinti - il Governo
accoglierà.
Presidente
- La parola al Consigliere Donzel.
Donzel (PD)
- Probabilmente ho letto male qual è il
soggetto di cui si deve parlare in questa sede, perché mi è
sembrato un intervento volto più a mettere in luce qual è
l'ennesimo contributo del PdL a sostegno della maggioranza
regionale, oppure non so se Zucchi è già portavoce della
maggioranza...lo so che a te fa piacere, prendo atto di questo
fatto. Vorrei tornare al merito... Capisco che quando uno fa
l'intervento ogni volta parli di DEVAL anche quando si parla di
qualsiasi altra cosa e alla fine si cada sempre su DEVAL, e va
bene...ti sarai appassionato di questa cosa, adesso che hai
scoperto quanto sono utili le partecipate pubbliche, ci fa
enormemente piacere, ma io utilizzerò il breve tempo
dell'intervento invece per parlare nel merito della questione.
Ci sono stati degli aumenti: noi contestiamo duramente questi
aumenti come un grave danno all'economia della Valle d'Aosta. Sono
aumenti che non colpiscono solo i pendolari, ma colpiscono
l'economia della Valle d'Aosta; sull'autostrada viaggiano, più che
i pendolari nel senso tecnico di questo termine - che magari usano
più facilmente il treno perché meno costoso -, soprattutto imprese,
artigiani, commercianti, professionisti che non rientrano nel
novero dei pendolari. Sono l'elemento vitale della nostra società
produttiva, utilizzano l'autostrada perché la statale è sempre più
invasa da automobili, per metterla in sicurezza abbiamo costruito
tantissime rotonde, abbiamo rallentato la velocità in alcuni tratti
che sono centri abitati, quindi è naturale che si utilizzi
l'autostrada per lavoro. È inutile dire poi che l'autostrada è
anche il transito di uno dei veicoli principali della ricchezza
della Valle d'Aosta...attraverso l'autostrada raggiungono la nostra
regione i turisti perché non c'è nessun altro modo per
raggiungerla, e qui condivido il ragionamento che hanno fatto prima
anche gli altri, c'è il problema dell'aeroporto, quello della
ferrovia; quindi, o si arriva in autostrada per fruire del nostro
turismo, o non si arriva!
Le perplessità e il fatto che guardiamo con attenzione a questo
ordine del giorno sono dovuti al fatto che, a seguito di
un'audizione consiliare, mentre il Consiglio di amministrazione
della RAV ci ha fatto capire che c'erano dei meccanismi, si è
tentato di opporre una resistenza a questo meccanismo automatico
dell'aumento, si è cercato di trovare delle soluzioni tecniche che
fossero meno pesanti per gli utenti. Abbiamo capito - poi quando
avremo il resoconto scritto dell'audizione sarà possibile avere un
documento ufficiale, in questo momento sono cose che abbiamo udito
solo noi o "per sentito dire" - che il Consiglio di amministrazione
della SAV era convinto della necessità di questo percorso e che
tale scelta - ecco il nodo del contendere - è stata fatta in totale
e piena autonomia da questo Consiglio di amministrazione.
Allora, o io ho capito male il Presidente della Regione che
aveva detto che era preoccupato di questi aumenti e in qualche modo
non era dell'intenzione che fossero di tale entità - quindi i
rappresentanti che abbiamo nei Consigli di amministrazione
dovrebbero attenersi alla linea della Presidente della Regione -,
oppure, se questi in totale autonomia decidono per i fatti loro,
allora io dico che in totale autonomia li mandiamo "a stendere",
perché delle due l'una: o dicono che hanno cercato di fare quello
che ha detto il Presidente, ma non ci sono riusciti, e io, tanto di
rispetto, perché vivo la condizione di minoranza in questo
Consiglio e so quante volte provo a fare delle cose...magari, come
ieri, troviamo la benevolenza della maggioranza e riusciamo a
modificare un testo di legge, ma ci sono altre volte che prendiamo
solo schiaffoni, quindi c'è tutto il rispetto per chi lavora in un
Consiglio di amministrazione in una condizione minoritaria... Ma se
questa persona dice con totale candore che ha deciso "in totale
autonomia", non seguendo una linea che è quella che io ho intuito
dai giornali essere quella della maggioranza regionale, perché
tutti, dai banchi della maggioranza da Stella Alpina in avanti,
dicono di essere contrari agli aumenti, allora...questo Consiglio
di amministrazione non è in linea con la maggioranza? Questo è il
punto! Se uno non è in linea con la maggioranza che fa? Rassegna le
sue dimissioni e lascia che qualcuno, che è in linea con la
maggioranza, vada lì...non cambierà il risultato, ma almeno non mi
dice che vanno bene gli aumenti, caro collega Zucchi! Non cambierà
il risultato, ma almeno ho messo una persona che non mi dice che va
bene aver fatto gli aumenti. Voglio una persona che mi dica: non va
bene che vengano fatti gli aumenti, sono in minoranza e nel
Consiglio di amministrazione non ho condiviso quella cosa; invece,
qui, c'è stata totale condivisione. Quindi non è un atto contro una
persona, che non conosco e della quale ho il massimo rispetto, ma è
un atto politico, cioè questa maggioranza deve dirci se i
rappresentanti che mette nei Consigli di amministrazione si fanno i
fatti loro, e torno a dire arriveranno le registrazioni...non le
abbiamo, ma siccome le audizioni sono registrate...che diranno che
hanno deciso in totale autonomia questi della SAV, mentre va
riconosciuto a quelli della RAV di aver tentato di ragionare e di
limitare i danni, non ci sono riusciti, ma almeno hanno
tentato!
Questo è l'atteggiamento con cui voteremo l'ordine del giorno
presentato dal gruppo ALPE, perché si faccia chiarezza, non c'è
nessun tentativo di metterla sul piano personale, ma solo un atto
politico che mi pare abbastanza conclamato, viste le dichiarazioni
di tutte le forze della maggioranza, perché c'è chi parla di
acquistare le autostrade, chi parla di venderle. È un dibattito che
anch'io, come ha detto prima il portavoce della maggioranza
in
pectore
, sono disposto a fare sul comprare e vendere le
autostrade, ma non è questo l'oggetto della discussione di oggi!
L'oggetto della discussione oggi è se i rappresentanti nominati nei
Consigli di amministrazione hanno operato in linea con le
indicazioni della maggioranza; dagli atti della commissione - che
saranno spero al più presto pubblicati - non risulta questo, quindi
è sensato chiedere le dimissioni a questi signori.
Presidente
- La parola al Consigliere La Torre.
La Torre
(FA)
- Grazie Presidente.
Sicuramente l'aumento delle tariffe autostradali ha generato
nell'opinione pubblica una forte insoddisfazione, anche perché
l'opinione pubblica fa fatica a capire i meccanismi che regolano
questo tipo di aumenti tariffari, tanto più quando questi sono
importanti nella loro quantità e quindi vengono percepiti come
ingiusti. Quindi credo che sia estremamente corretto il fatto di
aprire un dibattito su questi temi e poi forse raccolgo anche
l'opinione del collega Zucchi, che fa riferimento ad un confronto
che deve essere portato su un piano più ampio, quello della
mobilità nel suo complesso.
Quello che non mi trova d'accordo è il fatto di impostare un
dibattito ed un confronto su un piano che non è della concretezza,
ma è della strumentalizzazione, ed è un modo sbagliato, perché è
evidente che la Fédération Autonomiste è contraria agli aumenti
autostradali, li reputiamo esagerati, esosi, non condividiamo la
catena che li genera anche in prospettiva, ma è altrettanto
evidente che se il dibattito e il confronto devono partire da qui,
oggi, su un piano di serietà, non può essere quello della
strumentalizzazione della risoluzione che è stata presentata. La
risoluzione non ha senso, né logica; l'unica logica che le concedo
per darle una dignità è quella di voler iniziare da qui un
dibattito, ma non una dignità per l'attacco strumentale e anche un
po' non tanto occulto, sicuramente strisciante, che c'è nei
confronti di un sistema, perché è inaccettabile questo. E non si
deve fare proprio su un argomento di questo genere, perché se siamo
coscienti di una sensazione di insoddisfazione dell'opinione
pubblica, quello che dobbiamo dare all'opinione pubblica è la
sensazione di un preciso intervento da parte della Regione e non di
impotenza! Credo che su questo, visto che ho partecipato a delle
riunioni con i colleghi della maggioranza ed il Presidente della
Giunta, abbiamo già messo in atto una serie di azioni di cui
parlerà il Presidente della Giunta.
Allora il vero problema è - restando nel tema come ci invita
Donzel - a capire l'opportunità che ha anche chi rappresenta
all'interno di un Consiglio di amministrazione la parte di
minoranza; il vero interlocutore sono gli azionisti privati e, se
volete, anche l'ANAS; i veri interlocutori - per fare dei nomi -
possono essere Gavio-Benetton. Io non credo che questa Regione
voglia arricchire Gavio-Benetton, personalmente sono contrario,
quindi voglio subito togliere questo dubbio che possa aleggiare,
però è evidente che gli imprenditori all'interno di società private
lavorano per la massimizzazione del profitto e questo certamente
confligge con il ruolo di un amministratore che viene indicato dal
pubblico. Ma nel momento stesso in cui è amministratore in una
società privata, lui stesso in questo cortocircuito è obbligato a
seguire le logiche della società privata; un amministratore di una
società, da chiunque sia nominato, non può operare contro gli
interessi di quella società e, siccome in quella società
l'interesse dichiarato è la massimizzazione del profitto, è qui che
nasce questo cortocircuito. Quindi è esattamente il contrario
quello che dobbiamo fare oggi, non è azzerare i nostri
rappresentanti, ma è rinforzarli e dar loro una fiducia ed una
sensazione di sostegno che è quello che deve permettere loro,
proprio perché sostenuti, di fissare alcune posizioni che possono
condizionare l'ordine di una maggioranza all'interno di una
società. È chiaro che per quello che mi riguarda, continuo a dire
che questi aumenti sono inadeguati e non corretti, quindi noi non
possiamo abbassare la nostra attenzione.
Ho colto l'osservazione di Louvin quando dice che ne parleremo
nei mesi a venire; certo che ne parleremo nei mesi a venire, perché
questo è un argomento che probabilmente si ripropone, ma stia
tranquillo che anche noi abbiamo una posizione molto chiara al
riguardo, però vogliamo fare i passaggi attraverso gli strumenti
corretti e attraverso le fasi che devono essere fatte. Credo che la
Regione abbia un compito molto preciso, e sono convinto che oggi il
Presidente potrà tracciare una strada di chiarezza. Sono convinto
che anche le forze politiche possono svolgere un ruolo, come lo
stanno già svolgendo nella loro opinione diffusa la società civile
e la collettività che ha espresso un rifiuto su questo...basta
vedere cosa accade su Saint-Vincent e Aosta, per vedere come sulla
statale si sia trasferito gran parte del traffico. Questo dovrebbe
far riflettere anche chi cerca la massimizzazione del profitto,
perché generare un tipo di fastidio di questo genere, che poi è
solo la goccia che fa traboccare il vaso...però anche questo fa
diminuire i numeri dei passaggi sull'autostrada.
Allora io ritengo che vada ribadita la stima e la fiducia in
tutti e due i Consigli di amministrazione, che vada da subito con
chiarezza intrapresa una strada che - sono sicuro - il Presidente
porterà avanti, ma che vada anche raccolto l'invito del collega
Zucchi di aprire un confronto, anche perché mi accorgo che i
confronti che noi ritardiamo, non perché non vogliamo farli, ma
perché i temi sono tanti, se non li portiamo avanti noi, li portano
avanti fuori all'esterno del Consiglio. Sono dei dibattiti che
vanno fatti non è che noi possiamo arrestare dei grandi confronti
come quello sulla mobilità...è un confronto che non si può
arrestare. Il problema del treno è un problema che non è che se noi
lo risolviamo o non lo risolviamo, finisce qui la questione...la
questione del treno è un problema serio, e quindi noi dobbiamo
avere la coscienza e la capacità - ed è l'unica dignità che
riconosco alla risoluzione che inviterei a ritirare - di iniziare
un dibattito su cui sono d'accordo, ma la strumentalizzazione non è
utile se si vuole dare delle risposte per risolvere questo
problema.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Nel merito del concetto della risoluzione noi non volevamo
neanche entrare, perché non è nostro costume; la richiesta è quella
di revocare il mandato ai consiglieri di amministrazione, noi non
siamo d'accordo, né sul metodo e tanto meno sul merito. Crediamo
che il giudizio espresso da ALPE sia superficiale e privo delle
necessarie note documentali; in questi casi è meglio prendersi un
po' di tempo per capire quali sono i margini di manovra dei nostri
amministratori all'interno dei consessi stessi e poi il giudizio a
chi compete. Questa è una premessa, perché questo è l'oggetto della
risoluzione, dopodiché ognuno di noi probabilmente si fa trascinare
dentro un discorso che è senza dubbio importantissimo, lo diciamo
noi che di questo problema abbiamo fatto una battaglia da anni,
prima ancora che ci fossi io; recentemente leggevo gli incartamenti
del nostro movimento: so che sono decenni che abbiamo questo
problema nella testa. Quindi solo qualche nota, anche se sono
sicuro che il dibattito di oggi sarà senz'altro monco di tutta una
serie di questioni che devono essere sviluppate in modo più ampio;
non sono certo i dieci minuti di oggi che possono darci la
possibilità di scendere nel particolare dei problemi.
Abbiamo anche noi, di Stella Alpina, appreso con rammarico dei
decreti ministeriali che hanno adeguato le tariffe dell'intera rete
autostradale e con unanime sorpresa abbiamo appreso che, con
l'aumento, le tariffe dei pedaggi che riguardano la tratta del
territorio valdostano sono le più alte d'Italia, Zucchi ci diceva
addirittura le più alte d'Europa...approfondiremo, e comunque sono
aumenti particolarmente esorbitanti. Non appena è apparsa la
notizia, la maggioranza regionale, tramite i Capigruppo, ha chiesto
subito una serie di incontri con i rappresentanti regionali di RAV
e SAV per trovare una soluzione finalizzata alla riduzione delle
tariffe che gravano in modo sproporzionato sull'utenza locale.
Dagli incontri è parso molto chiaro che i margini di manovra sono
molto bassi per una serie di motivi, che sono stati spiegati anche
bene dai nostri rappresentanti in commissione.
Come abbiamo appreso, è molto difficile modificare le
convenzioni già stipulate, che sono parte integrante dei piani
finanziari, che tengono conto delle esposizioni finanziarie, ma
anche dei piani di intervento e di manutenzione che nelle nostre
tratte sono particolarmente onerosi. In questo complesso mosaico
societario l'ANAS, prima, e le società private, poi, giocano un
ruolo determinante e, a noi Regione, spetta un ruolo che noi pare
marginale, certamente di attento controllo, ma poco incisivo sotto
l'aspetto delle scelte che vengono prese a monte. Nel caso della
SAV pesa la grave esposizione finanziaria che ha indotto l'ANAS a
chiedere un piano di rientro anticipato e le date sono state
spostate dal 2032 al 2025, un rientro anticipato che pesa
moltissimo per quanto riguarda il discorso degli aumenti tariffari,
mi pare 10.000.000 di euro all'anno in più. Purtroppo anche nelle
audizioni in commissione abbiamo capito che i nostri margini di
manovra sono risibili, pare che addirittura il tratto autostradale
valdostano aumenterà in una percentuale nei quattro anni superiore
al 50 percento e questo è un fatto che ci preoccupa molto. Tutto
ciò deve farci riflettere, bisogna capire come il nostro ruolo in
queste società possa incidere di più nelle scelte strategiche
societarie future.
È da diversi anni, dicevo, che Stella Alpina si batte per una
riduzione dei pedaggi autostradali, e questo è il punto di partenza
dal quale si deve cominciare il dibattito: capire qual è il nostro
ruolo in queste società, cosa possiamo fare e, come abbiamo letto
in alcuni documenti recenti, probabilmente per estremizzare il
dibattito...qualcuno ha detto che bisogna uscire dalle società;
noi, da sempre, diciamo che queste autostrade dobbiamo comprarcele,
ci riferiamo ai tratti stradali di casa nostra, e sul piano
politico credo nessuno possa essere contrario a questa
impostazione.
Certo non vogliamo fare né demagogia, né altro, sappiamo bene
quali sono le difficoltà, ma è da lì che bisogna partire; bisogna
capire se avremo le possibilità, così come stiamo facendo per altre
operazioni importanti. Credo che questa sia una scelta politica
dalla quale bisogna partire. Quindi un dibattito serio parte da
proposte serie e concrete; mi auguro che il nostro dibattito sia un
dibattito che apra alle responsabilità di tutti e non sia
finalizzato ad una risoluzione che non è nel nostro stile e non ci
piace.
Presidente
- Se nessun altro chiede di intervenire,
dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Ringrazio i colleghi che sono intervenuti su un tema che è stato
presentato in quest'aula in un modo un po' particolare. La
presentazione di questa risoluzione ha dato lo spunto per fare una
serie di riflessioni su delle tematiche che sono sicuramente di
grande interesse, ma su alcuni temi non è male ricordare le
competenze, perché noi possiamo parlare di tutto e dire se siamo
d'accordo o no su alcuni temi, fra questi la liberalizzazione, il
modo in cui deve funzionare l'organizzazione del servizio
trasporti; però poi dobbiamo capire qual è la possibilità che
abbiamo di incidere in un sistema che è un sistema integrato di
trasporti a tutti i livelli. Ricordo questo perché, nel momento in
cui noi oggi siamo a discutere sul ruolo dei rappresentanti nelle
partecipate per estendere il discorso ad uno dei punti caldi - come
hanno ricordato i colleghi - di un aumento tariffario che
sicuramente ha fatto scalpore, questa è una giusta connessione
ideale che ci sta; però, il problema che vorrei ricordare è che
nell'ambito del sistema liberalizzazione-privatizzazione,
sicuramente per quelli che sono i grandi interessi la nostra
possibilità di incidere è molto bassa, poiché il discorso delle
liberalizzazioni del sistema autostradale non è stato deciso dalla
Regione.
La Regione giustamente ha fatto a suo tempo una politica di
partecipazione e sulle partecipate si apre il primo discorso; le
partecipate che vedono la Regione e in certi casi i Comuni nella
posizione di minoranza hanno un certo ruolo, in quelle che sono di
maggioranza sono determinanti, nell'individuare il percorso, le
politiche che si possono tracciare. Se torniamo al discorso della
liberalizzazione dei settori - che non è nemmeno stata voluta a
livello di governi che si sono succeduti a livello nazionale, ma è
stata decisa a livello europeo - ci sono procedure di infrazione
per mancata liberalizzazione di alcuni settori, vedi il settore
televisivo, dove c'è stata procedura di infrazione perché non si
arrivava ad estendere la possibilità di dare ai privati
l'opportunità di fare quello che fa la struttura pubblica...ma
stesso discorso anche per altri settori.
Il sistema che noi oggi giudichiamo su una serie di servizi -
che una volta erano pubblici e che sono stati privatizzati - porta
a dire che, in genere, le ricadute sui cittadini sono state
negative; non parliamo delle poste, della ferrovia...purtroppo non
c'è un servizio che abbia portato al plauso per dire: finalmente
c'è...perché? Abbiamo già detto delle poste, il servizio è fare
business e chiaramente l'ufficio postale aperto nei piccoli Comuni,
Ollomont, Verrayes, eccetera, è da chiudere, perché vanno quattro
pensionati a ritirare la pensione e questo non giustifica la
presenza di una persona; ma nemmeno l'autoporto...vogliono chiudere
il servizio all'autoporto...abbiamo dovuto fare i salti mortali
dicendo che è una zona di espansione, ma volevano chiudere il
servizio! Questo è il modo in cui viene interpretato il ruolo del
privatizzato, si deve dimostrare che i manager sono bravi e per
essere bravi questi devono portare dei risultati, e i risultati
vogliono dire tagliare tutto quello che non serve, non guardando
alla parte che noi continuiamo ad indicare come sociale, di cui
purtroppo c'è una sensibilità molto bassa... Non parliamo degli
altri servizi che sono stati privatizzati! Questo lo dico perché
nell'ambito del servizio pubblico di trasporto sappiamo che anche
nel servizio ferroviario, se non ci fosse l'intervento pubblico che
va a integrare, sarebbe il fallimento totale, ma c'è un sistema
integrato per sostenere questo. Noi sappiamo che tutte le volte che
parliamo di "ferrovia", al di là dei disservizi, c'è anche un costo
del biglietto sul quale non dimentichiamo che ci sono stati aumenti
non da poco ultimamente! Qui noi lo abbiamo visto collegato con
tutti i disservizi, per cui si è miscelato, ma anche lì ci sono
stati aumenti non indifferenti.
Allora su questa linea, noi, nell'ambito di questo sistema,
possiamo discutere sulle prevalenze e sulle nostre opzioni
politiche, però di fatto non andiamo ad incidere; dov'è che noi
dobbiamo guardare cosa possiamo fare? Effettivamente sulla
partecipazione della Regione in una serie di società e questo è
stato oggetto, in questa sede, di un dibattito a corrente
alternata: ci sono stati dei momenti in cui alcune forze, che prima
erano favorevoli ad avere una presenza forte, hanno detto: "ma
perché deve esserci, quando stiamo cercando di avere"...e in certi
casi siamo stati obbligati ad intervenire nel sistema degli
impianti di risalita per arrivare ad una certa posizione, e lo
abbiamo fatto perché altrimenti mandavamo in crisi il sistema.
Quello che voglio dire è che sicuramente c'è l'esigenza di fare un
dibattito per fare chiarezza su questi punti. Noi presenteremo sul
tema del trasporto autostradale, ma anche per altri temi, delle
riflessioni che, per quanto mi riguarda, se le forze politiche sono
d'accordo, potrebbe anche fare oggetto di una discussione tematica
in questo Consiglio, per poi portarlo nelle sedi che si ritengono
più idonee, in modo che emergano in modo chiaro le opzioni che
devono venire.
Tornando nel dettaglio del tema dell'autostrada, su cui in modo
surrettizio si è cercato di dire: "chiediamo le dimissioni di chi
ha partecipato alla società", voglio ricordare che partecipando
alla società, questa si occupa in questo caso di piani finanziari
che riguardano le esigenze dell'insieme della società, e qui ho
sentito dire quasi con stupore: "ma hanno partecipato in
autonomia"...io credo che nel Consiglio di amministrazione
partecipano in piena autonomia, ma questo non vuol dire che non
conoscono gli indirizzi che la Regione dà.
Sugli indirizzi per quanto riguarda la SAV, vorrei ricordare le
lettere - che fanno fede - dell'impegno, a partire dal 22 settembre
2009 quando si stava concretizzando il piano di presentazione
all'ANAS, in cui si diceva che la Regione richiedeva di avere
un'attenzione, non solo, ma chiedeva che ci fosse la possibilità -
poi darò le copie in modo che sia chiaro a tutti - e si diceva:
"adotta la formula di aggiornamento semplificato...per gli
investimenti che sono già stati ricordati"
, nella lettera del
22 settembre si diceva:
"pari all'8 percento per ognuno degli
anni 2010-2014, partendo dalle tariffe di pedaggio attuale"
.
Poi si diceva dell'ANAS:
"che, in ragione di quanto prospettato,
è stato peraltro concordato con il concedente ANAS di mantenere,
nello schema di convenzione da sottoscrivere, una clausola che
possa consentire di attenuare a livello locale gli effetti
determinati dal ricarico sui pedaggi autostradali".
Infatti,
all'articolo 14, cita in modo chiaro:
"di garantire per il
concessionario la possibilità di ridurre il pedaggio per i locali,
come anticipato nel corso dell'incontro tenutosi presso la
Presidenza della Giunta il 10 settembre; l'articolo 14, con le
aperture innanzi formulate, potrà consentire di valutare la
possibilità di un'articolazione degli aumenti tariffari previsti
nello schema di convenzione, una volta divenuti efficaci, per
ottenere l'impatto dell'utenza valdostana che realizzi percorsi
autostradali sulla tratta relativa".
Successivamente, nella
lettera che ho inviato a questa, ho ribadito questa esigenza e
nell'ultima lettera del 9 dicembre 2010, in cui si comunicava che
si stava per concretizzare l'accordo ANAS, si ribadiva questa
esigenza della possibilità di accedere all'articolo 14 previsto
dalla convenzione, dove sono previste le possibilità di avere una
particolare posizione per gli aumenti autostradali per i
valdostani. E sottolineo che, quando si è parlato di aumenti
autostradali, chiaramente sono per tutti...questo per la SAV.
Per la RAV vorrei ricordare, questo non so se siete al corrente,
i rappresentanti della Regione nella RAV avevano fatto presente
questo aspetto e avevano cercato, come ha fatto la SAV, di caricare
più sui trasporti pesanti che sui trasporti leggeri l'aumento di
pedaggio; infatti nelle categorie 4 e 5 c'è un aumento molto più
consistente. Non dico che questo sia positivo, perché anche il
trasporto merci ha la sua importanza, ma quando parliamo di aumenti
tariffari chiaramente parliamo sulle tratte. L'incasso della
circolazione dei valdostani nell'insieme della partecipazione e di
quelli che sono i benefici per la società è marginale rispetto al
pedaggio di tutti quelli che transitano, quindi questo è uno dei
problemi che deve essere preso in considerazione.
Quindi su questa situazione i colleghi La Torre e Salzone hanno
già specificato degli indirizzi, ora trovare un motivo per dire che
devono essere stigmate le posizioni di chi è stato presente nel
Consiglio di amministrazione e che in autonomia ha deciso
nell'ambito delle politiche generali...ma poi, sapendo che c'era la
possibilità di svolgere questo, che è nell'articolato; per noi è
assurdo avere questo atteggiamento. Riconfermiamo l'impegno di
andare nella direzione corretta e fare un dibattito che possa
chiarire tutti gli elementi, non a spot e prendendo ad esempio solo
alcune posizioni assolutamente surrettizie e casuali per quanto
riguarda il problema molto più generale.
Ribadiamo la nostra fiducia in quelli che oggi lavorano, e che
fra l'altro sono in scadenza, perché ad aprile ci sarà il rinnovo
del Consiglio di amministrazione, come c'è sempre stato per tutti
quelli che hanno fatto parte dei Consigli di amministrazione di SAV
a vario titolo. Qui basterebbe andare a vedere, non è il primo
aumento a livello autostradale, adesso scoppia il bubbone perché si
sono sommati nel 2011 gli aumenti di due anni. Questo non vuol dire
che siamo per gli aumenti, ma attenzione, qui si sono sommati gli
aumenti e questo ha fatto scoppiare un caso che ci permetterà di
fare una discussione aperta, che sarà preoccupazione della
maggioranza di affrontare. Grazie.
Presidente
- La parola al Consigliere Louvin per
dichiarazione di voto.
Louvin (ALPE)
- Grazie Presidente. Naturalmente non si
chiede eroismo ai nostri rappresentanti nei Consigli di
amministrazione, siano essi in posizione di maggioranza o
minoritari rispetto ad una compagine privata, che rispecchia
logiche di profitto; sempre rispondono a logiche di profitto le
società nel loro complesso e questa non si sottrae, naturalmente,
ma direi che, avere di fronte dei gruppi privati, pone dei problemi
particolari anche in termini comportamentali diversi.
Abbiamo registrato in questi ultimi tempi un curioso slittamento
di posizioni, con nomina di consiglieri di amministrazione un tempo
esponenti e rappresentanti dell'ente Regione, che vengono
successivamente nominati dalla compagine privata che sta di fronte.
Quindi quella situazione di conflitto di interessi che il collega
La Torre poneva giustamente in termini generali, la vogliamo
contestualizzare, perché è un problema comportamentale generale. I
nostri rappresentanti difendono sempre a spada tratta, a costo di
essere antipatici, fastidiosi e noiosi, gli interessi della Regione
oppure scelgono una linea più compiacente nell'ambito di quelli che
il Presidente ha dichiarato di essere delle indicazioni generali? È
curioso che vengano declinate in modo diametralmente opposto, con
un voto contrario in RAV e un voto favorevole in SAV; a situazioni
sostanzialmente omogenee non sono conseguiti degli atteggiamenti
omogenei.
Rispettiamo le autonomie, ma traiamo anche delle conclusioni e
devo dire che anche il tono - e i contenuti - delle dichiarazioni
rese in commissione è stato diverso: puntuale, documentato, fermo
nel dichiarare la problematicità della situazione e il dissenso
rispetto all'operato dell'azionista privato di maggioranza da parte
dei nostri rappresentanti RAV e - spiace dirlo, Presidente, lei non
era presente, perché non era coinvolto direttamente nell'operato
della commissione - compiacente nei confronti dell'interlocutore
privato da parte dei nostri rappresentanti in SAV. Io non ho mai
sentito cantare le laudi del nostro interlocutore come in quella
circostanza e ho provato - non credo di essere stato il solo, e non
credo che sia stata solo una percezione di opposizione - imbarazzo
in questa situazione di fronte ad un atteggiamento che non era
quello che noi riteniamo doveroso.
Siccome qui anche il collega Salzone ha posto la questione in
termini di insufficienza di prove, dice che non abbiamo però questa
certezza ed è stato molto sfumato nella sua ricostruzione dei
fatti...bisogna avere note documentali...io non ho bisogno di note
documentali, io avrei bisogno di una sola cosa: che la trascrizione
dell'intervento in commissione venisse resa pubblica. Non so,
Presidente del Consiglio, se questo sarà possibile, noi lo
chiederemo e il giudizio - che sarà negativo da parte di
quest'aula, perché c'è una maggioranza che fa quadrato intorno alla
difesa dell'operato dei suoi rappresentanti - deve essere dato
dall'opinione pubblica. Noi abbiamo chiesto pubblicità di quella
seduta - ve lo ricorderete, è stata negata dalla commissione -,
perché volevamo non che ci fosse un giudizio casuale, ma che si
sapesse qual è stato esattamente il comportamento dei nostri
rappresentanti, perché questo velo di segretezza deve cadere! Si
deve sapere cosa fanno i nostri rappresentanti, dappertutto!
Ricordo situazioni molto pesanti che abbiamo vissuto nelle quali
il mancato accendersi delle lampadine nei consiglieri di
amministrazione nelle nostre società, e voglio ricordare la
questione del traforo del Monte Bianco fra le altre, per cui se non
scattano i sensori dei nostri rappresentanti nei Consigli di
amministrazione non sappiamo esattamente cosa succede, loro devono
venire a dirci, devono relazionare, e non mandarci, a fine anno, il
compitino dicendo: ci siamo riuniti, c'è un utile di 1.300.000 in
SAV...che bello, che bello! Ci devono dire l'esistenza dei
problemi, tutti quanti, e noi non abbiamo avuto questa sensazione.
Quindi non siamo dei "Caini" che vogliono prendersela con questo o
con l'altro perché c'è uno che non ci piace, perché uno è di una
parte politica o dell'altra, ma abbiamo preso un caso partendo da
un bubbone, questo dei pedaggi autostradali, e di questo non
vogliamo far portare la colpa ad un capro espiatorio particolare,
questo lo voglio togliere di mezzo...
Vogliamo solo che stia stigmatizzata un'assenza di fermezza e di
coerenza con la linea pubblica da parte dei nostri rappresentanti:
questa è la richiesta che ribadiamo con assoluta fermezza e
naturalmente restano, come le autostrade, gli altri discorsi che
abbiamo introdotto in questa sede e che faremo più avanti. Rimane
sul tavolo la nostra ferma richiesta che si dimettano i
rappresentanti in SAV e che, in difetto, la Giunta provveda a
revocarne il mandato. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, intendo
davvero ringraziare il Presidente per avere ulteriormente
contribuito a fare chiarezza su questa vicenda con considerazione
che da parte nostra sono assolutamente condivise e apprezzate.
Non può che farci piacere, in un momento in cui siamo impegnati
a cercare di portare la voce di tutti quelli che utilizzano i mezzi
di trasporto all'attenzione delle autorità, che da parte di tutte
le forze politiche ci sia condivisione su questa problematica, che
da parte di alcune forze politiche si rivendichi addirittura la
primogenitura su questa questione. Nessuno la vuole questa
primogenitura, se la tenga pure la Stella Alpina con il suo dovere
in maggioranza di portare avanti questa linea.
Allora la mia domanda rimane quella che ho posto prima e a cui
il Presidente ha risposto con quello che spetta probabilmente in
questo momento a chi è a capo di un governo e non abbandona i suoi
uomini per la strada - glielo riconosco, è un fatto apprezzabile da
questo punto di vista -, ma le considerazioni che lei ha fatto
citando il documento del 2009 sono il principale capo di accusa nei
confronti dei suoi uomini, perché in commissione questi suoi uomini
non le hanno citate queste cose, non hanno fatto riferimento ad una
battaglia fatta sulla base di quella documentazione. Non so se si
rende conto, Presidente; i nostri rappresentanti nel Consiglio di
amministrazione dovevano essere loro a citare quello che lei ci
dice oggi e a dire: noi questo abbiamo rappresentato in quella sede
e siamo stati soccombenti. E noi, qui, avremmo detto: solidarietà e
sostegno ai consiglieri di amministrazione di SAV e RAV, perché
fanno questa difficile battaglia contro questi privati che guardano
solo all'interesse e non alla comunità. Ma non è questo che ci è
stato rappresentato, Presidente; ci è stata rappresentata la piena
condivisione di un sistema d'impresa, cosa che noi non
condividiamo; noi condividiamo quel documento che lei ci ha
rappresentato e forse in questo senso abbiamo inteso di sostenere
la risoluzione dei colleghi di ALPE. Probabilmente bisogna che la
maggioranza ricordi a questi consiglieri di amministrazione che
quello è il documento che loro devono sostenere in quelle sedi,
facendo gli interessi, certo, di un'impresa, che però deve tenere
conto delle esigenze dei valdostani: questo non è stato minimamente
rappresentato nelle audizioni!
Non è mio interesse divulgare cosa è stato detto, ma almeno in
questa sede deve essere riconosciuto che c'è uno scostamento fra i
comportamenti dei Consigli di amministrazione di RAV e SAV ed uno
scostamento dei consiglieri di amministrazione di SAV dalla linea
rappresentata dal Presidente, qui, e che noi, anche dai banchi
dell'opposizione, condividiamo: per questo votiamo questa
risoluzione.
Presidente
- La parola al Presidente della Regione,
Rollandin.
Rollandin (UV)
- Nel ribadire il voto contrario alla
risoluzione, vorrei solo fare due precisazioni...la prima: le
condizioni di RAV rispetto a quelle di SAV sono totalmente diverse,
al di là dell'atteggiamento dei consiglieri e forse - anche io
leggerò con curiosità i verbali - dipende anche dal modo con cui
gli stessi reagiscono ad alcune domande, fatte non so come, mi è
stato detto che l'interrogatorio è stato pressante, in modo da
cercare di avere delle risposte di un certo tipo...
(interruzione del Consigliere Louvin, fuori
microfono)
...ma io credo, Louvin, che non ci sia nulla da nascondere! Come
ribadiamo che la conoscenza dell'atteggiamento nei confronti
dell'azionariato...e vorrei che su questo si aprisse una parentesi,
perché abbiamo avuto delle sorprese di chi, nell'ambito delle
proprie competenze - vedi Centrale del latte - ha avuto un ruolo di
un certo tipo e poi su questo ci sono state anche delle prese di
posizione di altra natura...
Vorrei sottolineare che nel piano finanziario il non votare un
piano finanziario...(porto ad esempio cosa è successo alla RAV), i
piani finanziari sono legati ad obblighi, cioè devono essere
obbligatoriamente presentati; poi, su come si esprimono le
posizioni, ci sarà tempo per dirlo. Noi riteniamo che su questo,
nella SAV come nella RAV, ognuno abbia giocato un ruolo sicuramente
importante; riteniamo che anche quelli che sono stati nominati
dalla Regione all'interno del Consiglio di amministrazione, che
erano valdostani, hanno svolto un ruolo importante nell'interesse
generale.
Questo è un momento difficile, bisogna valutare con attenzione
il ruolo e il modo di operare; siamo sicuri che una discussione su
questi temi sia positiva, come pure l'interesse principale per la
gente è di capire se riusciamo a far accedere alle nostre richieste
l'ANAS, perché alla fine chi dovrà dare il suo assenso, rispettando
le logiche aziendali, è l'ANAS. Questo lo voglio sottolineare: non
è che se noi decidiamo oggi di dire, anche se per assurdo la
società accedesse alla richiesta di ridurre (anche se, se non ci
sono i piani finanziari rispettati comunque non verrebbe
accettato), questo è un discorso più ampio, e credo sia giusto
farlo in altra sede. Per il resto riconfermiamo la fiducia in
coloro che rappresentano la Regione nell'ambito della società.
Presidente
- Pongo in votazione la risoluzione in
oggetto:
Consiglieri presenti e votanti: 31
Favorevoli: 8
Contrari: 23
Il Consiglio non approva.
Presidente
- Con questa votazione, essendo stato
espletato l'intero ordine del giorno, dichiaro conclusi i lavori
dell'odierna seduta del Consiglio regionale.
La seduta è tolta.
---
L'adunanza termina alle ore 11,23.
