Classificazione
AMBIENTE
Inquinamento
INDUSTRIA



Oggetto del Consiglio n. 1442 del 3 novembre 2010 - Resoconto
OGGETTO N. 1442/XIII - Interrogazione: "Verifiche e controlli
effettuati dalla Regione e dall'ARPA sugli impianti di aspirazione
della Cogne Acciai Speciali".
Interrogazione
Premesso che la "CAS" (Cogne Acciai Speciali), come
prescritto dal decreto legislativo n. 59 del 2005, ha ottenuto
nell'ottobre del 2007 il rilascio dell'autorizzazione integrata
ambientale condizionata alla realizzazione dell'intervento di
miglioramento degli impianti filtranti ed aspiranti;
Visto che la realizzazione dell'intervento di miglioramento
dei suddetti impianti, previsto ed annunciato dalla CAS, era
strutturato in due fasi;
Preso atto che una prima fase di potenziamento della
superficie filtrante degli impianti interessati è stato effettuato
nell'agosto del 2007 mentre una seconda fase, riguardante il
potenziamento della portata dell'impianto di aspirazione, doveva
essere inderogabilmente portata a termine entro il 31 dicembre
2008;
i sottoscritti Consiglieri regionali
Interrogano
l'Assessore competente per:
1) avere la conferma (con l'evidenza delle necessarie
relative certificazioni comprovanti) del completamento della
seconda fase vincolante ai fini della prescritta autorizzazione
integrata ambientale rilasciata a CAS, entro il 31 dicembre
2008;
2) sapere quali e quanti tipi di controllo hanno compiuto
negli ultimi tre anni la Regione e l'ARPA per verificare
direttamente e monitorare costantemente lo stato della situazione
ambientale, per quanto riguarda le emissioni da parte di CAS, al di
là delle attività di autocontrollo compiute dall'azienda.
F.to: Zucchi - Lattanzi
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente.
Prima di rispondere ai quesiti dell'interrogazione, voglio fare
una premessa circa lo strumento dell'AIA (autorizzazione integrata
ambientale): non si tratta semplicemente di un insieme di
documentazione formale, quanto piuttosto di uno strumento
autorizzativo molto incisivo, che ha l'obiettivo di conseguire un
elevato livello di protezione dell'ambiente nel suo complesso,
prevedendo di poter prescrivere un insieme di misure integrate
volte a ridurre, a contenere e, ove possibile, evitare le emissioni
inquinanti provenienti da un'attività produttiva nelle diverse
matrici ambientali. L'AIA per CAS è stata rilasciata nel 2007 e ha
permesso all'Amministrazione regionale, che è autorità competente,
di individuare numerose azioni per il contenimento delle emissioni,
ben oltre quanto previsto dalle semplici normative di settore, che
riguardano: le emissioni in atmosfera, gli scarichi, le emissioni
nel corpo idrico superficiale, i rifiuti, il rumore. Tutte le fonti
di pressione quindi sono state soggette ad una serie di norme
piuttosto importanti; non voglio certo entrare nello specifico,
perché rimando all'autorizzazione, tuttavia credo sia opportuno
sottolineare come, per esempio, in alcuni punti di emissione in
atmosfera si sono potuti prescrivere dei valori limite più
restrittivi di quelli delle normative per quanto riguarda le
polveri, così come sono stati adottati dei protocolli per il
controllo di parametri in alcune fasi intermedie del ciclo
produttivo, con particolare riferimento a quelle attività, come il
decapaggio, più importanti. È stato inoltre attivato un tavolo
tecnico con CAS, con cui si stabiliscono modalità per effettuare
attività, quali la caratterizzazione delle emissioni diffuse dal
reparto acciaieria, piuttosto che l'installazione di sistemi di
misura sugli scarichi e così via. Nell'ambito dell'AIA era previsto
il potenziamento del sistema di aspirazione secondario, per passare
al 1° quesito, questo intervento, come lei ha scritto
nell'interrogazione, si componeva di due fasi: la prima, che è
stata avviata nel 2007, prevedeva l'installazione di un nuovo
filtro con l'obiettivo di incrementare la superficie filtrante, è
stata realizzata entro il 2008; a seguito di una sospensione lavori
per avverse condizioni meteo che hanno impedito l'inizio delle
opere edili e per la necessità di effettuare le misurazioni
acustiche richieste, la seconda fase dei lavori è ripresa i primi
di aprile 2009 per la realizzazione di un impianto di aspirazione
nuovo con un camino dedicato: si tratta del punto E 64, che doveva
completare l'intervento di potenziamento del sistema di aspirazione
del secondario. Per questo camino è stata rilasciata apposita
autorizzazione dall'Amministrazione regionale nel giugno 2009 e la
fine lavori è stata dichiarata dall'azienda il 24 febbraio 2010. A
seguito della realizzazione dell'intervento, ad aprile 2010, la CAS
ha provveduto ad effettuare gli autocontrolli previsti per legge in
fase di messa a regime dell'impianto, li ha trasmessi alle autorità
competenti, sono stati sottoposti a valutazione tecnica da parte
dell'ARPA, che si è espressa nel luglio 2010. Il 9 settembre 2010
il Corpo forestale della Valle d'Aosta e ARPA hanno provveduto
congiuntamente ad effettuare i controlli all'impianto, come
prescritti dal decreto legislativo n. 152/2006, che dispone che nei
successivi 6 mesi dalla messa a regime dell'impianto venga fatto
dall'autorità compente un insieme di controlli. Gli esiti sono
risultati conformi ai valori prescritti dall'autorizzazione
integrata ambientale.
Per quanto riguarda il secondo quesito sull'attività di
controllo svolta dall'autorità competente, sono state svolte tutte
le verifiche previste dal procedimento AIA del 2007 con le
successive modificazioni, per monitorare costantemente lo stato
della situazione ambientale secondo la periodicità e le modalità
prescritte. Non entro nel merito, ma ho le relazioni sia del Corpo
forestale, sia dell'ARPA, che posso consegnare per ogni eventuale
approfondimento. Come sempre nell'ambito dei compiti di
monitoraggio e controllo, l'Amministrazione regionale provvede ad
indire ogni anno una Conferenza dei Servizi per valutare, da un
punto di vista più documentale e formale, il piano di monitoraggio
e controllo. Questa valutazione è stata svolta per gli anni
2007-2008 e gli esiti sono positivi e i risultati sono conformi a
quanto previsto dall'AIA. Per quanto riguarda il 2009, è stato
fatto un primo esame interno della documentazione ed è prevista
entro metà novembre la Conferenza di Servizi per la valutazione
finale. L'insieme delle informazioni che derivano dall'attività di
controllo non è solo un formalismo, ma costituirà una base
informativa piuttosto importante da valutare e da analizzare per
modulare successivamente l'AIA anche in relazione o a nuove
normative o all'evoluzione tecnologica. Ciò che si può dire dopo
tre anni di applicazione dell'AIA è che, dall'insieme delle
attività di controllo e quindi dai risultati delle indagini, di cui
posso presentare il documento, non sono emerse criticità per quanto
riguarda l'azienda.
Si dà atto che, dalle ore 10,07, assume la presidenza il
Vicepresidente André Lanièce.
Presidente
- La parola al Consigliere Zucchi.
Zucchi (PdL)
- Grazie Presidente.
Se non ho capito male, Assessore, lei dice che, seppur con
ritardo rispetto ai tempi previsti, questa seconda fase è stata
completata e di fatto le attività tese ad accertare che sia stato
fatto tutto a regola d'arte sono in un certo qual modo ancora in
itinere, sono appena avvenute o stanno avvenendo. Io allora prendo
atto di questa sua dichiarazione, naturalmente attendo tutte le
documentazioni comprovanti, perché su tali cose non si può
scherzare. C'è da fare però un piccolo rilievo: che per taluni le
date e le prescrizioni sono un
optional
, per altri sono
invece delle date cogenti! Come lei stessa avrà potuto desumere,
questa interrogazione nasce da un'iniziativa fatta da un collega
nella precedente legislatura, che si rivolse all'allora Assessore
Cerise, il quale rispose in una maniera molto netta circa un
cronoprogramma che doveva essere seguito, che non è stato
rispettato. Il primo rilievo che mi sento di fare, quindi, è che
per qualcuno le date, le prescrizioni in una materia così rilevante
valgono, per altri no: questo è un fatto che comunque deve essere
stigmatizzato.
Prendiamo atto che sulla questione dei filtri, che erano già
stati eseguiti nel 2007, ma sulla questione degli aspiranti c'è
stato un ritardo fino al 2010... mi permetto di esprimere qualche
piccola riserva e attendo di fare le necessarie verifiche perché,
dicevo prima, ci sono argomenti rilevanti che coinvolgono la salute
dei lavoratori e di tutti i cittadini. Quando si viene a dire che
magari sull'aria saremo a posto... ho qualche perplessità, mi
piacerebbe poter fare degli esami con soggetti terzi sulle polveri
che si depositano, anche domani mattina mi piacerebbe andare con
lei, io non ho le competenze tecniche per andare sul tetto dello
stabilimento Cogne, per verificare la presenza di determinati
agenti, è innegabile però che magari nell'aria certi agenti non ci
sono...
(interruzione dell'Assessore Manuela Zublena, fuori
microfono)
...ho dei dubbi che quello che si chiama cromo... Assessore, lei
lo sa, perché proviene da un settore che lei conosce molto meglio
di me.... invece è presente nell'acqua, ma non il cromo normale: il
cromo sei, che, tradotto, vuol dire cromo esavalente. Senza essere
un chimico, sono andato su
Wikipedia
ed è noto a tutti che
il cromo esavalente è un agente molto pericoloso e cancerogeno. Il
dubbio e la preoccupazione allora sorgono spontaneamente nella
misura in cui in questa regione c'è un tasso di malattie in tale
settore molto elevato, più elevato della media nazionale, per cui
sarei il primo ad essere contento se queste cose non fossero
relazionabili ad agenti inquinanti che si trovano in una certa
zona, ma un fatto è certo, Assessore, che lei non può tacere:
magari nell'aria il cromo non c'è, ma nell'acqua c'è e lo dice la
stessa ARPA, perché, se va sul sito dell'ARPA, da anni - comprovato
anche nel 2009 - viene detto che nelle falde acquifere nella parte
sud, quindi non si sa bene dove vadano a finire, ci sono dei pozzi
contaminati! Non sono delle supposizioni! I pozzi sono contaminati
da cromo esavalente e da anni la situazione... le cito quella che è
la parte della relazione... ...che perdura dal 2008-2009... dove
l'ARPA, non io, scrive:
"si evidenzia, in accordo con gli anni
precedenti, una diffusa contaminazione di cromo esavalente, che si
origina
- e lì è da capire se si origina o si è originata,
perché in italiano vuol dire che "si origina" -
dall'interno
delle aree industriali CAS ex Cogne"
; allora si origina o si è
originata? Vi è comunque una contaminazione diffusa di cromo
esavalente nelle falde acquifere, i pozzi nella piana a sud sono un
"festival" di asterischi rossi posti dall'ARPA dal 2008 al 2009. Su
questi punti... sull'acqua non è una supposizione: è un fatto certo
e vede che le nostre preoccupazioni, avvalorate anche dalle sue
dichiarazioni, sono preoccupazioni di tutti... perché lei ha
dichiarato in un'intervista della scorsa settimana, che
"noi
- fra l'altro, è stata rilevata una presenza di cromo nell'aria,
non è stato specificato che tipo di cromo, ci piacerebbe sapere
quale -
dobbiamo saper convivere con un'acciaieria nel centro
della città e non dobbiamo vessarla"
. Qui nessuno vuole vessare
nessuno, siamo i primi che riconosciamo alla CAS il ruolo che ha
svolto nel passato e che svolge e attualmente con grande importanza
per il tessuto socio-economico della nostra città, soprattutto in
questi momenti di crisi. Non vogliamo quindi fare degli allarmismi,
ma qui non si tratta di vessare: si tratta, in prossimità del
centro storico, di controllare in maniera minuziosa tutte le
attività che vengono svolte nell'acciaieria, tenuto conto della
presenza di agenti altamente cancerogeni e patogeni che ci fanno
supporre... e quindi ci devono "mettere" tranquilli che non c'è
nessuna correlazione fra le malattie e l'elevato tasso di malattie
nel settore del cancro, relazionate a questi eventi che si sono
sviluppati sicuramente, ma che forse attualmente ancora si stanno
sviluppando. Concludo dicendo che su questo punto non siamo
certamente contrari alla Cogne: siamo per gli imprenditori che sono
liberi, siamo un po' meno convinti sugli imprenditori che sono
liberi di fare quello che vogliono e che disattendono le
prescrizioni che anche in tale risposta sono state evidenziate.
