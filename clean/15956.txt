Classificazione
BENI CULTURALI


Resoconto integrale del dibattito dell'aula
Oggetto del Consiglio n. 2289 del 11 dicembre 1996 - Resoconto
SEDUTA ANTIMERIDIANA DELL'11 DICEMBRE 1996
OGGETTO N. 2289/X Ritardi nel procedimento relativo alla
realizzazione del piano operativo per il recupero del Forte di
Bard. (Interrogazione)
Interrogazione Premesso:
- che con delibera n. 5678 del 12 giugno 1992 ratificata dal
Consiglio regionale con deliberazione n. 3651 del 17 luglio 1992
veniva approvato il programma operativo plurifondo in attuazione
del piano per gli interventi strutturali comunitari della Valle
d'Aosta che prevedeva, tra l'altro, lo studio di fattibilità per il
recupero del Forte di Bard;
- che con delibera n. 9742 del 26 novembre 1993 la Giunta della
Regione Autonoma Valle d'Aosta conferiva incarico ad una serie di
professionisti per addivenire alla realizzazione dello studio di
fattibilità e del piano operativo per il recupero del Forte e del
borgo medioevale di Bard e fissava, all'articolo 4 della
convenzione termine perentorio massimo di un anno per la
presentazione degli elaborati;
- che, soltanto, in data 17 aprile 1996 il Consiglio regionale
approvava il succitato piano operativo con atto n. 1907/X;
- che, in data 19 luglio 1996, con delibera n. 3193, la Giunta
regionale conferiva incarico al Centro Sviluppo S.p.A. per la
predisposizione della gara d'appalto e fissava all'articolo 3 della
convenzione termine perentorio massimo di un mese per la
presentazione degli elaborati;
- che, con delibera n. 4087 del 20 settembre 1996 la Giunta
regionale riteneva necessario "procedere con urgenza motivata dal
rispetto dei tempi fissati nei programmi comunitari, alla
progettazione definitiva ed esecutiva degli interventi ricompresi
negli stralci di cui in d) ed m) - in unica soluzione - anche al
fine di recuperare i ritardi precedentemente accumulati nello
svolgimento del processo decisionale e che è indispensabile
provvedere al riguardo mediante affidamento a professionisti
esterni alla Regione in quanto il competente personale regionale è
assorbito dalla normale attività di servizio.....";
il sottoscritto Consigliere regionale
Interroga
l'Assessore al Turismo, Sport e Beni culturali per sapere:
a) a chi siano da addebitare i ritardi (di quasi due anni) nel
procedimento richiamati in premessa e, più in particolare, se essi
siano da farsi risalire al mancato rispetto dei tempi fissati
perentoriamente dalla Pubblica Amministrazione ai professionisti e
società incaricati od alla inefficienza della macchina
amministrativa interna alla Pubblica Amministrazione;
b) quali provvedimenti consequenziali abbia adottato od intenda
adottare a seguito della verifica delle responsabilità di cui
sopra;
c) perché mai le normali attività di espletamento delle
procedure concorsuali e la stipula dei contratti d'appalto sono
state conferite al Centro Sviluppo S.p.A. e non sono state
direttamente assorbite dal personale regionale rientrando tali
oneri nella normale attività di servizio dei medesimi.
F.to: Dujany
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) In relazione ai quesiti posti dall'interpellante,
desidero esporre brevemente la cronologia degli adempimenti
espletati nel periodo giugno '92 - dicembre '96.
Il 13 giugno '92 c'è stata la delibera di Giunta regionale,
adottata in via d'urgenza con i poteri del Consiglio, di
approvazione del programma comunitario; il 17 luglio la
deliberazione è stata ratificata dal Consiglio. Il 25 novembre vi è
stata la decisione della commissione europea di approvazione del
programma e del relativo co-finanziamento a valere sul fondo
europeo di sviluppo regionale e sul fondo sociale europeo. Il 26
marzo dell'anno successivo c'è stata la deliberazione del CIPE di
approvazione del co-finanziamento del programma a valere sul fondo
di rotazione statale, in base alla legge 183/87.
Il 7 maggio 1993, deliberazione n. 4409 della Giunta regionale
per l'iscrizione nella parte entrata del bilancio regionale delle
entrate derivanti dall'assegnazione di cui il conseguente
stanziamento nella parte spesa di bilancio delle somme necessarie
agli investimenti programmati. Il 28 giugno '93, deliberazione
della Giunta di impegno di spesa. Il 26 novembre 1993,
deliberazione della Giunta con la quale si approva l'affidamento ad
un apposito gruppo di progettazione dell'incarico di elaborare lo
studio di fattibilità e il piano operativo per il recupero del
Forte del Borgo, secondo modalità definite nella convenzione
allegata al medesimo atto.
Si costituisce, inoltre, una commissione di valutazione del
lavoro di studio e di elaborazione del piano operativo, composta da
funzionari regionali e rappresentanti degli enti locali
interessati, e presieduta dal soprintendente ai beni culturali.
Il 24 gennaio, il 16 febbraio e il 5 marzo del '94 si sono
tenute le riunioni della commissione di valutazione con il gruppo
di progettazione, riunioni propedeutiche allo svolgimento
dell'incarico per l'illustrazione del contesto programmatico e
degli obiettivi dell'intervento, la consegna del materiale in
possesso della regione nonché per la definizione delle modalità
operative di conduzione degli studi e dei rapporti con la
commissione di valutazione.
Il 26 aprile, il 23 maggio, il 1° giugno, il 15 luglio del 1994
ci sono state le riunioni della commissione di valutazione con il
gruppo di progettazione per il monitoraggio sullo svolgimento
dell'incarico. Il 29 aprile 1994 deliberazione della Giunta,
adottata salvo ratifica, di approvazione del programma di cui al
punto 1.2; si tratta del programma di incarico sull'affidamento del
gruppo di progettazione.
Il 29 aprile 1994 c'è la seconda deliberazione di Giunta,
ratificata dal Consiglio il 22 giugno 1994. Il 29 settembre dello
stesso anno consegna alla regione entro i termini previsti dalla
convenzione e dal programma di lavoro approvato degli studi e delle
verifiche preliminari di fattibilità economica, urbanistica,
strutturale e infrastrutturale elaborato dal gruppo. Il 10 e il 19
ottobre, il 22 novembre, il 16 dicembre del 1994 riunione della
commissione di valutazione per l'esame delle opzioni alternative
proposte dal gruppo di progettazione e richiesta di
approfondimenti. Il 16 dicembre 1994 decisione della commissione
europea di approvazione del programma e del relativo
co-finanziamento, a valere sul fondo europeo per lo sviluppo e sul
fondo sociale europeo.
Il 4 e 8 febbraio 1995 approvazione da parte della commissione
di valutazione degli studi di fattibilità e ulteriore riunione
della commissione di valutazione con il gruppo di progettazione per
il conseguimento dell'incarico. Il 24 febbraio 1995 deliberazione
della Giunta con la quale si approvano le linee guida per la
pianificazione degli interventi di recupero e valorizzazione del
Forte del Borgo. Si concede al gruppo di progettazione una proroga
di 4 mesi dei termini di consegna del piano operativo, previsti
dalla convenzione, per effetto del maggior tempo occorso alla
commissione di valutazione rispetto al preventivato, per esaminare
le soluzioni proposte in esito alla prima fase dell'incarico ed
esprimere una valutazione al riguardo.
Il 10 maggio 1995 deliberazione CIP di approvazione del
co-finanziamento dei programmi, a valere sul fondo di rotazione
statale. Il 10 luglio 1995 consegna alla regione entro i termini
della convenzione, di cui al punto g), come prorogati dalla
deliberazione del piano operativo. Il 4 ottobre 1995 la commissione
di valutazione approva il piano operativo dopo aver richiesto
alcune modifiche. Il 10 gennaio 1996 entra in vigore la legge
finanziaria regionale per il triennio '96-98, che completa gli
stanziamenti nel bilancio regionale delle somme necessarie
all'attuazione degli interventi previsti.
Il 9 febbraio 1996 la delibera di Giunta con la quale si approva
e si propone all'approvazione del Consiglio il piano operativo e il
disegno di legge regionale per la valorizzazione del Forte del
Borgo di Bard. Il 17 aprile 1996 deliberazione del Consiglio
regionale di approvazione del piano operativo, approvazione da
parte del Consiglio regionale del disegno di legge n. 176, recante
interventi per il recupero e la valorizzazione del Forte e del
Borgo.
Il 31 maggio 1996, con una delibera, la Giunta regionale affida
al professionista esterno alla regione l'incarico di elaborare il
programma di organizzazione delle funzioni da attivare nel Forte e
nel Borgo, quale schema direttivo per la progettazione definitiva
ed esecutiva degli interventi di recupero e valorizzazione. Il 19
luglio 1996 delibera della Giunta regionale, che conferisce al
centro sviluppo l'incarico di predisporre gli elaborati necessari
all'espletamento della gara di appalto della progettazione
definitiva ed esecutiva e della direzione del complesso dei lavori
di recupero e valorizzazione del Forte e del Borgo.
Il 23 agosto con delibera di Giunta adottata in via d'urgenza
con i poteri del Consiglio di approvazione del programma. Il 16
settembre 1996 consegna da parte del centro sviluppo, entro i
termini previsti dalla convenzione, degli elaborati necessari
all'espletamento della gara e dei servizi di progettazione e
direzione lavori. Il 20 settembre 1996 delibera della Giunta di
approvazione dell'appalto dei servizi di progettazione definitiva
ed esecutiva a direzione del complesso dei lavori di recupero e
valorizzazione del Forte del Borgo. Il 2 ottobre 1996 delibera del
Consiglio regionale di ratifica della deliberazione di Giunta
precedente.
L'8 novembre deliberazione di Giunta, che incarica la Finaosta
di costituire una società di capitale, denominata Finbard, a cui
affidare l'attuazione degli interventi di recupero e valorizzazione
del Forte del Borgo. Il 3 dicembre 1996 consegna, entro i termini e
con le modalità previste dalle deliberazioni precedenti, del
programma di organizzazione delle funzioni da attivare nel Forte e
nel Borgo, elaborato in forma preliminare. Il 19 giugno, il 12
luglio, il 30 settembre, il 24 ottobre, il 5 dicembre sempre del
1996 sono le date delle riunioni della commissione di valutazione
per il monitoraggio dell'incarico.
In sintesi, il recupero e la valorizzazione del Forte e del
Borgo di Bard sono stati pianificati in applicazione a tre
programmi operativi, elaborati dalla Regione nel periodo '92-96 per
il conseguimento dell'obiettivo 2, per contrastare il declino
industriale di cui al regolamento Cee 2052/88, e co-finanziati dai
fondi strutturali comunitari e dal fondo di rotazione statale, ex
legge 183/87, ciascuno dei quali prevede l'attuazione di una o più
fasi degli interventi di recupero e di valorizzazione.
Quindi i tre punti sono: programma operativo plurifondo, fase
della pianificazione economico-urbanistica e progettazione
preliminare, documento unico di programmazione, fase della
progettazione definitiva ed esecutiva e della esecuzione del primo
stralcio di lavori '94-96, documento unico di programmazione
'97-99, fase dell'esecuzione del secondo stralcio di lavori.
Nel periodo giugno '92 - dicembre '96 gli adempimenti riferibili
al piano di Bard sono consistiti in: 12 deliberazioni della Giunta
regionale, 4 delibere del Consiglio regionale, una legge regionale,
4 decisioni della commissione europea di cui 2 in corso, 3
deliberazioni del CIPE di cui una in corso, 4 convenzioni fra
Regione e soggetti esterni, 20 riunioni della commissione di
valutazione.
I ritardi accumulati nello svolgimento del processo decisionale,
a cui si fa cenno nella interrogazione, sono originati dalla
ritardata approvazione dei programmi di cui ai punti 1.1 e 1.2 da
parte della commissione europea, rispettivamente 11 e 12 mesi dopo
l'inizio dei periodi di riferimento dei due programmi e dello Stato
italiano, rispettivamente 15 e 17 mesi dopo l'inizio dei periodi di
riferimento dei due programmi. A ciò è conseguito che la totalità
delle risorse necessarie all'effettuazione degli investimenti è
stata acquisita dalla Regione solo a maggio '93 per quanto riguarda
il primo programma, e a gennaio '96 per il programma
successivo.
Della richiesta al gruppo di progettazione di effettuare alla
conclusione della prima fase dell'incarico studi di fattibilità,
ulteriori e più approfondite indagini in ordine alle soluzioni
ipotizzate per l'accesso al Forte e per i parcheggi, formulate dal
rappresentante del Comune di Bard in seno alla commissione di
valutazione. Dalla indisponibilità di personale regionale
qualificato da destinare in via esclusiva all'attuazione di
ciascuno dei progetti finanziati con i programmi comunitari e di
iniziativa regionale, che ha costretto i competenti servizi
dell'amministrazione a far fronte a carichi di lavoro di notevole
entità, aggiuntivi rispetto alla normale attività di istituto
assorbiti soltanto grazie all'elevato grado di motivazione e di
collaborazione fra le strutture. Pertanto il riferimento
all'inefficienza dell'amministrazione e ad eventuali provvedimenti
consequenziali è del tutto fuori luogo.
I termini fissati ai professionisti esterni alla Regione per la
consegna di elaborati sono stati sempre rigorosamente rispettati,
né si ravvisano inefficienze nella macchina amministrativa, come
peraltro appare inconfutabile dalla quantità, complessità e
tempestività degli adempimenti posti in essere, che al contrario
sono testimonianza di un positivo nuovo approccio alla
realizzazione dei rilevanti progetti regionali a valenza
strategica. La prossima costituzione di Finbard consentirà di
utilizzare per l'attuazione del piano di Bard una struttura a ciò
appositamente dedicata.
L'affidamento al centro sviluppo dell'incarico di predisporre i
documenti necessari, bando di gara e capitolato d'oneri, è motivato
dalla evidenziata indisponibilità di personale regionale, dalla
complessità dell'appalto, al quale si applica la normativa europea
di cui alla direttiva 9250, dall'attinenza dell'incarico agli
indirizzi impartiti al centro sviluppo con deliberazione 2267/93
della Giunta regionale, per fornire alla pubblica amministrazione
supporto legale e legislativo per la impostazione e l'assistenza
alle procedure di appalto.
Mi auguro di aver risposto ai dubbi espressi dall'interrogante
nella sua iniziativa consiliare. Probabilmente ci sono state e ci
sono ancora un po' dappertutto nella pubblica amministrazione delle
fasi di ritardo rispetto a certe iniziative, ma mi sento abbastanza
tranquillo nell'escludere che ci siano stati su questo tipo di
iniziativa dei momenti di ritardo causati per colpa di
qualcuno.
Presidente Ha chiesto la parola il Consigliere Dujany.
Dujany (PVA) Prendo atto della risposta dell'Assessore, che
peraltro non mi appare del tutto convincente.
Ho sentito nella prima parte del discorso riportare da parte
dell'Assessore una elencazione di delibere già a conoscenza
evidentemente dei consiglieri, la cui riproposizione mi pare che
non vada assolutamente a rispondere a quelli che erano i temi della
interrogazione, e cioè io ero partito da una precisa delibera,
quella del 20 settembre '96, n. 4087, attraverso la quale la Giunta
regionale riteneva necessario procedere con urgenza, motivata dal
rispetto dei tempi fissati nei programmi comunitari, alla
progettazione definitiva ed esecutiva degli interventi relativi al
Forte di Bard, anche al fine - come si diceva nella delibera della
Giunta - di recuperare i ritardi precedentemente accumulati nello
svolgimento del processo decisionale.
Questi ritardi evidentemente non potevano che essere imputati o
ai professionisti incaricati di addivenire allo studio di
fattibilità, che avrebbero potuto non rispettare i tempi
prefissati, ma sotto questo profilo l'Assessore oggi mi conferma
che i tempi indicati nel deliberato e posti a carico dei
professionisti sono stati rispettati, oppure alla macchina della
burocrazia interna per l'incapacità di far fronte a dei tempi
cosiddetti normali. Pertanto quello che è riportato dall'Assessore
come una mia valutazione, e cioè il fatto di ritardi accumulati nel
procedimento del processo decisionale, Assessore, non è
assolutamente una mia valutazione, ma questa frase è riportata
integralmente in una delibera di Giunta che ripete esattamente
questo concetto e fa proprio un concetto di ritardo accumulato nel
processo decisionale.
Quindi non si può venire a dire oggi qui che non c'è stato
nessun ritardo e che questo ritardo non è imputabile a nessuno,
quando lo stesso governo regionale lo ha espressamente riconosciuto
in un suo atto.
I ritardi ci sono e sono evidentemente attribuibili al periodo
che va da fine '94 al settembre '96, in cui la macchina regionale è
rimasta in qualche modo ferma; la macchina regionale poteva
comunque muoversi indipendentemente da quelli che erano i risvolti
di finanziamento della C.E., ma ha preferito invece aspettare senza
procedere.
Ha in qualche modo mortificato le professionalità presenti in
Valle d'Aosta, e questo si è già detto, nonostante che l'Assessore
in interviste rilasciate a televisioni private abbia detto delle
inesattezze totali, rilevando che questo atteggiamento della
Regione era in qualche modo obbligato. Ha rilasciato alle
televisioni private tutta una serie di affermazioni - non fatte in
questo Consiglio, devo riconoscerlo, dimostrando così poco buon
gusto - che sono totalmente inesatte, perché era possibile in
questo appalto-concorso far partecipare anche le professionalità
presenti in Valle d'Aosta. Invece c'è stata una precisa volontà
politica di escluderle attraverso quei criteri famosi già
contestati in precedenza. Purtroppo devo prendere atto che non ho
avuto delle risposte in merito a questi aspetti preliminari.
Il secondo punto aveva per oggetto la predisposizione
dell'appalto. Ora l'Assessore risponde sotto questo profilo che
l'incarico conferito da parte della Giunta al centro sviluppo era
indispensabile per l'indisponibilità del personale regionale e per
la complessità dell'appalto. Se andiamo a verificare la
predisposizione del bando, vediamo che è un normalissimo bando; la
regione fa appalti internazionali, non è il primo e non sarà
l'ultimo, ed è indecoroso che si sprechino decine di milioni
(perché questo è stato il costo del centro sviluppo) perché la
struttura interna all'amministrazione non sarebbe in grado, o ci
sarebbe una indisponibilità del personale per redigere un progetto
d'appalto che se andiamo a vedere nel concreto è un progetto di una
semplicità incredibile.
Non c'è nessuna complessità, è tutto condensato in poche pagine,
è la riproposizione di appalti già elaborati da altri assessorati,
per cui anche sotto questo profilo le argomentazioni dell'Assessore
mi trovano totalmente insoddisfatto, poiché sembrano più parole che
pervengono dalla burocrazia, dirette in qualche modo a difendere il
proprio ruolo, che non quelle di un amministratore che si preoccupa
di far marciare la macchina regionale nel migliore dei modi.
