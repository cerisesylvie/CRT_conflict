Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 2337 del 4 aprile 2012 - Resoconto
OGGETTO N. 2337/XIII - Interrogazione: "Interventi per
contrastare la diffusione del parassita del castagno".
Interrogazione
Si sta manifestando, con sempre maggior virulenza, un attacco
alle piante di castagno presenti in Valle d'Aosta da parte di un
parassita denominato cinipide galligeno del castagno.
La sua presenza è ormai diffusa in tutte le aree della
regione dove questa pianta è presente. Il parassita sembra avere
una notevole forza di propagazione.
Secondo quanto si è appreso, la perdita di produzione che
comportano i suoi attacchi può raggiungere anche il 70%.
Considerata la viva preoccupazione che il fenomeno sta
producendo fra i castanicoltori, soprattutto nella Bassa Valle dove
l'attacco è più massiccio e, di conseguenza, la perdita economica
più marcata.
Per questi motivi, i sottoscritti Consiglieri
regionali
Interrogano
l'Assessore all'Agricoltura e Risorse naturali per
sapere:
1) che cosa si sta facendo per contenere la diffusione di
questo parassita;
2) quanto è stato stanziato nel 2011 e nel corrente anno per
la lotta al cinipide galligeno;
3) con quale tempistica si conta di poter raggiungere al suo
eradicamento.
F.to: Louvin - Bertin - Chatrian - Giuseppe Cerise - Patrizia
Morelli
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito alle iniziative attuate per il
contenimento del cinipide del castagno, occorre fare una premessa:
questo insetto nocivo, di origine cinese, è stato introdotto
accidentalmente in Europa e contro questo insetto il Ministero
delle politiche agricole, il MIPAAF, ha emanato un decreto di lotta
obbligatoria, che disciplina in particolare l'attività vivaistica
castanicola considerata la fonte principale di propagazione del
parassita. Tale decreto prevede altresì che i servizi fitosanitari
regionali eseguano annualmente controlli ufficiali, per riscontrare
la presenza del cinipide nei territori di propria competenza.
A partire dalla primavera del 2008, in ottemperanza al suddetto
decreto, è stata allestita in Valle una rete di monitoraggio
costituita da 15 postazioni ubicate in alcuni castagneti
rappresentativi, compresi fra Pont-Saint-Martin ed Introd; al
contempo è stato organizzato da parte del Servizio fitosanitario
regionale un sopralluogo in una zona infestata del Piemonte, in
collaborazione con il Corpo forestale valdostano, per consentire ai
tecnici interessati di prendere visione dei sintomi
dell'infestazione, al fine di saperli riconoscere in campo. Nel
corso dei monitoraggi effettuati negli anni 2008-2009 è stata
appurata l'assenza del parassita in Valle d'Aosta. I primi
ritrovamenti risalgono alla primavera del 2010; nel corso dello
stesso anno, sono stati presi contatti con il DIVAPRA di Torino,
unico soggetto in grado di riprodurre e fornire il parassitoide,
per valutare la possibilità di intervenire prima possibile con la
lotta biologica in Valle d'Aosta. Nel 2011 è stata rilevata una
crescita esponenziale del parassita, che si è evidenziata con la
comparsa solo nei castagneti della Bassa Valle, di numerosissime
galle e deformazioni fogliari, accompagnate da una notevole
riduzione della produzione di frutti. È necessario precisare che il
calo produttivo del 2011 è da attribuire solo in parte al cinipide,
poiché i danni del settore sono da imputare ad un nuovo fungo
patogeno, identificato a livello molecolare dal Laboratorio
fitosanitario regionale, per il quale nell'attualità non esistono
mezzi di difesa.
"Cosa si sta facendo per contenere la diffusione di questo
parassita"
? Oltre al monitoraggio di cui sopra, nel 2011 è
stato chiesto al MIPAAF di usufruire di ulteriori lanci del
parassitoide per il 2012 nell'ambito del progetto nazionale di
lotta al cinipide. I quattro lanci di cui sopra, di cui due a spese
della Regione e due a spese del MIPAAF, verranno realizzati ad
aprile; la data sarà in funzione dell'andamento meteorologico e
quindi del raggiungimento del corretto stadio fenologico del
castagno. I siti di rilascio del parassitoide sono stati scelti dai
tecnici dell'Ufficio servizi fitosanitari, in accordo con i
ricercatori del DIVAPRA in base a criteri scientifici, sentendo
anche il parere di un rappresentante dei produttori castagnicoli
della Cooperativa "Il Riccio", anch'esso presente all'incontro. A
marzo 2012 tre tecnici dell'Ufficio servizi fitosanitari hanno
partecipato ad un corso di formazione, finanziato dal ministero,
nell'ambito del progetto nazionale di lotta biologica al cinipide
del castagno, tenutosi in Piemonte, nel corso del quale sono state
apprese le tecniche di allevamento del parassitoide. Tale
allevamento sarà realizzabile solo fra due anni, quando il
parassitoide sarà sicuramente insediato con successo nei siti di
rilascio valdostani. È stata ripetuta l'esperienza che è stata
prevista in altre zone. Sul prossimo numero de "L'Informatore
Agricolo" sarà pubblicato un articolo che spiegherà in dettaglio le
iniziative intraprese nel 2012 per la lotta al cinipide del
castagno in Valle d'Aosta, e quali sono le precauzioni che bisogna
adottare per favorire il successo dell'insediamento del
parassitoide.
"Quanto è stato stanziato nel 2011 e nel corrente anno per la
lotta al cinipide"
: per il momento sono stati impegnati 2.300
euro nel 2011 e 9.753 euro per il 2012, a copertura delle
iniziative sopra descritte, che prevedono i primi quattro lanci del
parassitoide entro aprile 2012. Alla citata spesa, da riferire a
due dei quattro lanci commissionati all'Università di Torino, si
aggiungono altri due lanci il cui costo è pari a zero per
l'Amministrazione regionale, secondo gli accordi conclusi con il
Ministero delle politiche agricole. Per il 2013 si prevede di
procedere con ulteriori due lanci per una spesa analoga a quella
impegnata nell'anno in corso.
"Con quale tempistica si conta di poter raggiungere al suo
eradicamento"
: l'eradicamento del cinipide del castagno non è
possibile, ma risulta proponibile un suo contenimento sotto una
soglia di tolleranza da attuarsi con lotta biologica. La lotta
biologica messa in atto permetterà l'instaurarsi di un equilibrio
naturale fra parassita e parassitoide, che prevede la riduzione del
parassita a livelli di presenza tali da non destare più
preoccupazione per la coltura e la relativa produzione, ma con
tempo sufficiente a garantire la sopravvivenza del parassitoide.
Alla luce delle esperienze giapponese e coreana, ed ora anche di
quella piemontese, tale equilibrio si intenderà raggiunto nell'arco
di 8-10 anni, mentre i primi risultati potrebbero già essere
apprezzabili fra 6-7 anni. Resta sottinteso che i siti dove avverrà
il rilascio saranno i primi a godere di questo equilibrio, in
quanto l'espansione spontanea del parassitoide nelle zone
circostanti avviene lentamente. Per favorire tale espansione si
prevede di diffondere artificialmente gli insetti utili,
raccogliendoli dai quattro siti di rilascio realizzati nell'anno in
corso, secondo le tecniche apprese nel workshop citato in
precedenza, con i nostri tecnici.
Presidente
- La parola al Consigliere Louvin.
Louvin (ALPE)
- Ringrazio l'Assessore.
Non siamo abituati ad entrare troppo nello specifico delle
problematiche botaniche, ma l'allarme che si è manifestato,
soprattutto in Bassa Valle, attorno alla problematica dei danni che
riporta la coltura del castagno per la diffusione di questo
parassita, dallo strano nome di "cinipide galligeno", è molto
forte, non sentito solo nell'ambito ristretto della cooperativa che
lei ha menzionato e che si occupa della trasformazione dei prodotti
del castagno, ma anche da parte di tanti piccoli proprietari che si
vedono fortemente danneggiati nel loro patrimonio arboreo.
Devo dirle, Assessore, che riscontriamo un certo ritardo, e
soprattutto una grossa carenza di informazione: ritardo perché ci
sembra che gli stanziamenti di 2.300 euro nel 2011 non segnalino un
grande impegno in questo contrasto, che sappiamo essere difficile,
e condividiamo tutto quello che lei ha detto in ordine alla
tipologia del modo di affrontare con il contrasto biologico questo
problema, e anche della tempistica lunga per i risultati; però
abbiamo consultato persone competenti nel settore e tutti hanno
rimarcato una certa lentezza ed insufficienza dei fondi a
disposizione.
Poi, Assessore, ho fatto fatica a reperire informazioni sul
punto, perché l'ultimo comunicato che il suo Assessorato ha dato in
merito risale al 2010, ed è un comunicato dove si annuncia il
rinvenimento di questo parassita: si segnalava la gravità della
minaccia e si chiedeva alla popolazione di segnalare il
rinvenimento dei sintomi caratteristici. Giustamente ha fatto
un'opera di monitoraggio allargato in questo modo...poi stop, poi
il proprietario valdostano di terreni non ha saputo più niente di
questa attività di contrasto!
Mi sono preso la cura di andare a vedere cosa succede in altre
Regioni, in particolare in Piemonte, dove c'è la pagina
corrispondente del sito una serie molto lunga di informazioni
puntuali sulla lotta obbligatoria, quello che lei ci ha detto
essere decreto ministeriale etc. Di tutto questo non ho trovato
traccia né in una deliberazione o altro provvedimento di Giunta né
sul sito della Regione, al di là del comunicato del 2010.
Mi permetto molto sommessamente, da profano, ma anche da
interprete di tante persone che gradirebbero che si utilizzassero
gli strumenti che abbiamo a disposizione...per sapere cosa si sta
facendo. Le sottolineo l'impressione - ma su questo si può
discutere - che ci si stia muovendo con un certo ritardo, sapendo
che la frontiera di Carema non è invalicabile per il cinipide: nel
momento in cui attacca tutti i boschi del Piemonte...era difficile
supporre che noi fossimo zona franca! Allora ci muoviamo con anni
di ritardo perché risalgono al 2004-2005 le prime informative in
Piemonte e qui, nel 2012, stiamo procedendo ai primi lanci,
nonostante questo fenomeno si stia radicando.
L'invito che le possiamo rivolgere è solo quello di essere più
partecipe con le sue strutture, soprattutto per i mezzi che
reclamano per fare efficacemente questa attività di contrasto. I
danni sono non solo naturali, ma anche economici perché, pur non
essendo una delle fonti primarie di sostentamento della nostra
comunità come era in passato, il castagno ha una sua rilevante
importanza ed investiamo anche parecchio per la promozione di
questi prodotti per il sostegno a chi ne fa attività di
trasformazione e commercializzazione, quindi sarebbe bene
difenderne e presidiarne al meglio la crescita e lo sviluppo.
Grazie.
