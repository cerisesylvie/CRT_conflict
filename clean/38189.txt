Classificazione
ACQUE
Acque pubbliche
AGRICOLTURA
Bonifica, miglioramenti e riordino fondiario



Oggetto del Consiglio n. 1779 del 2 febbraio 2016 - Resoconto
OGGETTO N. 1779/XIV - Interpellanza: "Situazione delle
domande depositate e non ancora istruite per le concessioni d'acqua
ad uso irriguo presentate dai consorzi irrigui e di miglioramento
fondiario".
Rosset (Presidente) -
Punto n. 29 dell'ordine del giorno.
Per l'illustrazione, chiede la parola il Consigliere Bertin, ne ha
facoltà.
Bertin (ALPE) -
Grazie Presidente.
Quest'interpellanza riguarda l'uso irriguo delle acque. Il
prelievo ad uso irriguo dei torrenti è stato disciplinato per la
prima volta nel periodo tra il 1920 e il 1930. Per alcuni di questi
antichi diritti il Genio statale all'epoca aveva regolarmente
rilasciato una concessione di prelievo. Sarebbe interessante sapere
quante sono quelle che hanno avuto questo rilascio ufficiale da
parte del Genio civile, altre invece sono rimaste soltanto a
livello di istruttorie nel cassetto. Il numero complessivo di
questi antichi diritti tra concessioni e domande non istruite è
pari a circa un migliaio, un numero evidentemente significativo.
Con la nascita della Repubblica, lo Statuto speciale della Regione
autonoma Valle d'Aosta, le competenze in tale materia sono passate
dallo Stato alla Regione. Da allora, praticamente dal dopoguerra ad
oggi le validità di questi antichi diritti di derivazione sono
state di volta in volta prorogate. Inoltre dopo la promulgazione
dello Statuto sono state rilasciate anche nuove concessioni e si
aggiungono immagino a quelle mille a cui si faceva riferimento in
precedenza. Teniamo anche presente che dal 1994 tutte le acque sono
diventate pubbliche e nuove richieste immagino si siano aggiunte.
Dalla promulgazione dello Statuto il 26 febbraio 1948, 68 anni fa,
con apposita legge regionale si è passati da una proroga all'altra,
mantenendo validi questi diritti.
L'ultima scadenza di queste proroghe, se non sbaglio, era
prevista per il 31 gennaio scorso, vale a dire la settimana scorsa.
Questo anche da informazioni avute da una precedente interrogazione
a risposta scritta che avevo presentato qualche tempo fa.
Volevamo pertanto sapere, anche in ragione di questa scadenza
prevista per la settimana scorsa, il quadro generale e fare il
punto della situazione relativamente a certi aspetti: ad esempio,
sapere quante siano le concessioni formalmente rilasciate ai
consorzi irrigui e di miglioramento fondiario. I consorzi
riconosciuti sono 177, sarebbe interessante sapere quanti di questi
177 hanno una concessione formale di questo diritto. Inoltre
vorremmo sapere: "quali potrebbero essere le conseguenze di una
mancata proroga per le domande la cui pratica non è ancora stata
istruita e per coloro i quali non abbiano presentato domanda di
riconoscimento e quali gli intendimenti in merito", e "se e quali
mezzi siano stati utilizzati per assicurare la massima divulgazione
dei termini di questa proroga". Queste sono le domande e l'intento
principale è quello di avere il quadro generale su questa
situazione. Grazie.
Presidente -
Per la risposta, chiede la parola
l'Assessore Baccega, ne ha facoltà.
Baccega (SA) -
Grazie Presidente.
Grazie Consigliere Bertin, lei è sempre molto attento alla
questione delle acque in Valle d'Aosta; questione che non è solo
una pratica agricola, ma è sicuramente tradizione, storia e cultura
per questa regione. Credo che la questione delle domande di
riconoscimento dei diritti di derivazione nata 10 anni fa, non è e
non si può quindi risolvere in una mera questione amministrativa:
se c'è o meno la proroga del diritto di derivazione. È dal 1956 che
in regione sono prorogati questi diritti di derivazione, talvolta
in leggero anticipo, oppure dopo la scadenza amministrativa del 31
dicembre, ma sempre nella ferma volontà politica di non mettere in
discussione diritti secolari.
Fatta questa premessa, per rispondere ai suoi quesiti, al
quesito n. 1, facciamo un po' di storia. Le ricordo che con
l'emanazione della legge 10 agosto 1884 n. 2644, successivamente
abrogata e sostituita dal decreto luogotenenziale del 20 novembre
1916, era stata data facoltà a tutti coloro i quali, per tutto il
trentennio anteriore alla pubblicazione della legge avessero
derivato e utilizzato acqua pubblica, di vedersi riconosciuto il
diritto a continuare l'esercizio della derivazione limitatamente al
quantitativo di acqua e forza motrice effettivamente utilizzata
durante quel trentennio. A seguito dell'emanazione del regio
decreto del 9 ottobre 1919 n. 2161 inoltre furono pubblicati in
appositi atti normativi gli elenchi delle acque che il Regno
d'Italia, a quella data, aveva indicato come pubbliche. Per effetto
dell'entrata in vigore di queste norme, furono presentate agli
uffici del Genio civile, che erano ubicati nel territorio
regionale, complessivamente 1216 domande di riconoscimento del
diritto di derivazione, tutte domande relative alle utenze ubicate
nell'attuale territorio della Valle d'Aosta. I diritti di
derivazione riguardanti queste domande vengono per consuetudine
chiamati "antichi diritti". Per alcune di esse, 582
complessivamente, gli uffici del Genio civile completarono
l'istruttoria di rito e il diritto venne riconosciuto con apposito
decreto che disciplinava puntualmente l'esercizio della
derivazione, nonché la scadenza della concessione: per tutti era
imposta al 31 gennaio 1947. Per tutte le altre domande di
riconoscimento, quindi le 634 mancanti, gli uffici del Genio civile
non riuscirono a completare l'istruttoria per il rallentamento
dell'attività amministrativa, ovviamente dovuto all'inizio della
seconda guerra mondiale. Attualmente gli antichi diritti di
prelievo idrico a scopo irriguo sono 1000: 432 dotati di decreto di
concessione e 568 privi di decreto, mentre le nuove concessioni
irrigue rilasciate direttamente dalla Regione dal 1948 in poi in
favore dei consorzi di miglioramento fondiario, dei consorzi
irrigui e delle consorterie ammontano a 37. Esistono poi tutte le
domande di riconoscimento presentate a seguito dell'entrata in
vigore della legge n. 36/1994, per la maggior parte di acqua
destinata ad usi irrigui per quantitativi molto piccoli e per le
quali la legge stessa riconosce la possibilità di continuarne l'uso
fino a quando non saranno istruite.
Con riferimento al quesito n. 2: "quali potrebbero essere le
conseguenze di una mancata proroga", la proroga verrà a breve
formalmente rinnovata con apposito provvedimento legislativo e non
vi è alcuna conseguenza per le domande non ancora istruite. In
tutte le istruttorie di derivazione di acqua la presenza di
prelievi relativi ad antichi diritti è stata e sarà considerata
come una derivazione effettiva.
Per rispondere al terzo quesito, poiché non c'è alcuna
informazione...da divulgare circa i termini di scadenza dell'ultima
proroga amministrativa, approvata con legge regionale n. 4 del 29
marzo 2007...tecnicamente esiste però l'esigenza del riconoscimento
mediante atto di concessione per allineare la situazione del
prelievo rappresentata dalle domande di quasi un secolo fa con
quella attuale. Molti dei cosiddetti "antichi diritti" non
risultano più attivi da parecchio tempo: si pensi a tutti quelli
utilizzati come forge, segherie, mulini, altri diritti; attualmente
sono esercitati sulla base della richiesta effettuata all'epoca,
che in molti casi indicava un'esigenza idrica non commisurata ai
reali fabbisogni. Infine, a causa delle modificazioni del
territorio e della sua utilizzazione che si sono verificati negli
ultimi anni sino ad oggi, molti degli antichi diritti non vengono
più esercitati nella posizione in cui erano originariamente
assentiti o comunque richiesti, creando non pochi problemi nel
corso delle istruttorie di nuove richieste in relazione
all'effettiva disponibilità della risorsa sulla base dei diritti
pregressi. Inoltre le esigenze idriche, in particolare per quanto
attiene l'utilizzo irriguo, si sono drasticamente modificate nel
corso del tempo sia per la migliorata efficienza dei sistemi
irrigui che per una diminuzione delle superfici irrigate. Lo stesso
panorama normativo sollecita interventi volti alla
razionalizzazione dei prelievi idrici. L'ultima proroga, ad
esempio, non era stata più di 15 anni come avveniva in passato,
bensì di soli nove anni per allineare la scadenza con quella
prevista dalla direttiva europea chiamata "Acqua" n. 2000, per
l'approvazione del piano di gestione delle acque. Com'è noto, è
stata avviata la procedura di aggiornamento del piano regionale di
tutela delle acque e anche a quanto previsto dal piano di gestione
del distretto padano approvato il 22 dicembre ultimo scorso.
Queste sono le informazioni che lei ha chiesto, mi auguro di
essere stato esaustivo. Ringrazio per l'attenzione.
Presidente -
Grazie Assessore. Per la replica, chiede la
parola il Consigliere Bertin, ne ha la facoltà.
Bertin (ALPE) -
Grazie Presidente.
L'obiettivo principale di quest'interpellanza è avere la visione
generale della situazione riguardante le concessioni ad uso
irriguo. È una vicenda complessa che personalmente conoscevo in
modo soltanto superficiale, anche perché, come abbiamo visto, sono
vicende che risalgono lontano nel tempo, addirittura all'inizio del
secolo scorso. Bisogna però considerare che nel frattempo molte
cose in quasi un secolo sono cambiate e credo sia necessario a
questo punto avere un quadro di riferimento stabile e chiaro
rispetto a queste concessioni. Credo che non si possa procedere ad
oltranza con delle proroghe dopo 70 anni, 70 anni da una proroga
all'altra evidentemente sono forse un po' troppo. Certo non si può
risolvere questa questione in poco tempo, anche perché ci rendiamo
conto che le difficoltà sono notevoli e oggettivamente pesanti, ma
prima o poi bisognerà avere almeno un percorso, iniziare un
percorso nel quale questa situazione venga...come dire? usando un
termine appropriato per questo settore, incanalata in una direzione
precisa con un quadro anche chiaro a proposito, anche in
considerazione di quello che si sta sviluppando intorno a questi
aspetti: ad esempio, avete previsto dei fondi da utilizzare dai
consorzi riguardo ipotetici sviluppi nel settore idroelettrico,
anche questo darà nuovo sviluppo a questi aspetti, che devono avere
un quadro preciso. Si sono avuti molti investimenti nel settore
agricolo dei fondi di miglioramento, pertanto un quadro anche
giuridico in questo senso più preciso certamente sarebbe
auspicabile. Anche sulle possibili conseguenze di trascinare questa
situazione in modo infinito penso che alla lunga potrebbe innescare
dei problemi, perché il settore delle acque è comunque un settore
che avrà delle evoluzioni, perché, come sappiamo, l'acqua sta
diventando sempre più una risorsa scarsa anche per le regioni come
la nostra. Pertanto è bene, secondo me, intraprendere una strada di
regolamentazione più chiara di tutte queste concessioni. Non vorrei
peraltro che qualche utilizzatore si fosse anche dimenticato di
aver fatto domanda o qualcosa del genere.
Per quanto riguarda la pubblicità, era più che altro per mettere
a conoscenza di questi aspetti, che, a mio avviso, bisogna in
qualche modo affrontare. Evidentemente non è una questione che si
può risolvere in poco tempo, bisogna avere una prospettiva di anni,
ma bisogna iniziare in un certo momento una strada che porti ad una
direzione precisa di regolamentazione per tutti, prima che si
inneschino problemi magari non dovuti alla legislazione nazionale,
ma addirittura europea. Grazie.
