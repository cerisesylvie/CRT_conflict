Classificazione
TRASPORTI E VIABILITÀ
Impianti a fune



Oggetto del Consiglio n. 2490 del 25 maggio 2023 - Resoconto
OGGETTO N. 2490/XVI - Ritiro di mozione: "Impegno del Governo
regionale a richiedere alla Società Monterosa e Cervino di
pubblicare gli studi propedeutici e preliminari sul collegamento
Cime Bianche".
Bertin (Presidente) -
Punto n. 11 all'ordine del giorno.
Per illustrare la mozione, ha chiesto la parola la consigliera
Minelli, ne ha facoltà.
Minelli (PCP) -
Il testo di questa mozione è stato
depositato più di un mese e mezzo fa, dopo che erano stati auditi
in Commissione i vertici delle società Monterosa e Cervino a
seguito dell'invio al Consiglio degli studi propedeutici
preliminari alla valutazione di fattibilità del collegamento
intervallivo di Cime Bianche, un invio che è avvenuto il 16 marzo
quando varie anticipazioni erano apparse su organi di stampa
nazionali ed esteri.
C'è poi stata appunto quest'audizione del 3 aprile in cui
abbiamo avuto una prima e sommaria illustrazione degli studi
suddetti che, come è stato sottolineato in Commissione da più
parti, richiederà un adeguato lavoro di analisi e approfondimento
considerata la notevole mole di elaborati prodotti, non mi
riferisco naturalmente soltanto a una lettura e a un'analisi da
parte dei singoli Consiglieri o dei singoli gruppi, ma anche a un
esame che sarà da effettuarsi in Commissione sulle singole parti
dello studio, alla presenza dei tecnici che hanno redatto i vari
documenti che lo compongono, un esame che è stato richiesto che
attendiamo e a cui naturalmente dovrà essere dedicato il tempo
necessario.
In quell'incontro di inizio aprile, come si può leggere dai
verbali, le società sono poi arrivate ad auspicare anche il
finanziamento pubblico dell'opera fino al 100% ponendo in tal modo
i costi totalmente, o nel caso dell'80% che invece si legge nello
studio, a carico della fiscalità generale.
Noi siamo convinte che l'ipotetica realizzazione del
collegamento intervallivo e le ricadute che a vari livelli
potrebbero esserci per l'intera comunità richiedono che sia data la
possibilità ai cittadini valdostani di visionare gli studi nella
loro completezza, perché non bastano degli incontri come quello del
26 aprile ad Ayas per conoscere e comprendere gli elementi della
proposta e le sue caratteristiche. Per questo noi avevamo chiesto
alle società Monterosa e Cervino se intendevano pubblicare la
documentazione sui loro rispettivi siti e il presidente
(omissis)
aveva in quell'occasione assicurato la
disponibilità a procedere in tal senso previa indicazione della
Regione.
Qui devo dire che mi è tornato subito in mente che quando noi
avevamo sollecitato a suo tempo lo studio alla Regione, solleciti
che sono stati fatti da novembre in poi, quello che ci eravamo
sempre sentiti dire era che erano le società che avevano
commissionato lo studio e che quindi la gestione delle modalità di
trasmissione spettava a loro. Quando poi è stato inviato a noi e
abbiamo chiesto di renderlo pubblico, si è detto che deve deciderlo
la Regione, quindi c'è un rimpallo, che è stato messo in evidenza.
Le interpretazioni variano a seconda dei momenti.
L'11 maggio scorso questo studio è stato infine pubblicato sul
sito della Monterosa, è possibile accedervi richiedendo delle
apposite credenziali. Mi viene da dire bene, anzi, meglio tardi che
mai, soprattutto considerato che prima dei Valdostani hanno potuto
avere informazioni i cittadini britannici e i cittadini lombardi
che leggono quotidianamente "Il Sole 24Ore", ma tant'è, questo è
quello che c'è stato.
A proposito di questa possibilità di accedere attraverso le
credenziali, ci è stato segnalato che i
file
si possono
scaricare uno alla volta, e sapete quanti sono, perché noi abbiamo
ricevuto un
WeTransfer
con tutto il materiale, chi ha potuto
scaricare il WeTransfer qui negli uffici lo ha fatto in poco tempo,
perché, come sappiamo, il collegamento è buono, chi ha dovuto
scaricarlo a casa... io ho provato a scaricarlo a casa, c'è voluta
una giornata e non esagero perché è esattamente così, ho lasciato
acceso il pc di notte e al mattino non aveva finito. Al di là di
questo, i file si scaricano uno alla volta, chi ha la pazienza di
farlo può vederli, certe cartografie sono molto pesanti, ci vuole
parecchio tempo per averle. Io credo che se la volontà era quella
di rendere il più possibile aperta la possibilità di consultazione,
si sarebbe potuto rendere più agevole il tutto e pubblicare
direttamente i documenti sul sito, come avviene normalmente per
delle cose che sono importanti. Questa è stata la scelta, so
comunque che ci sono varie persone che hanno chiesto le
credenziali, altre lo stanno facendo, stanno scaricando con
pazienza e leggeranno la documentazione.
Lo studio quindi è stato pubblicato, lo scopo e la finalità che
aveva questa mozione è superata, noi la ritiriamo, ma cogliamo
l'occasione per ricordare che le Commissioni III e IV sono sempre
in attesa del documento che è stato richiesto circa i vari
step
che adesso si prevedono, questa sorta di
cronoprogramma, sull'iter che si ha intenzione di seguire da qui in
poi. È stato anche dichiarato pubblicamente, "noi andiamo avanti"
ma non è chiaro a nessuno quale sia l'intenzione di procedere e con
quali modalità, al di là delle dichiarazioni più o meno condivise;
è successo anche nell'ultimo Consiglio, è stato detto:
"dichiarazioni condivise sulla compattezza della maggioranza
riguardo al sostegno al progetto", dichiarazioni che peraltro sono
venute soltanto dal presidente Testolin in risposta a
quell'interpellanza, non abbiamo sentito altre voci o
dichiarazioni, soprattutto non le abbiamo sentite dall'Assessore e
dai Consiglieri del gruppo FP-PD, che si sono astenuti quando è
stata presentata da noi la risoluzione in occasione della
discussione della petizione di Cime Bianche, come anche il
Consigliere e l'Assessore di Pour l'Autonomie, in difformità con il
resto della maggioranza che aveva votato contro, evidenziando in
quel momento una dubbia compattezza che poi forse si è verificata
in seguito, ma su questo manteniamo il dubbio.
Aspettiamo quindi di capire quando arriverà questo documento che
è stato sollecitato non soltanto da noi e sottolineiamo che le
Commissioni dovranno comunque procedere agli approfondimenti dei
documenti contenuti nello studio.
Confermo il ritiro della mozione.
Presidente -
La mozione è ritirata.
Il Consiglio prende atto del ritiro.
