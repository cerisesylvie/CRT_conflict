Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 3287 del 6 febbraio 2008 - Resoconto
OGGETTO N. 3287/XII - Interrogazione e interpellanza:
"Ricorso all'utilizzo di crediti vantati presso l'Istituto
dell'Assegno vitalizio e Versamento all'Istituto dell'assegno
vitalizio delle somme previste nel bilancio regionale
2008".
Interrogazione
Viste le notizie apparse sugli organi di informazione circa
le procedure che Augusto Rollandin intende seguire per estinguere
il debito contratto nei confronti dell'Amministrazione regionale a
seguito della Sentenza n. 473/2007/A della Corte dei Conti -
Sezione Prima Giurisdizionale Centrale d'Appello, depositata in
data 26/11/2007;
Appreso che il denaro per estinguere tale debito deriverebbe
dal credito vantato nei confronti dell'Istituto dell'Assegno
Vitalizio, per cui si attingerebbe dal Consiglio regionale il
denaro da versare all'Amministrazione regionale;
Considerato che la suddetta operazione potrebbe attuarsi solo
a fronte del totale trasferimento da parte della Regione
all'Istituto dell'Assegno Vitalizio delle somme che coprono
totalmente il debito progresso dell'Istituto stesso, ai sensi della
l.r. n. 28/99;
Preso atto che il comma 2 dell'articolo 18 della legge di
bilancio di previsione 2008, l.r. n. 32/07, prevede il
trasferimento di euro 4.900.000, a totale trasferimento del debito
progresso;
Ricordato che nel corso dell'esame in aula di tale legge di
bilancio era stato presentato dal gruppo Arcobaleno Vallée d'Aosta
un emendamento soppressivo di tale comma, che avrebbe impedito a
Rollandin di utilizzare soldi "regionali" per saldare debiti
contrattati con la Regione; e che tale emendamento era stato
respinto
la sottoscritta Consigliera regionale
Interroga
la Giunta regionale per sapere:
1) se la procedura proposta da Augusto Rollandin per pagare
il debito nei confronti della Regione avrebbe potuto essere
avviata, in caso della soppressione del comma 2 dell'articolo 18
della l.r. 3207 proposta dal gruppo Arcobaleno -Vallée
d'Aoste;
2) se la Regione ha già definito i tempi del trasferimento
integrale all'Istituto dell'Assegno Vitalizio e quali sono.
F.to: Squarzino Secondina
Interpellanza
Preso atto che con deliberazione n. 99/2008 la Giunta
regionale ha approvato la proposta di soggetto privato, avente al
10 dicembre 2007 un credito di euro 857.095,77 al lordo delle
ritenute di legge nei confronti dell'Istituto dell'assegno
vitalizio, inerente la definizione della sua posizione debitoria
nei confronti dell'Amministrazione regionale derivante dalla
sentenza di condanna della Corte dei Conti n. 2 del 2003 della sez.
giurisdizionale per la Valle d'Aosta e n. 473/2007/A della sez. I
giurisdizionale centrale d'appello e ha evidenziato che nella legge
di bilancio 2008-2010 del bilancio di previsione 2008 sono
stanziati euro 4.900.000,00 per l'Istituto dell'assegno vitalizio a
saldo del credito di cui all'articolo 12, della legge regionale 28
del 1999;
Ricordato che l'Istituto dell'assegno ha già goduto di un
trasferimento di euro 59.392.543,40 per i diritti maturati al 31
dicembre 1999, di euro 619.748,28 per l'anno 2000, di euro
2.582.284,50 per l'anno 2001, di euro 4.648.100,00 per l'anno 2002,
di euro 6.000.000,00 per il 2003, di euro 12.000.000,00 per il
2004, di euro 10.000.000,00 per il 2005, di euro 12.500.000,00 per
il 2006 e di 14.050.000,00 nel 2007;
Evidenziato che l'erogazione del saldo sopramenzionato è
genericamente prevista nel corso dell'anno 2008, mentre la
rateizzazione delle somme dovute dal soggetto privato è
precisamente definita entro e non oltre il 15 maggio 2008;
i sottoscritti Consiglieri regionali
Interpellano
la Giunta per conoscere con precisione quando si intenda
versare all'Istituto dell'assegno vitalizio i 4.900.000,00 euro
previsti dal bilancio regionale 2008, versamento che renderebbe
disponibile il credito vantato dal soggetto privato in
menzione.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Non so neanche se questa interpellanza ha
ancora un gran senso: bisogna capire se tutto questo che stiamo per
dire è già stato realizzato, ma lo scopriremo dalla risposta del
Presidente Caveri.
Il dato è questo: nei confronti di un soggetto privato
recentemente, il 10 dicembre 2007 - questo soggetto privato aveva
un credito di 857.000 euro al lordo delle ritenute di legge nei
confronti dell'Istituto dell'assegno vitalizio -, la Giunta ha
approvato una proposta di accettazione di una risoluzione
pro
rata
di una posizione debitoria nei confronti
dell'Amministrazione regionale, dovuta a delle sentenze di condanna
della Corte dei conti sia di Aosta che di Roma. In quella
deliberazione ha evidenziato che sono stati stanziati per il 2008
4,9 milioni di euro da destinare all'Istituto dell'assegno
vitalizio, a saldo del credito di cui all'articolo 12, legge
regionale n. 28/1999. Praticamente, nel momento in cui siamo
passati dal sistema retributivo al sistema contributivo del
vitalizio è emerso un debito, fra virgolette, dell'Amministrazione
regionale all'Istituto dell'assegno vitalizio, determinato in
9.000.000 di euro, eccetera. Questo debito negli anni da 619.000
euro del 2000 ai 4,9 milioni del 2008 è stato ripagato, però al
momento in cui ho scritto l'interpellanza non mi risultava che
fosse stata versata questa ultima quota di 4,9 milioni, perché
nell'accordo della delibera di Giunta con il soggetto privato c'era
scritto che si poteva transare con questa rateazione nel momento in
cui si fosse pagato da parte del vitalizio il credito maturato, ma
questo era possibile se tutto il debito dell'Amministrazione
regionale verso l'Istituto del vitalizio fosse stato completamente
pagato.
A parte che può essere interessante rendersi conto dei più di 60
milioni di euro, tenuto conto della svalutazione, si voleva capire
come mai veniva fuori che questo saldo del debito da parte del
soggetto era previsto entro il 15 maggio, mentre l'erogazione da
parte della Regione all'Istituto del vitalizio era genericamente
nel 2008. Si voleva capire in che data era intenzione della Giunta
liquidare questa partita, anche perché - aggiungo un piccolo dato -
da un'analisi più attenta è emerso che questi 4,9 milioni di euro,
che si dovrebbero dare da parte dell'Amministrazione regionale
all'Istituto del vitalizio degli ex Consiglieri regionali,
probabilmente non è sufficiente a coprire tutto il debito che è
stato costruito negli anni precedenti, quando c'era il meccanismo
retributivo, perché i conti fatti nel 1999 non hanno tenuto conto
di due cose: la prima, che per fortuna dal 1999 ad oggi la durata
media della vita è aumentata, quindi c'è il rischio che una parte
dei consiglieri regionali viva di più mediamente di quanto non era
stato previsto nel 1999, ma soprattutto che nel 1999 non era stata
calcolata per un errore o per una dimenticanza o per altre
motivazioni la percentuale dell'IRAP, che ogni anno l'assegno
vitalizio deve pagare sulle somme detenute. Quindi quelle cifre che
sono pagate allo Stato e che rientrano alla Regione per 9/10,
comportano una riduzione delle somme effettivamente disponibili da
parte dell'Istituto dell'assegno vitalizio.
Per queste motivazioni è importante capire quando ci sarà questo
versamento dei soldi, per capire se è possibile l'elargizione al
loro delle ritenute di legge del credito di questo soggetto privato
di 857.095,67 euro.
Si dà atto che, dalle ore 12,32, assume la presidenza il
Vicepresidente Tibaldi.
Presidente
- La parola al Presidente della Regione,
Caveri.
Caveri (UV)
- Rispondo anzitutto alla seconda domanda
della Consigliera Squarzino coincidente con l'interrogazione del
collega Sandri, dicendo che il trasferimento dei fondi regionali
all'Istituto dell'assegno vitalizio per la parte corrispondente al
credito residuo è stato disposto in data 22 gennaio 2008, mediante
l'emissione dei relativi mandati di pagamento e accreditato, credo,
il giorno 25.
Con riguardo alle altre questioni sollevate, dal punto di vista
tecnico, ricordo come le premesse di questa vicenda possano essere
riassunte. Avendo l'ex Consigliere Rollandin - lui come altri
consiglieri, alcuni li conosce bene, collega Squarzino, essendoci
una deliberazione che accomuna Rollandin con un consigliere che in
passato è stato nel suo gruppo politico - manifestato all'Istituto
dell'assegno vitalizio la volontà di avvalersi della facoltà di
erogazione anticipata della prestazione in regime di
capitalizzazione dell'assegno vitalizio e avendo egli comunicato
l'intenzione di esercitare il proprio diritto mediante ritiro
dell'intero capitale accumulato, il Consiglio direttivo
dell'Istituto, con atto n. 12 del maggio 2006, ha deliberato in
favore del Rollandin una rendita temporanea da percepirsi sino al
completo trasferimento da parte della Regione all'Istituto delle
somme di cui all'articolo 12, commi 1 e 2, della legge regionale 8
settembre 1999, n. 28.
La legge regionale n. 28, approvata con il voto unanime dei
Consiglieri (io non c'ero, ma così ho visto dagli atti del
Consiglio), stabilisce che, nel regime della capitalizzazione,
l'erogazione della prestazione è liquidabile in forma di capitale
solo dopo il complessivo trasferimento da parte della Regione
all'Istituto delle somme di cui sopra e che, fino a quel momento,
all'ex consigliere che abbia optato per l'erogazione della
prestazione in forma di capitale è comunque garantita l'erogazione
della prestazione in forma di rendita (vedasi articolo 7, comma 3,
legge regionale 28/1999). I fondi necessari per il trasferimento
all'Istituto medesimo del saldo del credito di cui all'articolo 12,
commi 1 e 2, della legge regionale n. 28/1999 risultano stanziati
con la legge di bilancio 2008/2010 nel bilancio di previsione per
l'anno 2008, stanziamento che come da lei affermato avrebbe potuto
essere impedito, se l'emendamento soppressivo presentato dal suo
gruppo fosse stato votato. Peccato, però, che questo non avrebbe
risolto il suo problema, visto che la legge del 1999, votata
unanimemente dal Consiglio regionale, impone il trasferimento dei
fondi sulla base di un piano di rientro che doveva completarsi
entro l'anno 2008, mediante il versamento dell'ultima rata
prevista, corrispondente al credito residuo vantato, a titolo di
interessi e rivalutazione, dall'Istituto dell'assegno
vitalizio.
Un'ultima precisazione: i soldi che potrebbero essere utilizzati
per il pagamento del debito (tenga conto che la proposta, piuttosto
articolata, è stata accettata dalla Giunta regionale al solo fine
di assicurare alla Regione il tempestivo recupero del credito,
senza ulteriori aggravi di spesa e con le più ampie garanzie
restitutorie) non sono soldi "regionali". Questa è demagogia che
forse potrà essere spesa dal punto di vista mediatico, ma che resta
priva di qualsivoglia fondamento giuridico. Si tratta di denari cui
il Consigliere Rollandin, lui così come, ripeto, altri Consiglieri,
hanno diritto singolarmente in virtù di quella legge regionale che
ha consentito la maturazione di ben precise posizioni creditorie:
questo è un fatto concreto, il resto rischia di essere pura
demagogia.
Presidente
- La parola alla Consigliera Squarzino
Secondina.
Squarzino (Arc-VA)
- Alcune annotazioni: anzitutto, noi,
non abbiamo votato quella legge, non eravamo presenti in aula, non
l'abbiamo votata! ...
(interruzione del Consigliere Vicquéry, fuori
microfono)
...Seconda osservazione: su alcuni meccanismi di questa legge
noi abbiamo presentato più volte delle modifiche per intervenire
proprio su un elemento che riteniamo non corretto, cioè questo
assegno vitalizio viene costruito con un terzo pagato dai
consiglieri e due terzi pagati dal Consiglio regionale con soldi
pubblici. Noi riteniamo che questo meccanismo non sia rispettoso
dei comportamenti e delle regole più diffuse nella definizione di
un fondo di pensionamento; non riteniamo giusto che con i soldi
pubblici venga pagato - ma molto - il lavoro fatto dai Consiglieri
anche una volta che lo hanno concluso. Abbiamo presentato un
disegno di legge chiaro al proposito, che questo Consiglio ha
bocciato! Quindi non ci riconosciamo in questo tipo di legge! Vedo
che invece il collega Cerise è d'accordo sul fatto che noi non
siamo d'accordo, quindi è ben contento - mi fa cenno con la testa -
lui che propone una soluzione totalmente diversa, ne prendo
atto...
(interruzione dell'Assessore Cerise, fuori microfono)
...siamo di fronte a situazioni diverse.
Seconda cosa. C'è un meccanismo tale per cui, diceva: entro il
2008. Noi abbiamo continuamente fatto delle proroghe per varie
leggi e nulla vietava che intervenissimo anche per prolungare
questo tempo; forse nel momento in cui il nostro gruppo ha fatto
questo emendamento alla legge finanziaria per il 2008-2010 non ci
siamo accorti che bisognava modificare anche la tempistica. È un
errore che abbiamo fatto, ma che nessuno né in Commissione né in
Consiglio ha sottolineato.
Siamo stati molto chiari nel chiedere che venga abrogato questo
famoso comma 2 dell'articolo 18, perché nella motivazione di questo
articolo nella relazione si diceva: il comma 2 dell'articolo 18
ridetermina l'importo residuo da trasferire all'Istituto per
l'assegno vitalizio, quota interessi, a conclusione del piano di
rientro. Abbiamo detto chiaramente: guardate che se noi siamo
contrari al fatto che si concluda questo piano di rientro; avevamo
anche detto che nulla vietava che si potesse rinviare di un anno
questo piano di rientro, tanto più che c'è la volontà politica da
parte del Consiglio regionale - espressa nella nomina di quella
commissione per affrontare i costi della politica - e una volta che
si fosse intervenuto sui costi della politica, chiaramente questo
intervento avrebbe un riflesso sul passato. Quindi eravamo stati
molto chiari in questo e prendo atto che in quel momento, in cui
era chiaro come si poneva il problema, quel nostro emendamento è
stato approvato con 23 voti della maggioranza di Governo, 4
astensioni della minoranza e 5 voti contrari della minoranza. Ne
prendo atto e questo esprime una volontà politica che noi non
condividevamo e non condividiamo.
Presidente
- La parola al Consigliere Sandri.
Sandri (PD)
- Intanto ringrazio il Presidente Caveri per
la schiettezza delle sue parole. Avete superato ogni velocità,
perché i soldi sono stati messi a disposizione il 1° gennaio, il 22
si sono subito premurati di scaricarli, cioè poi gli imprenditori,
gli insegnanti, gli agricoltori tutti dopo, prima mettiamo a posto
quelli della "casta"...
(interruzione del Presidente della Regione, fuori
microfono)
Presidente
- ... Presidente, lasci esprimere il
Consigliere Sandri.
Sandri (PD)
- ...c'è una velocità impressionante! In
nessun campo dell'Amministrazione regionale abbiamo questi tempi;
forse la matematica ci consentirà l'anno prossimo di migliorarci,
ma non credo. La cosa grave è che siamo nei confronti di un
soggetto privato, che è stato condannato per un danno grave
all'Amministrazione regionale. Guardate che in tutti questi anni di
gente che ha avuto problemi con l'Amministrazione regionale ce n'è
stata: c'è gente che ha pagato 10mila euro, 5mila euro, 8mila euro;
qui sono stati condannati, dopo tutti gli sconti, i tagli, la
liquidazione, eccetera, a dare comunque oltre 450mila euro
all'Amministrazione regionale, e tutto questo sappiamo che non è
stato dettato, come furbescamente detto dal Presidente Caveri: "noi
volevamo far recuperare prima possibile i soldi all'Amministrazione
regionale". I motivi li conosce tutta la Valle d'Aosta e sono
motivi di casta, sono motivi partitici, sono motivi di interessi di
una parte politica e non certo del benessere dell'Amministrazione
regionale! Questo è quanto i cittadini devono sapere: che gli
interessi di parte prevalgono sempre e comunque rispetto agli
interessi generali!
In tutto questo poi credo che una riflessione tutti noi la si
debba fare: con 62 milioni di euro, potevamo fare forse qualcosa di
meglio, non dico con tutti, con metà? Ma non dico neanche con metà:
con un terzo, cioè non potevamo liberare 20 milioni di euro per
fare qualcosa di buono nel campo dell'assistenza sanitaria, delle
ferrovie, dell'ospedale? Questa è una domanda a cui i cittadini
dovranno rispondere sia il 13 aprile che il 25 maggio: volete che
ancora si vada avanti con questi costi della politica, con questo
atteggiamento, con questo rivendicare anche nell'interruzione dei
Consiglieri di opposizione che parlano di queste cose, come dire:
andiamo a toccare qualcosa che è intrinseco al nostro stesso
lavoro. Un diritto acquisito non si capisce da quando, non si
capisce da chi.
Ricordo che in un momento in cui da parecchio tempo a livello
nazionale c'è la possibilità per ognuno di noi di utilizzare i
contributi figurativi per garantirci la pensione, sarebbe bene fare
un ragionamento ad ampio raggio sugli emolumenti dei consiglieri
regionali, in modo che non ci sia niente di indecoroso, perché il
decoro dei consiglieri regionali credo sia un interesse dell'intera
collettività, ma non ci siano gli eccessi degli ultimi decenni.
Credo che a questo riguardo possiamo fare un grande regalo alla
nostra regione, perché in Italia amministrazioni regionali e
parlamento, governate dall'una o dall'altra parte politica, non è
che hanno dato in questi anni un gran segnale di correttezza: noi
non siamo ancora arrivati a quei livelli, abbiamo sempre mantenuto
un livello più corretto, ma possiamo fare di più, perché il
benessere della valle necessita di una classe politica capace di
confrontarsi con questi elementi.
Una piccola annotazione: il Presidente Caveri citava questo
legame con il Conseil del Valais: i Consiglieri del Vallese non
hanno la pensione, non hanno l'assegno vitalizio e in un anno
percepiscono quello che noi percepiamo in poco più di un mese.
Forse lì esagerano, lì sono 135, ci sono condizioni diverse, però
forse dobbiamo renderci conto che abbiamo un po' esagerato.
L'altra questione con cui termino: credo che la precipitazione
con cui sono stati versati questi soldi, dimostra una cosa semplice
- che la politica può capire facilmente, ma che i cittadini
capiscono ancora più facilmente -: questo gruppo di potere che oggi
ci governa, rappresentato in particolare dalla Giunta regionale, è
ancora succube di poteri esterni alla Regione. Probabilmente quei
poteri esterni alla Regione diventeranno poteri interni fra breve,
però oggi questa è la situazione e credo che sia veramente una cosa
negativa dover prendere atto di questa situazione.
Presidente
- La parola al Presidente della Regione,
Caveri, per fatto personale.
Caveri (UV)
- "Succube" è veramente avvilente...
"furbescamente" se lo può tenere per lei... lei che sa che questi
soldi del vitalizio non sono quelli versati, ma sono in garanzia;
il resto gronda di demagogia, avendo il suo partito vecchio - non
so quale perché avete cambiato sigla tante volte - ha votato la
legislazione vigente a cui si riferisce.
Presidente
- Si conclude la seduta antimeridiana, il
Consiglio è aggiornato ad oggi pomeriggio alle 15,30.
La seduta è tolta.
---
La seduta termina alle ore 12,54.
