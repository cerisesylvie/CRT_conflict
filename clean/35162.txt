Classificazione
AMBIENTE
Stoccaggio e smaltimento rifiuti
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2726 del 5 dicembre 2012 - Resoconto
OGGETTO N. 2726/XIII - Nomina dei componenti e del Presidente
della Commissione consiliare speciale per la rideterminazione degli
indirizzi programmatici del sistema di gestione dei
rifiuti.
Il Consiglio
Premesso che con proprio provvedimento n. 2704/XIII in data
21 novembre 2012, ha deliberato:
a) di costituire, ai sensi dell'articolo 21 del regolamento
interno per il funzionamento del Consiglio regionale, una
Commissione consiliare speciale con l'incarico di:
- rideterminare gli indirizzi programmatici del sistema di
gestione dei rifiuti, verificando la fattibilità delle proposte
elaborate dalla suddetta commissione alla luce della normativa
vigente;
- di rimettere al Presidente del Consiglio, entro il mese di
marzo 2013, una relazione conclusiva del proprio operato;
b) di stabilire che la Commissione sia composta da 7
Consiglieri regionali, di cui 2 espressi dalla minoranza;
c) di provvedere alla nomina dei componenti della Commissione
speciale e del suo Presidente nel corso della prima seduta utile
del Consiglio Valle;
Considerata la necessità di provvedere alla nomina dei
componenti e del Presidente della suddetta Commissione consiliare
speciale;
Visti gli articoli 18, 20 e 21 del Regolamento interno che
prevedono che i componenti della Commissione consiliare speciale
siano nominati con votazione palese, su proposta del Presidente del
Consiglio, sentita la Conferenza dei Capigruppo e che il Presidente
della stessa sia nominato dal Consiglio;
Visto il parere favorevole rilasciato dal Dirigente della
Struttura Affari generali della Presidenza del Consiglio, ai sensi
dell'articolo 3, comma 4, della legge regionale 23 luglio 2010, n.
22, sulla legittimità della presente deliberazione;
Delibera
1) di nominare i Consiglieri Empereur, Salzone, Lattanzi e
Lavoyer per la maggioranza; per la minoranza i
Consiglieri
Bertin, Chatrian e Donzel,
quali componenti della
Commissione consiliare speciale per la rideterminazione degli
indirizzi programmatici del sistema di gestione dei
rifiuti;
2) di nominare il Consigliere Alberto Bertin quale Presidente
della suddetta Commissione consiliare speciale.
Presidente
- Chiedo la sospensione del Consiglio per una
riunione della maggioranza.
Si dà atto che la seduta è sospesa dalle ore 15,38 alle ore
16,59 e che dalle ore 16,59 riassume la presidenza il Presidente
Emily Rini.
Presidente
- Riprendiamo i lavori. Facendo seguito alle
riunioni dei Capigruppo appena effettuate, chiedo gentilmente di
distribuire la copia dei due emendamenti che vengono apportati alla
delibera di nomina della commissione stessa. Gli emendamenti n. 1 e
n. 2 rispettivamente recitano:
Emendamento
Nelle premesse dopo il secondo capoverso inserire il
seguente:
"Ritenuto, in relazione a quanto emerso nella riunione della
Conferenza dei Capigruppo del 5 dicembre 2012, di modificare la
deliberazione n. 2704/XIII in data 21 novembre 2012, stabilendo che
la Commissione consiliare speciale per la rideterminazione degli
indirizzi programmatici del sistema di gestione dei rifiuti
riferisca altresì al Consiglio in ordine all'andamento dei lavori
entro il 31 gennaio 2013 e che sia composta da 7 Consiglieri
regionali, di cui 3 espressi dalla minoranza;"
Emendamento
Al dispositivo aggiungere i seguenti punti:
"0.1) di modificare il punto 2) del dispositivo della
deliberazione n. 2704/XIII in data 21 novembre 2012, come segue:
"di stabilire che la Commissione riferisca al Consiglio in ordine
all'andamento dei propri lavori entro il 31 gennaio 2013 e rimetta
al Presidente del Consiglio regionale entro il mese di marzo 2013
una relazione conclusiva del proprio operato;"
"0.2) di modificare il punto 3) del dispositivo della
deliberazione n. 2704/XIII in data 21 novembre 2012, come segue:
"di stabilire che la Commissione sia composta da 7 Consiglieri
regionali, di cui 3 espressi dalla minoranza;".
La parola al Consigliere Donzel.
Donzel (PD)
- Intanto ringrazio sentitamente il
Presidente per aver concesso questo pomeriggio di sospendere i
lavori e di consentirci di riflettere su una serie di proposte su
un argomento così delicato come quello della composizione della
commissione. Farò un unico intervento, così non faccio perdere
tempo su tutta la questione.
Sono stati presentati degli emendamenti al testo della
risoluzione, che nel Consiglio precedente non era stato votato dal
nostro gruppo; accogliamo con favore gli emendamenti anche dopo un
confronto che abbiamo avuto con i rappresentanti del Comitato
promotore. Si tratta non solo di un riequilibrio di pesi
all'interno della commissione, che prevedono una maggiore
rappresentanza della minoranza, ma dal nostro punto di vista
importanti sono anche altri elementi che consentono di dire che
questa commissione è più speciale del normale e che nei verbali dei
Capigruppo risulta essere riconosciuta la presenza in audizione
permanente di un rappresentante del Comitato, e questo lo
giudichiamo innovativo e positivo per i lavori. Altrettanto
positivo consideriamo che i lavori vengono svolti in seduta
pubblica, quindi tutti i cittadini potranno, tramite i mezzi web,
collegarsi con l'attività della commissione. Altrettanto importante
è che ci sarà la possibilità di avere una relazione intermedia di
questi lavori e anche il fatto che non verrà considerato irrituale
che con una certa frequenza si abbia l'audizione di dirigenti
tecnici a supporto dell'attività della commissione.
Alla luce degli emendamenti proposti e alla luce di quanto
contenuto nei verbali della Capogruppo, che prevedono queste novità
particolarmente gradite da noi, ringrazio tutti i colleghi della
maggioranza per la sensibilità dimostrata nei nostri confronti e di
tutti coloro che hanno a cuore la soluzione del problema dei
rifiuti, ringrazio per queste modifiche e, a questo punto,
cercheremo di dare il nostro piccolo contributo ai lavori di questa
commissione, che grazie al contributo di tutti oggi è diventata più
speciale dell'altra volta. Grazie.
Président
- La parole à la Conseillère Patrizia
Morelli.
Morelli (ALPE)
- Merci Mme la Présidente.
Per associarmi al collega Donzel. Questa mattina, quando ci
siamo riuniti in Capigruppo, sembrava che la questione fosse
chiusa, tant'è che avevamo già preso posizione anche verso
l'esterno per una non partecipazione alla commissione. C'è stata
invece la possibilità di un dialogo che tutti abbiamo colto, quindi
ci auspichiamo realmente che questa commissione speciale possa
produrre risultati concreti e, da parte nostra, ci sarà il massimo
impegno.
Presidente
- Pongo in votazione gli
emendamenti
.
Consiglieri presenti, votanti e favorevoli: 34
Il Consiglio approva all'unanimità.
Presidente
- Come concordato in seno alla Conferenza dei
Capigruppo, formalizziamo i nomi dei componenti della commissione,
che sono: per la maggioranza, i Consiglieri Empereur, Salzone,
Lattanzi e Lavoyer e, per la minoranza, i Consiglieri Bertin,
Chatrian e Donzel.
Pongo in votazione questa proposta:
Consiglieri presenti, votanti e favorevoli: 34
Il Consiglio approva all'unanimità.
Presidente
- Passiamo alla votazione del Presidente della
Commissione, che avviene per votazione nominale su scheda.
La parola al Consigliere Donzel.
Donzel (PD)
- Grazie Presidente. Per come ha seguito la
questione della gestione dei rifiuti da lungo tempo, penso che la
persona indicata per svolgere l'attività di Presidente sia il
collega Bertin; spero che venga accolta dalla maggioranza dell'aula
questa nostra richiesta. Gli faccio fin d'ora i migliori
auguri.
Presidente
- Invito gli uscieri a distribuire le
schede.
Esito della votazione:
Consiglieri presenti e votanti: trentaquattro
Schede valide: trentatré
Schede bianche: sei
Schede nulle: una
Ha riportato voti:
Alberto Bertin: ventisette
Presidente
- In base all'esito della votazione viene
eletto a Presidente della Commissione speciale il Consigliere
Bertin.
(applausi in aula)
Il Consiglio
Premesso che con proprio provvedimento n. 2704/XIII in data
21 novembre 2012, ha deliberato:
a) di costituire, ai sensi dell'articolo 21 del regolamento
interno per il funzionamento del Consiglio regionale, una
Commissione consiliare speciale con l'incarico di:
- rideterminare gli indirizzi programmatici del sistema di
gestione dei rifiuti, verificando la fattibilità delle proposte
elaborate dalla suddetta commissione alla luce della normativa
vigente;
- di rimettere al Presidente del Consiglio, entro il mese di
marzo 2013, una relazione conclusiva del proprio operato;
b) di stabilire che la Commissione sia composta da 7
Consiglieri regionali, di cui 2 espressi dalla minoranza;
c) di provvedere alla nomina dei componenti della Commissione
speciale e del suo Presidente nel corso della prima seduta utile
del Consiglio Valle;
Considerata la necessità di provvedere alla nomina dei
componenti e del Presidente della suddetta Commissione consiliare
speciale;
Ritenuto, in relazione a quanto emerso nella riunione della
Conferenza dei Capigruppo del 5 dicembre 2012, di modificare la
deliberazione n. 2704/XIII in data 21 novembre 2012, stabilendo che
la Commissione consiliare speciale per la rideterminazione degli
indirizzi programmatici del sistema di gestione dei rifiuti
riferisca altresì al Consiglio in ordine all'andamento dei lavori
entro il 31 gennaio 2013 e che sia composta da 7 Consiglieri
regionali, di cui 3 espressi dalla minoranza;
Visti gli articoli 18, 20 e 21 del Regolamento interno che
prevedono che i componenti della Commissione consiliare speciale
siano nominati con votazione palese, su proposta del Presidente del
Consiglio, sentita la Conferenza dei Capigruppo e che il Presidente
della stessa sia nominato dal Consiglio;
Vista la proposta della Conferenza dei Capigruppo, riunitasi
in data odierna, ai sensi degli articoli 18, 20 e 21 del
Regolamento interno;
Dopo aver proceduto a votazioni separate e con gli esiti
sopra riportati:
- con votazione palese sugli emendamenti;
- con votazione palese sulla composizione della
Commissione;
- con votazione a schede segrete sulla nomina del Presidente
della Commissione;
Visto il parere favorevole rilasciato dal Dirigente della
Struttura Affari generali della Presidenza del Consiglio, ai sensi
dell'articolo 3, comma 4, della legge regionale 23 luglio 2010, n.
22, sulla legittimità della presente deliberazione;
Delibera
1) di modificare il punto 2) del dispositivo della
deliberazione n. 2704/XIII in data 21 novembre 2012, come segue:
"di stabilire che la Commissione riferisca al Consiglio in ordine
all'andamento dei propri lavori entro il 31 gennaio 2013 e rimetta
al Presidente del Consiglio regionale entro il mese di marzo 2013
una relazione conclusiva del proprio operato;";
2) di modificare il punto 3) del dispositivo della
deliberazione n. 2704/XIII in data 21 novembre 2012, come segue:
"di stabilire che la Commissione sia composta da 7 Consiglieri
regionali, di cui 3 espressi dalla minoranza;";
3) di nominare i Consiglieri Bertin, Chatrian, Donzel,
Empereur, Lattanzi, Lavoyer e Salzone, quali componenti della
Commissione consiliare speciale per la rideterminazione degli
indirizzi programmatici del sistema di gestione dei
rifiuti;
4) di nominare il Consigliere Bertin, quale Presidente della
suddetta Commissione consiliare speciale.
Presidente
- Con questo abbiamo concluso i lavori di
questa seduta del Consiglio regionale.
La seduta è tolta.
---
L'adunanza termina alle ore 17,16.
