Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 349 del 8 luglio 1981 - Resoconto
OGGETTO N. 349/81 - COMUNICAZIONI DEL PRESIDENTE DEL
CONSIGLIO.
Presidente -
Colleghi Consiglieri, riassumo l'attività
consiliare dal 29 giugno in poi.
Per quanto concerne i disegni di legge presentati, dandone
l'annuncio affermo, come è noto ai signori Consiglieri, che sono
già iscritti all'ordine del giorno perché nel frattempo sono stati
assegnati alla Commissione, che hanno avuto il parere e la loro
iscrizione è stata richiesta con urgenza da parte del Presidente
della Giunta.
Più avanti, cioè dopo le comunicazioni della Presidenza ed
eventuale discussione, farò delle proposte circa l'ordine dei
lavori.
Sono stati presentati e iscritti all'ordine del giorno i
seguenti disegni di legge:
D.L. n. 302, presentato dalla Giunta il 29 giugno 1981
concernente: "Contributo in conto interessi al Consorzio garanzia
fidi fra gli albergatori della Valle d'Aosta. Integrazione della
legge regionale 16.6.1978 n. 22 e successive modificazioni ed
integrazioni".
D.L. n. 303, presentato dalla Giunta il 29 giugno 1981
concernente: "Interventi per favorire l'inserimento lavorativo di
cittadini portatori di handicaps".
D.L. n. 304, presentato dalla Giunta il 29 giugno 1981
concernente: "Concessione di garanzia fideiussoria della Regione
presso l'Istituto Federale di Credito Agrario per il Piemonte, la
Liguria e la Valle d'Aosta a favore del "Consorzio di miglioramento
fondiario "Ru Courtaud" con sede in Comune di Saint-Vincent".
D.L. n. 305, presentato dalla Giunta il 29 giugno 1981
concernente: "Concessione di garanzia fideiussoria della Regione
presso l'Istituto Federale di Credito Agrario per il Piemonte, la
Liguria e la Valle d'Aosta a favore del Consorzio di miglioramento
fondiario "Doues-Champillon-Conca di By" con sede in Comune di
Doues".
D.L. n. 306, presentato dalla Giunta il 29 giugno 1981
concernente: "Mesures en faveur des travailleurs émigrés".
Disegni di legge di iniziativa popolare:
Presidente
- In data 3.7.1981 alle ore 10,00 i Signori
Elio Riccarand e Caterina Vigna, in rappresentanza del Comitato
promotore composto dai Signori Riccarand Elio, Contini Alberto,
Vigna Caterina e Gaioni Mario, hanno presentato a questa
Presidenza, ai sensi dell'articolo 31 della legge regionale
7.5.1975, n. 16, 2 proposte di legge di iniziativa popolare,
concernenti:
- Decentramento di fondi ai Comuni della Valle d'Aosta per il
finanziamento di opere pubbliche e di servizi di carattere sociale
e culturale.
- Interventi straordinari per la casa. Contributi a favore di
Comuni, Consorzi di Comuni e Comunità Montane per l'acquisizione e
la ristrutturazione di immobili e complessi edilizi da adibire ad
abitazione.
I medesimi hanno dichiarato che:
- la prima proposta è sottoscritta da 3.387 elettori e le firme
sono contenute in 142 fogli vidimati dal Cancelliere Capo del
Tribunale di Aosta in data 12.2.1981;
- la seconda proposta è sottoscritta da 3.393 elettori e le
firme sono contenute in 141 fogli vidimati dal Cancelliere Capo del
Tribunale di Aosta in data 12.2.1981.
Questa Presidenza ha immediatamente provveduto ad avviare l'iter
dei DD.LL. in relazione agli adempimenti previsti dall'articolo 28
del Regolamento interno per il funzionamento del Consiglio e degli
articoli 31 e seguenti della legge regionale 7 maggio 1975, n.
16.
Infatti i due disegni di legge, non appena ricevuti, sono stati
protocollati e numerati (essi erano i numeri 307 e 308) e sono
stati trasmessi in copia conforme ai Consiglieri.
Inoltre, in relazione al disposto dell'articolo 86 della legge
di contabilità regionale, si è provveduto a richiedere il parere
dell'Assessorato alle Finanze.
Infine, per quanto concerne le operazioni di verifica e di
computo delle firme dei proponenti, sentito l'Ufficio di Presidenza
del Consiglio, si è provveduto ad istituire, un Ufficio per i
referendum, distaccando temporaneamente alcuni funzionari della
Presidenza del Consiglio, sotto la sovraintendenza dei Consiglieri
Segretari Minuzzo e Tamone.
Si ritiene perciò che all'ordine del giorno della prossima
adunanza consiliare potrà essere inserita la trattazione
preliminare dei due disegni di legge, per la presa d'atto
dell'avvenuta verifica delle firme e per l'assegnazione dei
medesimi alle Commissioni consiliari competenti.
Disegni di legge vistati:
Presidente
- Ha ricevuto il visto il seguente disegno di
legge:
D.L. n. 274, concernente: "Istituzione dell'osservatorio per le
malattie delle piante nella Regione Autonoma della Valle
d'Aosta".
Disegni di legge non vistati:
Presidente
- Non vi sono disegni di legge non
vistati.
Deliberazioni vistate:
Presidente
- Non vi sono deliberazioni vistate.
Deliberazioni non vistate:
Presidente
- Non vi sono deliberazioni non vistate.
Riunioni di Commissioni:
Presidente
- Le riunioni di Commissione sono state le
seguenti:
- l'Ufficio di Presidenza si è riunito una volta;
- la I Commissione: una volta;
- la II Commissione: una volta;
- la III Commissione: una volta;
- la IV Commissione: due volte.
A questo proposito, forse, i Presidenti delle Commissioni
potranno dire qualcosa perché alcune riunioni sono andate deserte
per mancanza del numero legale dei componenti.
COMUNICAZIONI VARIE
Presidente
- Venerdì 3 luglio ha avuto luogo un incontro
con i Sindaci dei Comuni terremotati.
I Sindaci dei Comuni di Gignod, Etroubles, Saint-Oyen e
Saint-Rhémy, con lettera in data 26 giugno 1981 indirizzata agli
organi competenti e trasmessa per conoscenza a questa Presidenza e
a tutti i Capi gruppo consiliari, hanno denunciato la pericolosità
della strada statale n. 27 richiedendo adeguati interventi per la
tutela dell'incolumità dei cittadini.
Questa Presidenza avendo provveduto a trasmettere con
sollecitudine agli Organi competenti il testo dell'ordine del
giorno approvato dal Consiglio nell'adunanza dell'11 giugno 1981,
concernente l'approvazione da parte del Parlamento del disegno di
legge relativo al nuovo riparto fiscale tra Stato e Regione, con la
richiesta di incontri tra una delegazione consiliare, le
Commissioni parlamentari competenti ed i Presidenti dei Gruppi
parlamentari.
Ad oggi hanno fornito risposta assicurando il proprio interesse
e la propria disponibilità due Gruppi parlamentari e precisamente
il Gruppo PCI del Senato e il Gruppo MSI della Camera.
Questa Presidenza ha ricevuto, un comunicato diramato anche ai
Capi Gruppo, con il quale la Segreteria della CGIL protesta per la
sospensione di molti cantieri forestali regionali. Sullo stesso
argomento è pervenuta in data di ieri una lettera da parte di un
gruppo di lavoratori dei cantieri forestali di Verrès indirizzata
anche al Presidente della Giunta regionale, agli Assessori
all'Agricoltura e Foreste e ai Lavori Pubblici ed ai Capi Gruppo
consiliari. I lavoratori con la lettera in questione richiedono un
incontro sul problema dei cantieri di lavoro possibilmente alle ore
9,00 di domani giovedì 9 luglio 1981, prima della seduta del
Consiglio regionale.
Sentenza della Corte Costituzionale concernente la Valle
d'Aosta. Con sentenza n. 95 in data 9 aprile 1981, la Corte
Costituzionale, tra l'altro, ha dichiarato l'illegittimità
costituzionale dell'art. 31 della legge statale 5 agosto 1978, n.
468, per quanto concerne la Regione Valle d'Aosta. (L'art. 31 in
questione poneva l'obbligo per le Regioni di tenere il proprio
fondo di cassa, limitatamente ai fondi provenienti dallo Stato, in
conti correnti, non vincolati con il Tesoro).
Qui termina la prima parte delle comunicazioni del Presidente
del Consiglio, su cui apro la discussione.
Nessuno chiede la parola?
Allora possiamo procedere.
Ancora un tragico fatto di sangue. L'Ing. Giuseppe Taliercio,
Direttore del Petrolchimico di Porto Marghera, sequestrato dalle
Brigate Rosse il 20 maggio scorso, è stato assassinato dai
terroristi dopo un lungo e massacrante sedicente "processo".
Il corpo del Dirigente Industriale è stato ritrovato in un'auto,
a circa 200 metri dallo stabilimento Montedison.
Si è ripetuto, nel suo andamento e nel suo macabro epilogo, lo
stesso rituale seguito nella primavera del 1978, per Aldo Moro.
Di fronte a questo nuovo barbaro atto di ferocia, perpetrato nei
confronti di un onesto lavoratore è più che mai necessario il
massimo impegno di tutte le istituzioni democratiche nella
battaglia contro le criminali forze eversive.
A nome mio personale, e del Consiglio regionale tutto, nel
rinnovare la ferma condanna per questo ennesimo atto terroristico,
desiderio far giungere alla famiglia della vittima la più sentita
partecipazione al grave lutto che l'ha colpita.
