Classificazione
AMBIENTE



Oggetto del Consiglio n. 287 del 9 gennaio 2019 - Resoconto
OGGETTO N. 287/XV - Interrogazione: "Notizie in merito alle
autorizzazioni ministeriali relative alla cisterna di accumulo
dell'impianto di proprietà ENI nel Comune di Pollein".
Distort (Presidente) -
Passiamo al punto 16 all'ordine
del giorno. Ha chiesto la parola l'Assessore Chatrian. Prego
Assessore.
Chatrian (ALPE) -
Se la collega è d'accordo, prima di
rispondere alle singole domande farei una breve premessa per
inquadrare la questione.
La società Iseco di Saint Marcel il 1° novembre 2018 segnalava
l'immissione di idrocarburi provenienti dal collettore fognario
comprensoriale che ha comportato l'avvio di una fase di emergenza
nella gestione dell'impianto di depurazione delle acque reflue
urbane in Comune di Brissogne. Iseco precisava che l'origine dello
sversamento era stato individuato nella stazione di pompaggio
dell'oleodotto Eni di Pollein e che erano state poste in atto le
prime misure per minimizzare il trascinamento in effluente degli
idrocarburi contenuti nelle vasche dell'impianto di
depurazione.
Eni S.p.A., sempre in data 1° novembre 2018, ha provveduto alla
notifica dell'evento di contaminazione, precisando che lo
sversamento era probabilmente dovuto alla disfunzione o rottura
accidentale del sistema di recupero e segregazione delle acque
piovane nelle aree pavimentate interne alla stazione di pompaggio,
in quel momento in sospensione temporanea di esercizio. Eni faceva
anche presente nella nota che un quantitativo imprecisato
d'idrocarburi era confluito nella fognatura comunale e che, in base
alle prime informazioni, la fuoriuscita di prodotto aveva
interessato una parte del lato idrografico destro dell'alveo della
Dora Baltea. Nel corso di appositi sopralluoghi, eseguiti in
collaborazione con gli enti regionali preposti, l'estensione
dell'area contaminata è poi stata valutata in circa 350 metri
quadri.
Con ordinanza del Presidente della Regione n. 591 del 2 novembre
2018, sono state quindi fornite le prime disposizioni urgenti per
l'esecuzione delle operazioni di messa in sicurezza conseguenti
all'evento.
Con successiva ordinanza del Presidente della Regione, n. 600
del 9 novembre 2018, sono state fornite ulteriori disposizioni per
l'esecuzione dell'operazione di messa in sicurezza di emergenza che
hanno riguardato, oltre che la realizzazione d'idrometri di
controllo della qualità della falda all'interno e all'esterno
dell'area Eni, anche l'adozione di provvedimenti precauzionali a
tutela della salute delle persone, quali l'interruzione
dell'utilizzazione di tre pozzi, la cui acqua peraltro non era
utilizzata a scopo potabile.
Il 21 dicembre 2018 si è tenuta una conferenza dei servizi nel
corso della quale sono stati valutati i risultati delle diverse
indagini ambientali e concordate le misure da porre in atto.
Fatte queste premesse, risponderei alle quattro domande poste
dai Consiglieri. Per quanto riguarda la prima, le attività svolte
presso la stazione di pompaggio degli idrocarburi di Pollein sono
autorizzate dal Ministero dello sviluppo economico, secondo quanto
stabilito dalla legge 239 del 23 agosto 2004 di riordino del
settore energetico, che ha attribuito allo Stato compiti e funzioni
in materia di oli minerali, e dalla legge 4 aprile 2012 n. 35 che
ha individuato le infrastrutture e gli insediamenti strategici ai
sensi dell'articolo 1 della legge 239/2004.
Gli uffici del Corpo forestale della Valle d'Aosta, nell'ambito
delle verifiche conseguenti al procedimento di bonifica dell'area,
stanno, tra le altre cose, procedendo all'acquisizione delle
autorizzazioni. Al momento, quindi, l'amministrazione regionale non
è in possesso di queste autorizzazioni. In mancanza di questi atti
non è possibile verificare eventuali prescrizioni fissate dai
ministeri competenti.
Per quanto riguarda la seconda domanda, le informazioni relative
all'intero procedimento di bonifica, compresi tutti i dati dei
monitoraggi ambientali eseguiti fino a oggi, sono in possesso della
struttura regionale Attività estrattive, rifiuti e tutela delle
acque, oltreché degli altri soggetti che partecipano al
procedimento (Arpa, Dipartimento di prevenzione azienda Usl Valle
d'Aosta e Corpo forestale della Valle d'Aosta). Fino alla
conclusione del procedimento di bonifica tali dati non potranno
essere accessibili, ciò anche e soprattutto perché, a seguito
dell'evento di contaminazione, è in corso un procedimento
penale.
Terza risposta al quesito. C'è da precisare che la stazione di
pompaggio di cui stiamo parlando non è stata dismessa ma è al
momento in disuso, come dichiarato da Eni S.p.A, in attesa del
riavvio che dovrebbe avvenire a seguito del perfezionamento di
alcuni contratti commerciali. Una situazione simile a quella di
Pollein è stata rilevata anche presso la stazione di pompaggio
dell'Eni di Etroubles. A seguito di un sopralluogo eseguito dal
Corpo forestale della Valle d'Aosta congiuntamente all'Arpa, sono
state fornite all'Eni indicazioni sulle opere da eseguire al fine
di prevenire possibili contaminazioni da fuoriuscite di sostanze
presenti nei serbatoi.
È probabile che esistano in Valle d'Aosta altre attrezzature o
serbatoi in disuso o dismessi. L'Assessorato alle attività
produttive dispone di una parte d'informazione riferita alle
cisterne interrate installate dagli impianti di vendita di prodotti
petroliferi, ma, a quanto ci risulta, non è a conoscenza di altre
informazioni. Aggiungo che, in considerazione del fatto che la
presenza di serbatoi e cisterne potrebbe costituire una potenziale
fonte di contaminazione ambientale, il Dipartimento ambiente e il
Dipartimento industria hanno predisposto delle linee guida volte a
fornire indicazioni puntuali sulle operazioni d'installazione di
nuovi impianti di verifica dell'integrità dell'impianto e delle
tubature, nonché sulle operazioni di dismissione, bonifica e messa
in sicurezza degli stessi, comprese le verifiche sulla qualità
ambientale per accertare che non vi siano state contaminazioni dei
suoli e delle acque sotterranee. Tali linee guida sono state
pubblicate sul sito Internet della Regione nell'ottobre del
2017.
Per quanto riguarda l'ultima domanda,
"se sono pervenute
informazioni relative a un'eventuale contaminazione dell'area"
,
relativamente alla contaminazione dell'area di Pollein la struttura
competente afferma di non aver ricevuto informazioni.
Spero di aver risposto puntualmente ai quesiti della collega e
mi scuso per quanto riguarda l'inquadramento, ma era importante
inquadrare qual era il perimetro all'interno del quale abbiamo
cercato di rispondere puntualmente ai quesiti.
Presidente -
Grazie Assessore Chatrian. La parola alla
proponente, collega Minelli. Prego.
Minelli (RC-AC) -
Grazie all'Assessore per la
ricostruzione iniziale. Devo dire, però, che per quanto riguarda le
risposte che l'Assessore ha dato ai quesiti dell'interrogazione,
non posso dichiararmi soddisfatta. Quest'interrogazione era nata
come una
question time
in un Consiglio precedente e poi
ritirata perché non c'era il tempo in quel momento, non era il
caso. Discende anche da una richiesta d'informazioni che ho fatto
agli uffici, una richiesta di documentazione inoltrata in data 7
novembre, che ha prodotto le stesse identiche risposte date adesso
e in realtà, a distanza di oltre due mesi, speravo di avere qualche
indicazione in più.
In particolare si ribadisce quello che già gli uffici avevano
risposto. Riguardo alle autorizzazioni relative alla cisterna di
accumulo dell'Eni, si dice che queste acquisizioni non sono ancora
in possesso dell'Amministrazione. Si dice invece che, per quanto
riguarda le informazioni sull'oleodotto, c'è qualche informazione
in più. Sul fatto che ci siano anche degli altri impianti: era una
cosa che mi interessava perché nella risposta che io avevo ottenuto
alle mie domande c'era scritto che non c'erano molto probabilmente
altri serbatoi potenzialmente a rischio riconducibili all'Eni. La
mia domanda era più generale, non si limitava a chiedere dei
serbatoi ENI, e mi sembra di aver capito dalla risposta che è
probabile ma non certo che ci siano altri possibili impianti. A me
sembra strano che l'Amministrazione non abbia dei dati più
specifici. Anche riguardo al procedimento in corso, credo che,
essendo passati due mesi, qualche informazione in più si potrebbe
aver acquisito anche perché inizialmente c'è stato un grande
clamore intorno a questa notizia della fuoriuscita del
combustibile, poi però è tutto scomparso.
A me pare, quindi, che le informazioni siano esattamente le
stesse di oltre un mese fa. Io ho ricevuto la risposta il 7
dicembre e mi aspettavo che in oltre un mese qualche delucidazione
in più ci sarebbe stata.
Mi pare anche preoccupante che, per questioni che riguardano la
salute dei cittadini e l'ambiente, non ci sia un'attenzione
maggiore e una cura maggiore nelle cose.
Presidente -
Grazie collega Minelli. La parola
all'Assessore Chatrian per fatto personale, prego.
Chatrian (ALPE) -
Intervengo per fatto personale a
seguito delle affermazioni della collega: c'è un procedimento
penale in atto, quindi nessuno qui vuole nascondere nulla. Noi non
siamo in possesso di certi dati e mi sembrava di aver risposto in
maniera abbastanza diretta e chiara nelle varie risposte, collega
Minelli. C'è un procedimento penale in atto e noi non siamo nelle
condizioni, uno, di avere tutta la documentazione e, due, questi
dati non sono accessibili.
Presidente -
Chiede la parola la collega Minelli, per
cosa?
Minelli (RC-AC) -
Per fatto personale ribaltato. Io non
ho fatto un'accusa nello specifico all'Assessore. Dico che è quanto
meno strano che, con due mesi di tempo, non ci siano delle
informazioni in più. Non solo sulla questione del procedimento
penale ma, più in generale, su tutta la vicenda. Soltanto questo.
Non era un'accusa a nessuno.
Presidente -
Ritengo sia stata fatta sufficiente
chiarezza.
