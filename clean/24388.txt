Classificazione
CASA DA GIOCO



Oggetto del Consiglio n. 3321 del 20 febbraio 2008 - Resoconto
OGGETTO N. 3321/XII - Interrogazione: "Controllo delle mance
presso la Casa da gioco di Saint-Vincent".
Interrogazione
Visto il disposto dell'art. 2 del Disciplinare della "Casinò
S.p.a." in merito all'entrata in vigore dello
stesso
;
Visto l'art. 13 ("Controlli"), comma 1°, che recita: "Casino
S.p.a. assicurerà, con il più severo controllo, la regolarità dei
giochi e dei relativi incassi";
Considerato quanto recita ed impone, a Casino S.p.a., il
dettato del comma 5 dell'art. 13 del disciplinare (ovvero il
conteggio delle mance per gioco e per tavolo), in cui si legge che
Casino S.p.a. è tenuta inoltre a "fornire quotidianamente, per
gioco e per tavolo, nel rispetto della normativa vigente in materia
di lavoro, una dettagliata ed analitica contabilità delle mance,
consentendo a Regione il controllo anche ai fini dell'applicazione
dell'ultimo comma dei precedente articolo 11";
Considerata l'interpretazione da attribuirsi al dettato dei
precedenti commi che, al primo comma accennano al controllo e al
quinto, lettera c, con l'espressione "anche ai fini", non escludono
la richiamata forma di conteggio delle mance, quale elemento
essenziale per un controllo sulla regolarità del gioco e degli
incassi;
Visto il dettato del comma 1°, lett. B) dell'art. 20 di detto
disciplinare ("Decadenza e revoca della gestione"), e,
precisamente, il richiamo, tra le cause di decadenza,
dell'inosservanza degli obblighi di cui all'art. 13, comma
1°;
i sottoscritti Consiglieri regionali
Interrogano
l'Assessore regionale competente per conoscere:
1) se, qualora non sia applicata la norma al riguardo del
conteggio mance di cui all'art. 13, comma 5, lett. C), la Regione
intenda prendere dei provvedimenti;
2) in caso affermativo, quali provvedimenti
essa vorrà
prendere.
F.to: Bortot - Venturella
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Lei fa una serie di considerazioni
per arrivare a dire:
"
se, qualora non sia applicata la
norma al riguardo del conteggio mance di cui all'articolo 13, comma
5, lettera c), la Regione intenda prendere dei provvedimenti"
,
come ha modo di leggere, nell'attuale versione del disciplinare il
punto c) ha sicuramente quello che lei richiama, ossia
"...
fornire quotidianamente, per gioco e per tavolo... la contabilità
delle mance..."
, ma c'è una continuazione, ovvero:
"nel
rispetto della normativa vigente in materia di lavoro"
. Abbiamo
già avuto modo di confrontarci nei mesi di febbraio, aprile e
dicembre 2007 sempre su questo argomento. La precedente versione
del disciplinare creava un conflitto normativo con riferimento alle
disposizioni di diritto del lavoro e alle regole generali
sull'efficacia dei contratti, stante il disposto dell'articolo 1372
del Codice civile, che prevede che il contratto non produce effetto
rispetto ai terzi che nei casi previsti dalla legge. L'attuale
versione del disciplinare, sanando il precedente conflitto
normativo, rinvia la normativa vigente in materia di lavoro, che ha
fra le proprie fonti la contrattazione collettiva; in tal senso la
società "Casino de la Vallée" ha ricevuto e recepito indicazioni
sulla necessità di riproporre il tema in sede di confronto
sindacale, con esiti che non potranno dipendere solo dalla volontà
dell'azienda. Questo già ve lo avevo detto, ovvero già nel 2003
l'allora Direttore generale aveva avviato ancora nella precedente
legislatura tale tipo di confronto, senza peraltro avere nessun
tipo di risultato, tanto che i dipendenti dichiararono lo stato di
agitazione. Si ricorda infatti che il conteggio delle mance è
regolato contrattualmente, perché ha un impatto diretto sull'orario
di lavoro, sull'organico e sui tempi della produzione; in
particolare, se posso dare degli elementi in più, al punto 10 del
regolamento integrativo all'articolo 25 del contratto collettivo
aziendale del lavoro per i giochi francesi sono previste modalità
operative che consentono il conteggio gioco per gioco e non tavolo
per tavolo, previsioni del tutto analoghe sono previste nel
contratto collettivo per i giochi americani al punto 9 del
regolamento integrativo all'articolo 24. Il conteggio gioco per
gioco delle mance, così come da tempo praticato, è dunque un
vincolo contrattuale per ragioni logiche ed organizzative, ma anche
per ragioni formali essendo a tutti gli effetti un comportamento
concludente ai sensi dell'articolo 1372 del Codice civile. È utile
quindi ancora ricordare, per avere un quadro di insieme, che il
contratto collettivo aziendale di lavoro per i giochi francesi del
16 novembre 1993 tuttora in vigore, in tema di mance prevede:
"Le eventuali mance elargite dai clienti continueranno, come
d'uso, ad essere ripartite all'atto del loro accertamento
giornaliero in parti uguali fra gli incaricati degli impiegati
tecnici di gioco dei singoli reparti e gli incaricati dalla società
per la stessa. La ripartizione fra gli impiegati avviene
successivamente, secondo le consuetudini in vigore e le
deliberazioni liberamente assumibili a maggioranza degli stessi
impiegati interessati, fermo restando, come per il passato,
l'estraneità della società SITAV... "
- oggi "Casino de la
Vallée" -
"... che dovrà ricevere comunicazione mensile delle
spettanze individuali per l'applicazione delle ritenute fiscali e
contributive".
Uguale previsione è contenuta nel contratto collettivo per i
giochi americani. Tale previsione contrattuale quindi conferma
l'importante principio che la titolarità del diritto sulle mance è
fin dall'inizio ripartita fra lavoratori ed azienda, diritto che
pertanto si colloca al di fuori del rapporto di lavoro e della
relazione diretta fra prestazione e retribuzione. Infine si
desidera rassicurare gli interroganti sul fatto che la contabilità
delle mance avviene alla presenza del controllo regionale in
apposita sala, in un regime di pieno controllo e di correttezza,
tale da non inficiare le obbligazioni che sul piano operativo,
amministrativo e contabile l'azienda ha verso la Regione Valle
d'Aosta"; questo è quanto.
Presidente
- La parola al Consigliere Bortot.
Bortot (Arc-VA)
- La domanda che si pone a questo
Consiglio regionale è chi comanda al Casinò, perché è inutile che
abbiamo discusso 2 mesi fa un disciplinare sul quale abbiamo
scritto che
"Casinò S.p.a. assicurerà, con il più severo
controllo, la regolarità dei giochi e dei relativi incassi"
e
comma 5, lettera c): la
"Casinò S.p.a. è tenuta a fornire
quotidianamente, per gioco e per tavolo, nel rispetto della
normativa vigente in materia di lavoro..."
! Questo significa
che il controllo delle mance tavolo per tavolo si deve fare e si
può fare nel rispetto delle normative vigenti in materia di lavoro.
Quando lei ci dice che al conteggio delle mance sono presenti i
controllori regionali, certo che è vero, ma se le mance sono
conteggiate per tavolo e non per gioco e se un tavolo supera la
percentuale di mance previste dal disciplinare e questa percentuale
superiore va nel calderone assieme a tavoli che hanno raggiunto una
percentuale inferiore, si fa la "media del pollo" e la "Casino
S.p.a." non è in grado o non vuole controllare le mance tavolo per
tavolo. Mi risulta che l'organizzazione del lavoro spetta al datore
di lavoro, ho fatto per anni il tornitore, vicino a me c'erano
tanti tornitori, ma la produzione alla sera non era la somma dei 10
torni, per cui se uno non faceva niente, il sottoscritto o un altro
doveva fare il doppio, perché qui siamo in questa logica! Alla sera
la produzione del sottoscritto era la produzione del sottoscritto,
quella del mio collega era la sua e quella dell'Assessore era la
sua: questo fa parte dell'organizzazione del lavoro e non c'entra
niente con il rispetto in materia di lavoro. Il problema quindi è
ancora una volta... noi abbiamo fatto un disciplinare dove si
prende atto e si verifica un'altra volta che chi comanda
all'interno della Casa da gioco non è la maggioranza, non è il
Governo, non è il Consiglio di amministrazione qualsiasi esso sia,
ma sono le corporazioni! E, finché non "mettiamo mano" e non
dettiamo regole trasparenti su queste corporazioni, non ne verremo
mai a capo! È inutile allora nascondersi dietro una sequela di
riferimenti giuridici, sta di fatto che occorre un consiglio di
amministrazione consapevole che modifichi la gestione nella Casa da
gioco e che ridefinisca le modalità di controllo delle attività di
gioco, finché non si fa questo, è tutta "aria fritta"! Per
dimostrare quanto sto dicendo, siccome iniziamo sempre in ritardo,
quasi sempre per responsabilità della maggioranza, ho scoperto una
bella chicca che riguarda la Casa da gioco ed è un vertice di
maggioranza in data 12 febbraio 2008 nel quale viene firmato un
documento che individua le priorità del nuovo Consiglio di
amministrazione del Casinò. Ora vorrei che mi steste a sentire:
quando qui si discute di chi sono le competenze della Casa da gioco
e l'azionista di riferimento è il Consiglio regionale tramite i
suoi organi, il Governo e l'Assessore... poi si scopre che è stato
firmato il pomeriggio in un incontro fra i vertici di maggioranza e
il Presidente della Regione Luciano Caveri un documento
propedeutico e preliminare alla scelta delle persone che la Giunta
nominerà al vertice del "CdA" e fino a qui... noi abbiamo detto
un'altra cosa, voi avete fatto quello che avete voluto, ma rientra
nelle regole della democrazia (anche se di tipo un po'
autoritario). Quello che è grave è che nel documento le forze
politiche di maggioranza hanno indicato le priorità, ossia le forze
politiche della maggioranza - e non il Consiglio regionale -
indicano cosa bisogna fare nella Casa da gioco: veramente un
paradosso! Vi siete presi una bella cantonata! Assessore, non sono
soddisfatto della risposta, non mi ha detto che provvedimenti
intende attuare per far applicare il disciplinare approvato 2 mesi
fa... non c'entra niente l'organizzazione del lavoro, non c'entrano
niente gli accordi sindacali.
