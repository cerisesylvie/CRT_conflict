Classificazione
ORDINE PUBBLICO - FORZE ARMATE



Oggetto del Consiglio n. 2198 del 8 giugno 2016 - Resoconto
OGGETTO N. 2198/XIV - Approvazione di risoluzione:
"Inasprimento delle pene previste per il reato di
femminicidio".
Rosset (Presidente) -
Punto all'ordine del giorno n.
36.01, ha chiesto la parola la collega Fontana, ne ha facoltà.
Fontana (PD-SIN.VDA) -
Con questa risoluzione, vogliamo
testimoniare ai cittadini valdostani e ai colleghi del Consiglio
regionale la nostra profonda preoccupazione per gli ennesimi fatti
di cronaca che hanno come vittime donne innocenti: uccise per mano
di uomini senza scrupoli, capaci di manifestare atroci crudeltà
contro persone che sono spesso le loro compagne o mogli.
Morire a ventidue anni bruciata viva da un ex fidanzato geloso o
rischiare la vita per aver ingerito inconsapevolmente dell'acido
versato nella propria bevanda da un compagno che non vuole
accettare l'arrivo di una nuova vita, sono la punta di un
iceberg
: quello della violenza di genere, che ormai è un
fenomeno tristemente diffuso nella nostra società.
In questi anni la consapevolezza e la conoscenza del fenomeno
sono aumentate e qualche passo avanti è stato fatto: pensiamo ad
esempio all'introduzione nel 2009 del reato di
stalking
o
alla legge regionale sulle "Disposizioni urgenti in materia di
sicurezza per il contrasto della violenza di genere", ma tantissimo
c'è ancora da fare per far sì che le donne possano essere libere di
poter vivere la propria vita e di camminare tranquillamente per
strada senza doversi guardare intorno con il timore per la propria
incolumità.
I dati sulle violenze di genere dello scorso anno sono ancora
allarmanti, ma sono dati che purtroppo vanno rivisti al ribasso,
perché c'è ancora tanto sommerso: sono molte le donne che non hanno
la forza e il coraggio di denunciare situazioni insostenibili che
rimangono nascoste finché non balzano agli onori della cronaca,
quando ormai è troppo tardi. Le donne faticano a denunciare i
maltrattamenti e gli abusi, perché purtroppo il nostro Paese è
ancora lontano dal garantire loro sufficiente protezione dai
compagni e mariti violenti e molesti.
Non denunciano, perché spesso la nostra cultura - ben lontana
dal garantire la piena parità di genere - porta le vittime a
sentirsi colpevoli delle violenze subite.
Non denunciano perché non hanno l'autonomia economica necessaria
per lasciare il loro compagno aguzzino, per poter garantire a loro
e ai propri figli una vita dignitosa.
Negli ultimi dieci anni, le donne vittime di femminicidio sono
state 1.740: nel 40 percento dei casi il movente è di tipo
passionale. Solo nei primi cinque mesi del 2016 ci sono stati già
cinquantacinque femminicidi.
Cosa devono fare le istituzioni per frenare queste barbarie? Il
primo passaggio da fare è aprire realmente le porte della politica
alle donne; la sensibilità di cui le donne sono portatrici è
profondamente diversa da quella di un uomo e questo garantirebbe
leggi più idonee, più vicine alle esigenze e alle sensibilità del
genere femminile. In secondo luogo, bisogna lavorare
sull'educazione sin dalla più tenera età: qui ci rivolgiamo in
primo luogo a tutti i cittadini, perché il rispetto, ancora prima
della didattica e del diritto, nasce nelle nostre case, nasce dalla
collaborazione reciproca all'interno della famiglia. Insegniamo ai
nostri figli che le donne, così come gli uomini, sono un
incredibile risorsa sociale e soprattutto insegniamo loro
l'uguaglianza di genere, che è il miglior antidoto contro i
fenomeni di cui discutiamo oggi; educhiamoli anche all'altruismo,
alla generosità, alla gratuità delle azioni, valori imprescindibili
per una società che si definisce civile e democratica: valori che
un giorno potrebbero salvare la vita a una donna che corre per
strada chiedendo aiuto ai passanti.
Carissima Sara, sono estremamente addolorata per quello che ti è
successo, la tua morte orribile non deve essere dimenticata, ma
deve scuotere a lungo le nostre coscienze e i nostri animi,
affinché gesti del genere non si ripetano mai più. Il nostro
cordoglio va alla tua famiglia e alle famiglie di tutte le donne
uccise.
In un Paese moderno, morire solo perché si è donne non è
ammissibile. In questo mondo del "tutto e subito" - in cui il tempo
presente non esiste più, in cui predominano logiche di potere, in
cui la tecnologia caratterizza fortemente il nostro modo di pensare
e di agire, allineando i nostri desideri alle richieste del mercato
- sembra non esserci mai spazio per dire un no, per un rifiuto. Noi
invece alcuni no li dobbiamo dire, e anche a gran voce: no alla
violenza, no alla violenza sulle donne.
Affinché le istanze di cui discutiamo siano portate all'interno
dell'aula parlamentare, l'impegno di questa risoluzione, rivolta al
Governo regionale, è di invitare i nostri due rappresentanti in
Parlamento a chiedere un inasprimento delle pene per questi reati e
un maggior impegno da parte del Parlamento e del Governo nel
prevedere campagne televisive e sui
social network
mirate al
rispetto per le donne, nella speranza che il tutto inneschi
finalmente una vera rivoluzione culturale e un radicale cambio di
mentalità.
Un ultimo pensiero lo rivolgo alla donna trentaquattrenne
avvelenata dal compagno, fortunatamente ancora viva, anche se in
prognosi riservata; donna ancora in vita con in grembo il suo bimbo
che fortunatamente non sembra essere stato interessato dalla
sostanza tossica ingerita dalla madre, sostanza offertale dal
compagno camuffata da bevanda con l'intento di indurre un
aborto.
Carissima futura mamma e carissima donna, ti siamo vicini in
questo momento tragico e facciamo il tifo per tutti e due.
Un ringraziamento va a tutto il Consiglio regionale per la
sensibilità dimostrata su questo argomento e alle colleghe,
l'Assessore Emily Rini, Patrizia Morelli, Marilena Péaquin e
Chantal Certan.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Ringrazio la collega Fontana per aver
presentato questa risoluzione. Come sapete, è già stata presentata
una simile risoluzione al Ministro Boschi e pure gli Stati Generali
delle Donne, dopo i diversi gravissimi fatti avvenuti nelle scorse
settimane, si sono immediatamente attivati anche chiedendo un
incontro con la Ministra Boschi.
Avremmo presentato anche noi una risoluzione, che però andava
nel senso di questa presentato dalla collega Fontana. Credo che, al
di là di tutto quanto è già stato detto, vada aggiunto e vada
sottolineato che, laddove c'è il rispetto innanzitutto per la
diversità e per la complementarietà delle persone nella società,
non avviene questo. Quindi c'è da chiedersi perché succeda sempre
di più e in modo sempre più costante e sempre di più su persone che
in qualche modo hanno dei momenti particolari nella loro vita, che
a volte vengono letti come momenti di debolezza.
Io credo che bisogna iniziare a combattere e quello che si deve
fare, non è tanto avanzare una richiesta di parità o di uguaglianza
quanto di rispetto e di dignità: spesso è l'indifferenza che oggi
porta a questo, è una mancanza di cultura.
La collega Fontana ha parlato di campagne televisive e
programmazioni televisive che portino a sollecitare questo
rispetto: io credo che debbano essere fatte e debbano essere
immediatamente attivate campagne culturali televisive,
pubblicitarie che non incitino alla violenza.
Oggi molte delle programmazioni televisive sono indirizzate
verso odio e verso violenza. Sicuramente questo non può portare a
nulla di buono, ma continuerà ad incrementare l'indifferenza.
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Il nostro gruppo consiliare sostiene
convintamente questa risoluzione e si chiede, insieme a tutto
questo Consiglio, come sia possibile che una società evoluta dal
punto di vista economico sia così involuta dal punto di vista
sociale. Dico involuta, perché una società che esprime questa
violenza inaudita verso le donne, è sicuramente una società malata,
una società che ha bisogno di ripensare ai propri valori.
Quindi, oltre ad associarci a questa risoluzione, ci associamo
anche a quanto ha detto la consigliera Certan: "non è solo con un
inasprimento delle pene che potremo affrontare questo problema, ma
con un ripensamento ai valori fondanti della nostra società".
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Per aggiungere a quanto hanno detto i
colleghi soltanto un ringraziamento dovuto a chi nella nostra
regione da anni si occupa di ascolto, di accoglienza delle donne
maltrattate e lo fa in modo assolutamente volontario e gratuito:
quindi un ringraziamento al "Centro donne contro la violenza".
Poi, per ricordare che nella scorsa legislatura questo Consiglio
ha votato una legge contro la violenza di genere, che ha istituito
alcuni organismi che stanno cercando di funzionare.
Sarebbe importante che al
forum
permanente contro la
violenza di genere, di cui peraltro fanno parte anche le
rappresentanti del Consiglio regionale, vi fosse una partecipazione
costante, perché se è giusto e vero che noi in questa sede
sottolineiamo tutto quanto c'è di negativo, sottolineiamo l'aspetto
inaccettabile che nella nostra società evoluta succedano fatti come
quelli che ha ricordato la collega Fontana, dobbiamo ricordare che
noi abbiamo un ruolo, che è un ruolo legislativo importante, e
quindi dobbiamo dare corso a quanto votiamo in questo Consiglio
regionale.
Quindi l'attenzione è giusta, è corretta, così come la
partecipazione e il finanziamento naturalmente che deve
conseguirne.
Presidente -
Non ci sono altri interventi, possiamo
procedere con la votazione della risoluzione. Dichiaro aperta la
votazione.
Presenti: 31
Votanti: 31
Favorevoli: 31
Il Consiglio approva all'unanimità.
