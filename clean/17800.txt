Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 962 del 17 novembre 1999 - Resoconto
OGGETTO N. 962/XI Criteri per l'affidamento della futura
gestione del trenino "Cogne-Plan Praz". (Interpellanza)
Interpellanza Appreso che la gestione della ferrovia
Cogne-Plan Praz verrebbe affidata alla Pila S.p.A.;
Osservato che tale soluzione, non concordata con gli enti
locali, ha suscitato numerose perplessità, anche per
l’attuale situazione giuridica della suddetta
società;
Ritenuto opportuno conoscere quali sono state le valutazioni che
hanno condotto alla scelta di affidare tale gestione alla società
proprietaria degli impianti sciistici nella conca di Pila;
il sottoscritto Consigliere regionale
Interpella
la Giunta regionale per sapere:
1) in base a quali criteri e a quali valutazioni ci si è
orientati ad affidare alla Pila S.p.A. la futura gestione del
trenino "Cogne - Plan Praz";
2) come si pensa che si farà fronte ai quasi inevitabili
disavanzi di gestione della ferrovia.
F.to: Curtaz
Président
La parole au Conseiller Curtaz. Le Conseiller
Curtaz renonce à l'illustration de l'interpellation.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Si chiede in base a quali criteri e a quali
valutazioni ci si è orientati ad affidare alla Pila S.p.A. la
futura gestione del trenino Cogne-Plan Praz.
Prima di tutto una premessa sul fatto di concordare con le
amministrazioni locali: con le amministrazioni locali, in
particolare con l'Amministrazione di Cogne e con il suo Sindaco ho
avuto personalmente diversi incontri per illustrare sia i contenuti
del progetto di legge, sia la volontà dell'Amministrazione; un
conto è concordare, un conto è chi decide e il come fare lo decide
l'Amministrazione regionale.
Se il discorso è il concordare o lo scambiarsi delle
informazioni e tutto quello che normalmente si fa, questo è stato
fatto, ma se diciamo che la decisione di come gestire questa
struttura viene demandata agli enti locali, in questo caso non
siamo d'accordo.
Comunque l'Amministrazione regionale si è orientata a proporre
l'affidamento della gestione della tramvia intercomunale
Cogne-Charemoz-Cerise alla medesima società che gestisce la
telecabina Aosta-Pila nonché gli impianti di risalita del
Comprensorio sciistico di Pila al fine di realizzare
un'integrazione di esercizio per ovvii motivi di sinergia.
Non a caso all'interno dell'articolo 1 del disegno di legge si
può leggere:
"? ottimizzazione economica funzionale e gestionale
dei servizi stessi?"
e nella relazione di presentazione del
disegno stesso si è sottolineato come tale scelta permetterà
l'ottimizzazione del servizio e l'economicità del trasporto
attraverso l'abbattimento dei costi fissi essendo i due sistemi di
trasporto interconnessi, quindi la scelta della Pila S.p.A. per la
futura gestione del trenino va prevalentemente nella direzione di
ottimizzare i costi, di evitare di costituire un nuovo carrozzone e
se vogliamo spingerci più in là, l'auspicio è che a breve, non
appena si saranno chiarite le note vicende che interessano la
società Pila, soprattutto a seguito di questo collegamento, ci sia
un minimo di coordinamento fra la società Pila e la società che
attualmente gestisce gli impianti di risalita nel Comune di
Cogne.
Allo stato di fatto l'unica società che ha l'organizzazione per
poter gestire senza creare una nuova struttura è la società Pila,
diventava difficile darlo alla società che gestisce l'impianto nel
Comune di Cogne e diventava difficile darlo a due soggetti. Se ci
fosse stato un consorzio fra la Pila e la società d'impianti del
Comune di Cogne, nessuno avrebbe avuto delle obiezioni a
cointeressare tutte e due le società, al momento la scelta poteva
essere quella di scegliere un solo interlocutore, quindi non era
possibile dividere o interessare ambedue le società.
Secondo quesito: come si pensa di far fronte ai quasi
inevitabili disavanzi di gestione della ferrovia. Il quesito mi
pare anche interessante, già i principali fautori e sostenitori di
quest'intervento adesso sono preoccupatissimi del disavanzo di
gestione, problema che non ho sentito evidenziare molto negli anni
passati.
Comunque noi speriamo d'incentivare al massimo il pubblico
affinché lo stesso usufruisca della tramvia attraverso tutti i
mezzi disponibili: valorizzazione in ambito turistico-culturale,
una corretta politica tariffaria. L'obiettivo dell'Amministrazione
sarà quello di limitare al massimo i disavanzi di gestione e se
possibile tendere a una situazione di pareggio. Qualora ciò non
fosse possibile, non posso in questo momento anticipare le
decisioni dell'Amministrazione regionale, posso ipotizzare che
faremo fronte in maniera analoga a quanto già si fa per le
strutture di gestione similari presenti sul territorio regionale,
tipo impianti a fune oppure trasporto su gomma. È un'ipotesi; in
questo momento non sono in grado di dire come farò fronte a un
disavanzo di gestione che intanto non è quantificabile e non è
ancora un dato oggettivo. È un'ipotesi, ripeto, penso anche
concreta.
Président
La parole au Conseiller Curtaz.
Curtaz (PVA-cU)
Prima sulla premessa. L'Assessore Lavoyer
ha fatto riferimento a un confronto che sarebbe avvenuto in maniera
completa con le amministrazioni locali riservando poi alla Giunta,
giustamente, la facoltà di decidere. Questo nessuno lo contesta, mi
pare però che da parte degli stessi organismi locali c'è stata una
critica su questa vicenda, tant'è che sul giornale che esibisco il
Sindaco di Cogne dice che si aspettava un maggior coinvolgimento.
Fra l'altro quest'affermazione è stata pubblicata su un giornale
notoriamente non ostile nei confronti all'Assessore Lavoyer, quindi
credo proprio che le critiche del Sindaco di Cogne fossero in
qualche modo fondate, evidentemente non ce le siamo inventate
noi.
Per quanto riguarda il merito dell'interpellanza, l'Assessore
Lavoyer, seppure in maniera molto stringata, ha dato una risposta
che segue anche una certa logica: "Non trovo niente di strano che
si cerchi di ottimizzare la gestione, che si cerchino delle linee
d'integrazione e di sinergia rispetto alla gestione del
comprensorio". Quello che forse sarebbe stato necessario
approfondire, e che mi aspettavo, è come si inquadra questa scelta
nell'attuale situazione di crisi di quella società, ma
evidentemente è uno scenario che dobbiamo comporre per avere
un'idea più precisa, visto che stamani il Presidente della Giunta,
rispondendo ad un'interrogazione degli Autonomisti, ha dato delle
risposte circa il possibile futuro scenario della Pila S.p.A. e se
vogliamo questa risposta può integrare quello che ha appena detto
l'Assessore.
Quanto alla seconda domanda dell'interpellanza, all'Assessore è
sfuggita una cosa ed è per questo che la sua ironia è un po' a
sproposito perché, mentre era immaginabile una gestione pubblica di
questa struttura e allora non ci saremmo posti il problema di come
far fronte ai disavanzi, che io credo che siano inevitabili.
Sono d'accordo che per il trasporto pubblico l'ente pubblico
intervenga per coprire parte delle spese, come in tanti altri
settori, l'agricoltura, eccetera, ma non è questo il punto. Il
fatto che si vada a una gestione privatistica comporta altri
problemi, per questo volevo sapere se si avevano idee più precise,
perché un conto è una gestione diretta e allora è ovvio che del
disavanzo si fa carico l'Amministrazione direttamente, ma in questo
caso a me interessava capire se c'erano già delle idee su come
gestire con la futura concessionaria questa problematica. Prendo
atto che a questa cosa non si è ancora pensato, forse è ancora
prematuro.
Un altro problema che pongo all'attenzione della Giunta sarà
quello delle assunzioni perché qui andremo a gestire una struttura
pubblica con dei dipendenti privati. Quindi credo che anche come
verranno fatte le assunzioni sarà un tema abbastanza interessante
da affrontare nel momento in cui si porrà.
È chiaro che su quest'argomento manterremo la nostra attenzione
alta perché, pur con tutte le difficoltà che il progetto ha
incontrato, noi lo riteniamo un progetto valido, quindi speriamo
che la gestione sia pari alle aspettative che questo progetto ha
creato anche se inevitabilmente negli anni il progetto è stato, non
per responsabilità dell'Amministrazione regionale, ma per
responsabilità ministeriali, a poco a poco ridimensionato.
