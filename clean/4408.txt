Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 83 del 11 febbraio 1982 - Resoconto
OGGETTO N. 83/VII - APPROVAZIONE DEL PIANO OPERATIVO PER LO
SVILUPPO DEI SISTEMI DI AUTOMAZIONE DELLA REGIONE VALLE D'AOSTA -
DELEGA ALLA GIUNTA.
PRESIDENTE
:
Do lettura del testo della
delibera:
IL CONSIGLIO REGIONALE
constatato che:
- La ITALSIDER, nell'ambito del contratto di consulenza
approvato con deliberazione di Giunta n. 818 del 20.2.1981, ha
presentato un piano generale di sviluppo dei sistemi di
informazione della Regione.
- Il piano è stato predisposto evidenziando tutte le esigenze
dei vari servizi della Regione e logicamente lo stesso richiede un
lasso di tempo di alcuni anni per la sua operatività.
- L'ITALSIDER ha inoltre presentato un piano operativo delle
realizzazioni che a breve termine possono essere attuate così
articolate:
- SISTEMA INFORMATIVO REGIONALE
- anagrafe regionale
- gestione patrimonio immobiliare e mobiliare
- completamento applicazioni già in esercizio (Bilancio,
gestione personale)
- gestione archivio anagrafico registro ditte
- SISTEMA INFORMATIVO SANITARIO
- avvio della fase di analisi generale delle funzioni da
automatizzare e quindi decisione sulla priorità dei progetti da
realizzare
- gestione presenze personale dipendente (sistema ora).
- Per una pratica realizzazione del piano è necessario:
1) l'istituzione di un comitato di pianificazione dell'EDP
regionale composto da:
il Presidente della Giunta
l'Assessore regionale alle Finanze
due Consiglieri regionali
il dirigente Assessorato Finanze quale responsabile
Amministrativo del Centro la consulenza ITALSIDER, quale supporto
tecnico operativo
2) l'ampliamento organico del personale del centro elettronico
di:
due analisti
due operatori
3) autorizzare un contratto di consulenza a termine, anni 2, per
un massimo di quattro sistemisti di una casa software da affiancare
agli analisti regionali nei lavori di progettazione e realizzazione
dei nuovi progetti
4) sostituire il calcolatore attualmente in locazione con uno
più potente per il sistema informativo regionale e ad avvenuta
progettazione del sistema informativo sanitario, affittarne un
secondo anche per le necessarie funzioni di back-up al primo.
- Il piano finanziario predisposto dall'ITALSIDER prevede i
seguenti costi:
1982 1983
calcolatore sistema informativo sanitario 300 L/MIL
calcolatore sistema informativo regionale 75L/MIL 300 L/MIL
sistemisti esterni 400L/MIL 300 L/MIL
consulenza ITALSIDER 60L/MIL 60 L/MIL
TOTALE 535L/MIL 960 L/MIL
Delibera
1°) di approvare il piano operativo per l'automazione dei
servizi regionali come indicato in premessa;
2°) di delegare alla Giunta regionale la realizzazione del piano
di cui si tratta mediante l'adozione dei conseguenti provvedimenti
deliberativi.
PRESIDENTE
:
Ha chiesto di parlare il Presidente
della Giunta che è relatore, ne ha facoltà.
ANDRIONE
- (U.V.):
L'Amministrazione regionale si
trova confrontata al vasto problema dell'informatica ed alla
necessità di dotare l'Amministrazione stessa di un sistema coerente
che risponda per un periodo di tempo limitato, ma comunque
apprezzabile, ai bisogni della Regione Autonoma Valle d'Aosta.
Quindi occorre informare subito che non si tratta di un sistema
informativo previsto in eterno, né della soluzione carismatica di
ogni problema, ma si tratta di fare un passo corrispondente ai
bisogni attuali e conforme alle necessità della Regione in questo
momento.
Un anno fa, il 20 gennaio 1981, la Regione ha dato un incarico
di consulenza all'equipe che dirige l'informatica dell'Italsider,
in particolare all'Ing. Belgrano, facendo stato di fatti esistenti
e cioè che esiste un centro meccanografico della Regione, diretto
da un "setting" di analisti, di programmatori, che risponde ai
bisogni della Regione in maniera oggi giudicata insufficiente, che
evidentemente lo sarà ancora di più in un prossimo futuro, a misura
che si svilupperanno i bisogni della Regione.
E' una constatazione di fatto, è impossibile rispondere a questi
bisogni assumendo personale, anche con modificazioni tabellari e
previsioni di posti specifici in organico, per il fatto che oggi i
programmatori analisti di un certo livello sono pagati in maniera
nettamente superiore ai parametri di stipendio dei dirigenti della
Regione. Dato che questa situazione non può essere corretta in
breve tempo e poiché esiste da parte della Regione la necessità di
dotarsi di certe strutture, è stata scelta la strada della
consulenza esterna con l'appoggio ed il supporto del Centro
esistente. Da parte della Giunta regionale sono state date ai
consulenti alcune direttive, e cioè come si può rispondere, per un
periodo ipotizzato di cinque anni - che poi potrebbe anche essere
più breve - a certi bisogni assolutamente urgenti della Regione,
che sono elencati al IV° paragrafo e che dicono:
Sistema informativo regionale
Anagrafe regionale
Gestione patrimonio mobiliare ed immobiliare
Completamento applicazioni già in esercizio (bilancio, gestione
personale)
Gestione archivio anagrafico registro ditte.
Queste sono già in esercizio. Da questo paragrafo occorre fare
una graffa e scendere al n. 4 (perché uno è funzione dell'altro),
dove si dice:
"Sostituire il calcolatore attualmente in locazione", che è uno
dei punti nodali di tutta la questione, perché io credo, nessuno di
noi possiede competenze tecniche e scientifiche tali da poter fare
una scelta fra i differenti casi che si presentano e che propongono
gli ordinatori. Occorre avere consulenti in materia, la cui
consulenza poi può essere a sua volta posta a controllo e a
confronto, ma è assolutamente indispensabile perché il mercato in
materia - lo sapete meglio di me - è particolarmente teso e
difficile.
Contemporaneamente era necessario porre il problema del sistema
informativo sanitario ed è previsto - al paragrafo V° mi
sembra:
- avvio della fase di analisi generale delle funzioni da
automatizzare;
- gestione presenze personale dipendente (sistema ora). Sistema
ora per il non assenteismo, per lo meno per la presenza effettiva
delle persone al loro posto di lavoro.
Nelle istruzioni date dalla Giunta regionale è stato specificato
che questo servizio dovrà essere posto in staff, cioè dovrà essere
alle dipendenze gerarchiche - formali evidentemente - della
Presidenza della Giunta, in modo che sia accessibile da parte di
tutti gli Assessorati, da parte del Consiglio regionale e che non
sia uno strumento riservato ad un solo Assessorato, per quanto
possa essere poi più utilizzato da un Assessorato rispetto ad un
altro.
Per tale motivo è previsto uno specifico Comitato di
pianificazione, di cui all'elenco del n. 1, e penso che su questa
parte non vi sia niente altro da dire. Vi è evidentemente la
necessità dell'ampliamento di organico, che dopo l'approvazione del
bilancio verrà presentata a questo Consiglio, con specifica legge,
che trasferirà anche la subordinazione gerarchica del Centro alla
Presidenza della Giunta.
Infine vi è la parte spesa che è presunta, ma che comunque
grosso modo dovrebbe dare un'idea al Consiglio delle necessità
finanziarie in materia.
Procedendo in questo modo, sembra alla Giunta regionale di avere
un duplice vantaggio, e cioè di avere oggi da un lato un servizio
corrispondente alle nostre necessità o almeno che può diventarlo in
tempi molto brevi, dall'altro restare disponibili ed aperti a
soluzioni più avanzate e più complete che potranno presentarsi.
Non ci siamo sentiti in questo momento di fare delle scelte a
grande respiro, poiché in questa materia l'innovazione tecnologica
è continua e la vita di certi sistemi è particolarmente breve e
soggetta a nuove scoperte, ma al tempo stesso impostiamo già le
necessità inderogabili della Regione in materia di informatica.
Pertanto si richiede al Consiglio di approvare questo piano
operativo che evidentemente troverà poi attuazione in una serie di
disegni di leggi regionali che saranno sottoposti al Consiglio.
PRESIDENTE
:
E' aperta la discussione generale
sulla relazione del Presidente della Giunta.
Ha chiesto di parlare il Consigliere Tonino, ne ha facoltà.
TONINO
- (P.C.I.)
: Il Presidente della Giunta ha
appena detto una cosa che condivido anch'io, cioè che questa Giunta
non si sente in grado di fare delle scelte di grande respiro; ma
questo non riguarda solo questo settore, ma anche tutti gli altri
della nostra Regione, ed il piano di oggi che investe un settore
che sta diventando sempre più importante, è la dimostrazione della
limitatezza di questa Giunta.
Tuttavia occorre fare una considerazione preliminare, ed è
quella che nel settore della elaborazione elettronica dei dati, è
rischioso farsi delle illusioni. nel senso di sperare di recuperare
efficienza e funzionalità nella Pubblica Amministrazione con la
sola introduzione dello strumento tecnico, anche se sofisticato
quale è l'elaboratore. In sostanza, introdurre l'informatica non
vuol dire stabilire un'alternativa ad un'approfondita
riorganizzazione della macchina regionale e della stessa
organizzazione del lavoro della Regione, ma solo istituire un
momento di questa riorganizzazione. E' avvenuto da altre parti come
anche da noi, che in seguito all'introduzione del calcolatore molto
spesso si sono aggravati proprio quegli inconvenienti che si
volevano inizialmente eliminare.
E' necessario riflettere sull'esperienza che c'è stata nella
nostra Regione e scoprire quali sono stati i vincoli che hanno
impedito uno sviluppo delle nostre capacità in questo settore.
Intanto una prima verità è che esiste un basso livello di
qualificazione ed una debolezza organizzativa dei quadri
informatici in generale, con la conseguenza inevitabile di un
predominio anche culturale delle Case costruttrici e delle società
di consulenza.
Senza voler parlare in questa sede dei comportamenti a volte
spregiudicati da parte di queste Case costruttrici nei confronti
degli Enti pubblici, resta il fatto che in generale non siamo
riusciti ad avere una nostra politica autonoma nel campo
dell'elaborazione dei dati, e questo ha portato - come lo definimmo
una volta in questo Consiglio - un certo consumismo informatico che
è del tutto ingiustificato e che alla fine diventa dannoso.
Credo che partendo da questa considerazione debba essere fatta
la scelta di un'inversione di tendenze che sia coraggiosa e che
affronti, con un piano degno di tale nome, il problema della
informatica nella nostra Regione.
Non ci sembra che il piano in questione sia quello che oggi
abbiamo di fronte e più in seguito entreremo nei particolari.
Pur riconoscendo l'importanza del problema di una maggiore
efficienza delle strutture pubbliche, si deve sottolineare che
questo aspetto non si affronta solo ponendo l'accento sulle
macchine, perché è un problema di uomini, allo stesso tempo
politico e strutturale. E' necessario puntare sugli uomini e
successivamente sulle macchine in modo che si crei quella che viene
comunemente chiamata una cultura dell'informatica, insieme alla
consapevolezza che questo è un problema grosso se lo vogliamo
legare non solo al controllo di piccole gestioni, ma in sostanza al
controllo dello sviluppo, delle scelte di programmazione
nell'informazione della Regione e della società.
Questi concetti li ripeto oggi dato che li avevamo già
presentati in quest'aula nel 1979, quando approvammo la legge
regionale n. 6, che è appunto intitolata "Servizio informativo
regionale". Alcuni elementi di quella impostazione sono oggi più
che mai validi; prima parlavo della crescita di una cultura
dell'informatica, e l'art. 1 di quella legge recita che: "La
Regione promuove la realizzazione di un sistema informativo
regionale, nel perseguimento dei seguenti obiettivi:
a) lo sviluppo della gestione di procedure automatizzate
nell'ambito dell'organizzazione regionale e dei settori di
interesse regionale;
b) la costituzione e la gestione di archivi di dati di base a
dimensione comunale, interessanti i livelli di governo, di
programmazione e di Amministrazione regionale e sub-regionale;
c) la diffusione di una coscienza dell'informazione, quale fonte
di sviluppo sociale e tecnologico, nonché il miglioramento
qualitativo della gestione della "Cosa Pubblica e Privata" mediante
la realizzazione e la messa a disposizione degli operatori pubblici
e privati di un sistema integrato di informazione e di dati di
base".
Questo era il principio della legge di allora, che poi si faceva
carico dei problemi di democraticità e di partecipazione.
L'art. 2 recita: "La Giunta regionale presenta al Consiglio
regionale per l'approvazione entro un anno dall'entrata in vigore
della presente legge, il piano di intervento regionale nel settore
dell'informatica che dovrà prevedere la partecipazione degli Enti
locali. Il piano sarà preventivamente sottoposto all'esame di un
Comitato composto da cinque rappresentanti delle forze politiche
elette in Consiglio in modo da consentire la rappresentanza di due
forze politiche appartenenti alla minoranza e da due tecnici del
settore designati dalla Giunta. In attuazione della decisione del
Consiglio regionale spetta alla Giunta regionale adottare i
programmi per lo studio e l'attuazione delle singole iniziative
facenti parte del piano".
Ho voluto ricordare questi due articoli e leggerli in modo
integrale, perché stamani il Presidente della Giunta ha detto di
trovarsi una volta tanto d'accordo con il Consigliere Mafrica sul
fatto che bisogna pretendere che le leggi siano applicate; però a
quanto mi sembra di capire, la Giunta pretende che ad applicarle
sia solo lo Stato, mentre credo si sia addirittura dimenticata di
questa legge e allegramente non applica le leggi che questo
Consiglio ha deciso.
Vorrei porre alcuni interrogativi: il piano che oggi viene
presentato è il piano di cui all'art. 2 della legge n. 6/1979?
Francamente speriamo di no, perché lì ben altro era il respiro del
piano, in quanto giustamente si puntava al coinvolgimento degli
Enti locali e si parlava di un sistema
informativo regionale e non di un sistema informativo
dell'Amministrazione regionale, come invece ci viene proposto col
piano odierno, il quale più che un piano, è una serie molto scarna
di indicazioni, molto pericolose sul piano dell'autonomia, perché
ci legano ad un rapporto di dipendenza molto stretto e molto
elevato. Dipendenza dalla consulenza dell'Italsider da un lato,
dipendenza consistentissima - £. 700.000.000 in un anno - da non
ben precisate Case software.
E' perciò un piano questo che stravolge una legge regionale che
non è stata applicata da questa maggioranza e ripeto cose già dette
altre volte. Sarebbe invece più corretto modificare, cambiare,
abrogare le leggi regionali piuttosto che lasciarle
inapplicate.
E' giusto ricordare che il Comitato di cui all'art. 2 della
legge n. 6, prevedeva almeno la rappresentanza di due forze
politiche appartenenti alla minoranza. La proposta di oggi prevede
due Consiglieri regionali senza neanche la garanzia che uno di
questi sia proposto dalla minoranza, perlomeno non sta scritto nel
deliberato che oggi dovremmo votare.
Sotto questo aspetto il
piano è insufficiente e credo che sia corretto a questo punto dire
cosa, secondo noi, dovrebbe essere fatto. Alcuni aspetti li ha
accennati il Presidente della Giunta nella sua introduzione.
Oggi siamo in presenza di un settore in cui è necessario avere
personale molto qualificato e perciò ben pagato; abbiamo bisogno di
avere delle strutture agili, che non siano dipendenti dalle Case
costruttrici e siano perciò legate a Centri di Ricerca, ad
Università, a Centri qualificati, che già lavorano per gli Enti
locali. Come ottimo esempio cito il C.S.I. piemontese di cui
parlerò in seguito in modo approfondito: è evidentemente una mia
opinione personale. Questa struttura agile e molto qualificata
secondo noi difficilmente è possibile crearla all'interno
dell'attuale struttura regionale.
Per cui deve essere studiata in modo più approfondito una
proposta per un'azienda che abbia un collegamento con l'Ente
pubblico, con possibilità di funzionamento autonomo. Questa è una
garanzia. Strutture agili, imprenditoriali, esistono e sono in
genere strutture che hanno una maggioranza pubblica; ed il
collegamento con tali strutture è fondamentale anche per utilizzare
programmi già pronti, studiati per gli Enti locali, gli Enti
pubblici, quali i programmi già sperimentati per la Sanità, per la
Programmazione regionale, per la raccolta dei dati, anche per la
cartografia regionale computerizzata, per la pianificazione nel
campo dei trasporti e via di questo passo. Si tratta di programmi
realizzati da altri Enti pubblici.
Queste, in sintesi, le osservazioni di fondo, rispetto alle
quali aspettiamo una risposta da parte della Giunta.
Sul piano di oggi devo dire che alcune cose sono abbastanza
incomprensibili. Non si capisce ad esempio fino a quando ci sarà
una dipendenza rispetto a questi sistemisti esterni, perché non si
sono scelte invece strade quali corsi di qualificazione di
personale interno. Comunque ci sembra che il numero di sistemisti
proposto oggi sia sovradimensionato rispetto alla modestia dei
progetti che vi sono indicati, e va anche detto che molti dei
programmi - da questo punto di vista avremmo ascoltato volentieri
una spiegazione più esauriente da parte della Giunta - che sono lì
contenuti, sono in sostanza degli impegni a definire, a studiare,
per i quali si è indicato l'inizio, ma mai la fine, né il tempo
entro il quale saranno realizzati.
Queste le osservazioni di principio che facciamo sulla proposta
che ci viene presentata e che non ci convince molto.
PRESIDENTE
:
Ha chiesto di parlare il Vice
Presidente Faval, ne ha facoltà.
FAVAL
- (U.V.):
Il problema dell'informatica è un
problema importante ed in quanto tale è anche estremamente delicato
da affrontare.
Alcune delle affermazioni fatte dal Consigliere Tonino sono
giuste, salvo che dal nostro punto di vista sarebbe più opportuno
riferirle a quella che è la realtà nella quale siamo costretti ad
agire rispetto all'attuazione del programma qui presentato, che in
questo momento non può che rappresentare una ricerca di salto di
qualità verso il futuro. Va tenuto conto che l'informatica è una
scienza del tutto nuova, della quale in pochi - e fra questi
includo oltre al sottoscritto anche immodestamente gli altri
Consiglieri regionali ed operatori del settore pubblico e non solo
di quello - non siamo sufficientemente informati per conoscere
esattamente quale è il tipo di scelta che dobbiamo fare.
Ho qui sottomano un articolo de "Il Mondo" del 5.2.1962
riguardante il paese che in fondo ha inventato l'informatica, gli
Stati Uniti, dove si sta svolgendo una guerra per quanto riguarda
il monopolio del sistema informatico.
Il titolo è: "Sfida all'ultimo computer", e vi si dice:
"Dopo le decisioni della Commissione Anti-trust, la I.T.T. e la
I.B.M. si preparano ad affrontarsi per conquistare il mercato
mondiale della telematica, e le nazioni che non si adegueranno ai
nuovi prodotti ...".
Questo significa che il sistema dell'informatica è in effetti il
nuovo strumento attraverso il quale si ritiene da qualche parte e
forse giustamente di esercitare e di controllare il potere.
Noi dobbiamo cercare da una parte di riflettere sull'opportunità
e la capacità nostra di valutare nei modi migliori quali sono gli
strumenti dei quali dobbiamo dotarci per ottenere il funzionamento
più opportuno della macchina regionale e dall'altra, di non
limitare l'impiego dell'informatica unicamente al funzionamento
della macchina regionale, che sarebbe priva di senso proprio perché
questa è una scienza in evoluzione, conoscendo per quel poco che
possiamo conoscere, quel che succede all'estero, vicino e lontano
da noi.
Per cui dovremmo riuscire a concepire un sistema informatico che
vada al di là della macchina regionale e che riesca a soddisfare le
nostre esigenze compenetrandole con altre, anche più ampie. Questo
perché la dimensione dello strumento, cioè della macchina, è
limitativa, rispetto agli interventi che possiamo richiedere. Siete
d'accordo?
Quindi se è nostra intenzione avere a disposizione degli
strumenti che veramente soddisfino le esigenze da una parte della
macchina regionale, dall'altra del sistema economico-sociale
regionale, dobbiamo andare al di là del limite ristretto che è la
macchina dell'Amministrazione regionale, e puntare invece su
qualcosa di diverso. In questo senso credo che la proposta che
abbiamo in esame oggi sia sufficientemente valida, in quanto
costituisce dal punto di vista dell'Amministratore pubblico, uno
dei passi da compiere per arrivare a trasformare l'attuale
situazione regionale di incompletezza e incompiutezza in cui si
trova la macchina regionale.
E' stato detto molto giustamente che dipendiamo dai sistemisti
esterni ed in questo caso specifico, da una consulenza esterna. E'
vero, però pongo un problema: in quale modo noi, Regione Autonoma
della Valle d'Aosta, potremmo con la nostra conoscenza attuale di
questi strumenti, dotarci di personale in grado di scegliere fra le
offerte di mercato quella che dovremmo ritenere la migliore, vista
la dimensione dell'operatività regionale nel settore?
E' vero quello che si dice, che noi dipendiamo; ma siamo forse
in grado, vista la dimensione - lo ripeto - dell'operatività
regionale, di dotarci di operatori, di funzionari, capaci di darci
la risposta correttamente e coerentemente alle scelte politiche e
regionali?
Credo di poter dire di no, intanto perché gli stipendi che
l'Amministrazione regionale può offrire oggi a livello di dirigenza
non sono tali da consentirle di dotarsi in questo settore di
personale tale da darci tutte le garanzie.
Ho svolto una brevissima indagine nei settori dell'informatica,
e quando a quelli che vi lavorano e che attraverso concorsi
potrebbero venire anche da noi, ho detto che un nostro dirigente
A-2 ha lo stipendio X, ho provocato la loro ilarità, per l'esiguità
dello stesso. Per cui onestamente anche l'opposizione deve tener
conto di questa situazione.
Questa proposta va quindi nella direzione di fare in questo
momento un salto di qualità e prospettare per il futuro delle
soluzioni diverse. La soluzione diversa quale è?
La soluzione diversa è quella di avere un Centro regionale al
quale possano accedere tutte le componenti della Comunità locale, e
cioè la Regione, il Comune, i Consorzi di Comuni, l'Associazione
industriali, gli Artigiani, ecc., ma questo comporta di dare una
dimensione del Centro Elaborazione Dati molto diversa rispetto a
quella della quale potrebbe dotarsi la Regione in base alle sue
esigenze.
Quindi è avere una società che deve essere al di fuori
dell'Amministrazione regionale, che ha a disposizione delle
macchine, delle strumentazioni, dei tecnici, ai quali noi affidiamo
dei compiti e che verrà pagata in funzione del lavoro svolto.
E' notorio che vari contribuenti di Torino e di altre città
d'Italia in questi giorni hanno ricevuto delle cartelle esattoriali
del tutto sballate. Ci è stato detto, almeno dai giornali, RAI, TV,
che di questo è responsabile la società privata di informatica,
alla quale era stato affidato il compito di elaborare le cartelle
esattoriali.
A questo punto pongo le domande anche e soprattutto
all'opposizione, che ha affrontato la questione in termini seri: se
a livello di Stato non siamo in grado di avere un'attività seria e
valida in questo settore, come si può pretendere che la Regione
nella limitatezza della sua azione, possa ottenere di più? Tenendo
conto anche del fatto che queste società che costruiscono computer
a livello addirittura di quelli statunitensi, riescono a
condizionare le scelte, ed in questo articolo che vi ho letto, si
parla poi del fatto che per aver scelto alla N.A.S.A. alcuni
fornitori piuttosto che altri, si è scombussolato il mercato.
Allora stiamo attenti; rispetto alla legge del 1979 si possono
fare delle osservazioni, ma teniamo anche conto che questo è un
settore in continua evoluzione, molto difficile ed è un settore nel
quale nessuno di noi - scusate la presunzione - è in grado di dire
se valga di più l'I.B.M., la I.T.T. o la Honeywell. E' vero che c'è
la terribile dipendenza che noi come Amministratori pubblici
abbiamo rispetto a ciò che ci viene "venduto" come funzione da
parte di coloro che hanno degli strumenti da metterci a
disposizione.
Questo è veramente il Mercante in Fiera e noi non siamo in grado
di valutare.
Il problema direi è di due ordini; il primo è quello di riuscire
a pensare a qualcosa che vada al di là della dimensione regionale e
che serva a tutte le componenti sociali.
Per ottenere questo dobbiamo riuscire a creare una società che
disponga di tecnici di cui possiamo fidarci e sulla base della loro
valutazione possiamo fare delle scelte di carattere tecnico, che
noi onestamente non siamo in grado di fare. Se siamo d'accordo di
impostare il discorso in questa direzione possiamo accettare la
proposta che ci viene fatta, proprio perché rappresenta, almeno per
il momento, una scelta di qualità diversa rispetto alla situazione
attuale, per una prospettiva che è quella che ho indicato, con
degli impegni che sono quelli che ho sottolineato. Credo che questo
alla Giunta lo possiamo chiedere: un impegno per una prospettiva
diversa attuabile non solo con gli strumenti tecnici, ma anche con
mezzi umani, diversi da quelli disponibili al momento.
Di conseguenza sono d'accordo quando si afferma che il
problema informatico è di natura politica e culturale. E'
una scelta culturale e politica diversa rispetto a quella che
abbiamo fatto finora, però onestamente si deve anche riconoscere
che abbiamo pochissimi strumenti intellettuali, conoscitivi,
pratici, per fare queste scelte. Cerchiamo allora di dotarci di
questi strumenti per avere a disposizione - qui sintetizzo forse in
modo banale - un Centro elaborazione dati a livello regionale, che
consenta a noi di avere una macchina che funzioni nel modo migliore
possibile.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
- (P.S.D.I.):
Mi rendo conto che, volendo
avere un Centro elaborazione dati in grado di funzionare senza
troppi problemi, la soluzione migliore sarebbe quella di costituire
una Società per Azioni alla quale in qualche modo partecipasse la
Regione, e di coinvolgere in questo discorso le 1500 Associazioni
esistenti sul territorio della Valle d'Aosta con tutti i loro
problemi di contabilità, di registrazione, elenchi associati, ecc.
vedi Maestri di sci, Guide Alpine, Associazioni artigiane,
Cacciatori Comitato Caccia, e via di seguito. Quindi una soluzione
ottimale del problema sarebbe poi solo, esclusivamente questa.
Ma poiché mi sembra che è intenzione di questa Giunta non tanto
realizzare questo possibile progetto, quanto dotarsi autonomamente
di un Centro di elaborazione dati, ritengo di dover fare alcune
considerazioni su questo piano operativo che c'è stato
presentato.
E' molto difficile entrare nei dettagli, perché si tratta di un
piano di massima, indicato così a grandi linee, per cui
bisognerebbe vedere settore per settore cosa effettivamente si
vuole fare.
Non so poi se questo compito viene affidato al Comitato di
pianificazione, che è elencato nella prima pagina dell'allegato
all'ordine del giorno. Partendo da questo Comitato ritengo che i
due Consiglieri regionali, come diceva anche il Consigliere Tonino,
non siano sufficienti a garantire una gestione democratica di
questo Centro.
Avendo avuto un incontro con il consulente della Regione che
opera all'Italsider, non siamo riusciti a capire bene i motivi per
i quali al momento si soprassiede, in un certo qual modo, alla
realizzazione del sistema informativo sanitario, per cui, ci è
stato detto, si vuol fare un discorso a parte. Visto che
l'Ingegnere non è stato in grado di fornirci delle risposte, perché
come consulente fa quello che gli chiede la Regione, e non può
discostarsi più di tanto dalle direttive dell'Amministrazione,
vorrei conoscere i motivi per i quali non si intende far rientrare
in questo Centro anche il sistema informativo sanitario.
Venendo poi alla possibilità di funzionamento del Centro,
giudichiamo che nell'organigramma previsto a pag. 10 punto 5, ove
si dice "Funzioni e responsabilità delle componenti operanti nel
piano e struttura organizzativa", manchi un personaggio, perché dal
momento che ci si avvale di una consulenza esterna per certe
operazioni e poi l'elaborazione dei dati viene fatta dai dipendenti
regionali, è allora indispensabile che questi due gruppi operativi
abbiano o la supervisione o il collegamento di un responsabile, sia
esso funzionario della Regione o quel che vogliamo, che sovrintenda
ai lavori di queste due équipes di operatori. Diversamente sarebbe
facile giocare allo scarica barili, perché i dipendenti della
Regione potrebbero dire che sono i programmi che non funzionano
bene e i programmisti dare la colpa ai dipendenti della Regione che
non sono capaci di introdurre nel Centro questi programmi.
Come ultima domanda vorrei chiedere all'Assessore alle Finanze
Ramera come sono saltati fuori i 700.000.000 per i quattro
sistemisti. A pag. 2 in due anni logicamente sono previste Lire
400.000.000 per l'82 e Lire 300.000.000 per l'83, ed in prima
pagina al punto 3 c'è scritto di autorizzare un contratto di
consulenza a termine, anni 2, per un massimo di quattro
sistemisti.
Se arriviamo ad un massimo vuol dire che potrebbero anche essere
meno, non so se questi analisti devono lavorare 365 giorni
all'anno, tutti e quattro.
E' chiaro che Lire 700.000.000 ci sembra una cifra eccessiva
benché ripartita in due anni. Questa sarebbe stata una domanda che
avrei potuto evitare di fare in questa sede e che potevo andare a
verificare dall'Assessore prima dell'adunanza consiliare; visto che
non ho avuto tempo prima, le chiedo se è possibile sapere come si è
arrivati a determinare questo importo.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE
- (Democrazia Proletaria - Nuova
Sinistra)
: Io ci capisco, per quanto riguarda l'informatica,
ancor meno di quanto ha affermato con giusta modestia il
Consigliere Faval, e penso che qui, come anche fuori di questa
sala, le persone in grado di dare dei giudizi sulla funzionalità
dei programmi e dei sistemi, siano effettivamente molto poche.
Vorrei fare un minimo di riflessione su un concetto generale che
deve guidare qualsiasi sistema informatico che viene impiantato.
Ripensando al passato storico dell'umanità, si può affermare che
l'elemento fondamentale della gestione del potere è la conoscenza e
che uno degli elementi fondamentali di democrazia è quello di dare
la possibilità di conoscere al maggior numero di persone.
Ora, con l'evolversi dell'informatica, si viene a creare una
condizione per cui la conoscenza diventa elemento a disposizione di
sempre meno persone. Quindi qualsiasi situazione politica che
voglia garantire condizioni di democrazia reale dovrà tener conto
che un sistema di informatica è destinato a fare da elemento
coordinatore, catalizzatore delle funzioni pubbliche, come in
questo caso, e nel caso di un sistema ancor più ampio, come
propugnato, di un Centro di informatica cui far confluire
praticamente tutte le attività pubbliche e private operanti nella
Regione, diventerà ancora di più un nucleo fondamentale, per cui è
possibile alle persone che sono in grado di elaborare questi dati,
di fare delle scelte con argomentazioni che altri non possono
controbattere perché non hanno gli elementi di conoscenza.
Non sono in grado di dire se questo modo di agire sia il
migliore o il peggiore, se sarebbe più opportuno passare
immediatamente alla fase successiva o se sia già troppo avanzato
questo sistema per la realtà della Valle d'Aosta, però mi sento di
dare un giudizio su un elemento fondamentale di questo progetto ed
è la composizione del Comitato di pianificazione che dovrebbe
essere la struttura che politicamente controlla il sistema. Così
com'è formulato questo Comitato di pianificazione è poco
democratico in quanto i suoi componenti sono poco rappresentativi
della minoranza - qui non si parla assolutamente della minoranza
del Consiglio regionale - e non tengono conto di tutta una serie di
realtà sociali che sarebbe invece opportuno inserire da subito in
questo Comitato che dovrebbe gestire tutto il sistema.
Se non vi inseriamo fin d'ora gli elementi come quelli che ho
detti, creiamo una struttura di potere che non sarà contestabile
neanche da chi è fuori, che dovrà prendere i dati che gli vengon
forniti punto e basta. Per questo motivo ritengo che questo piano
operativo così com'è stato presentato sia da bocciare e quantomeno
da riformulare per quanto riguarda l'aspetto del Comitato, che
dovrebbe poi essere la struttura politica portante di tutto il
sistema.
PRESIDENTE
:
Ha chiesto di parlare il Consigliere
Mafrica, ne ha facoltà.
MAFRICA
- (P.C.I.):
Il Consigliere Tonino ha fatto
un discorso di carattere generale, io entrerò più nel merito del
piano stesso.
Il Consigliere Tonino diceva che uno dei rischi presenti in
questo momento è quello del consumismo informatico, ma credo che la
nostra Regione questo rischio lo abbia abbondantemente corso,
perché fino ad oggi ogni Assessorato si è dotato di un proprio
strumento di elaborazione e non sempre con risultati positivi.
L'Assessorato alla Pubblica Istruzione prepara gli stipendi
degli insegnanti ad una Olivetti A-7/95, l'Assessorato
all'Agricoltura e Foreste ha un suo elaboratore analogo, quello
dell'Industria e Commercio aveva comperato per £. 150.000.000 una
Olivetti A-7/85 con cinque terminali e questa struttura è stata
dismessa: all'Assessorato alle Finanze si sono cambiati in pochi
anni tre calcolatori ed attualmente si ha il "livello 62". Ancora
un calcolatore - un digital - esiste al Laboratorio di Igiene e
Profilassi.
Nella presentazione al piano abbiamo ascoltato dal Presidente
della Giunta che si vuole cambiare direzione andando a
un'organizzazione generale in questo campo, ma è da credere che le
proposte non corrispondano alle intenzioni. Viene presentato come
un sistema informativo regionale quello che è - lo diceva prima il
Consigliere Tonino - un ammodernamento, un tentativo di
razionalizzare il sistema oggi esistente. Ho chiesto la volta
scorsa al Presidente della Giunta di farmi avere il piano generale
preparato dai Consulenti dell'Italsider, piano che era ricordato in
delibera, e devo dire che leggendolo ho avuto la netta impressione
che si trattasse non di un piano ma di un censimento delle esigenze
dei diversi Assessorati, di cui in parte eravamo già a
conoscenza.
Per esempio la proposta dell'Anagrafe regionale era stata fatta
dall'Ufficio statistica già parecchi mesi fa, la richiesta per
avere un sistema per gestire il taglio dei boschi era stata fatta
dal servizio forestale in molte occasioni.
Vengono ripresentate nel piano generale delle richieste
esistenti da tempo nell'Amministrazione; ma quello che non ci
convince e per cui diciamo che è difficile discutere, anche perché
non abbiamo materia su cui discutere, è questo piano presentato con
premesse di 50 righe come piano operativo per lo sviluppo dei
sistemi di automazione della Regione Valle d'Aosta.
Innanzitutto lo riteniamo molto vago, perché secondo noi un
piano dovrebbe prevedere le diverse fasi, il personale impiegato,
gli strumenti da adottare dall'inizio alla fine. Qui si parla di
sistema informativo regionale e si citano tre esempi, si parla al
primo punto di anagrafe regionale, che in questo piano è un oggetto
sconosciuto, non si sa in che cosa consiste. Non penso sia una
ripetizione dell'anagrafe dei Comuni, in quanto dovrebbe essere
qualcosa di diverso, ma per la anagrafe regionale si dice che il
progetto potrà essere realizzato senza dare nessuna altra
indicazione ed il tempo di realizzazione sarà da valutare al
termine della fase di progettazione. Quindi come dicevo prima, non
si sa in cosa consiste, né quando potrà entrare in fase di
realizzazione.
C'è poi al secondo punto la gestione del patrimonio mobiliare,
dove si dice che i tempi di realizzazione sono da valutare al
termine della fase di progettazione.
Si passa poi alla procedura stipendi, e gradirei che qualcuno me
la spiegasse perché non l'ho proprio capita. Si dice: "Chiediamo al
Prof. Chiaberto di insegnare al restante personale ad usare il
livello 62; perché poi lo dobbiamo disinstallare". Mi sembra allora
una perdita di tempo quella di insegnare al personale ad usare
l'attuale elaboratore, quando si ha già in mente di sostituirlo con
un altro.
Si parla poi delle procedure attualmente in esercizio: "La stima
dei tempi e del carico di lavoro" - dice il piano - "sarà possibile
solo quando sarà stato deciso il nuovo calcolatore".
Un piano che vuol permettere di dare delle valutazioni, dovrebbe
recare qualche indicazione in questo senso, altrimenti come si fa a
dare un giudizio?
Il progetto buoni benzina dice: "Il progetto buoni benzina non è
stato incluso nel primo gruppo di progetti non perché sia un
progetto minore, ma in quanto non risulterebbe conveniente iniziare
molti lavori contemporaneamente".
Sistema di gestione della Camera di Commercio: qui c'è l'unica
proposta precisa, cioè "non occupiamocene perché lo vogliamo dare
in appalto al Cerved (che è un consorzio che attualmente gestisce
già tutti i servizi per l'80% delle Camere di Commercio)", quindi
questo problema viene risolto così, ma nei costi non è detto quale
sarà il costo di questo servizio.
Quindi il primo calcolatore resta materia sconosciuta per quel
che riguarda cosa dovrebbe fare, con quante persone funzionerà,
quando sarà a posto. Per il secondo calcolatore (il sistema
informatico sanitario) il buio è assoluto, perché si dice:
"Riteniamo che data l'ampiezza e complessità del sistema, prima di
pervenire alla definizione dell'architettura fisica, riteniamo che,
date tutte queste questioni, si debba procedere ad uno studio
dettagliato delle funzioni da realizzare. Si dice che "i tempi sono
da precisare" e che la consistenza e la composizione del gruppo di
realizzazione saranno definite una volta terminata la fase di
progettazione". E' un rimando continuo a studi che dovranno essere
fatti in futuro, i tempi di valutazione saranno valutati alla fine
di tale fase. Dopo otto mesi di consulenza ci viene presentato un
piano così detto operativo che di operativo non ha niente. Persone
che lavorano in questo settore mi hanno detto che è norma
consegnare il lavoro quando il tutto è già a regime e si è sicuri
che funzioni., precisando il numero degli addetti ed il costo, e
per entrare nel merito della questione; quello sì che è un piano -
non questo.
E' difficile anche dire che non si è d'accordo perché in effetti
in questo piano ci sono solo degli impegni generici per il futuro,
e l'impostazione stessa a nostro giudizio è anomala.
La Giunta si è rivolta all'Italsider per la consulenza, e vorrei
sapere in cosa consiste l'esperienza particolare dell'Italsider,
che notoriamente produce acciai. Ho parlato anche con il capo dei
consulenti, ing. Belgrano, e so che dispone di un Centro
perfezionato con 260 operatori. Non lo escludo, anzi sono convinto
che l'Italsider avrà il suo centro perfezionatissimo, ma mi chiedo
se dovevamo rivolgerci a chi si occupa di questi problemi per
risolvere questioni relative agli Enti pubblici, o a chi usa
calcolatori per produrre acciaio e per venderlo sul mercato?
Che esperienza può avere rispetto ai problemi di un Ente come la
Regione o di una materia come la Sanità, un gruppo di studio che si
occupa di acciaio? Mi chiedo anche come mai l'Italsider abbia un
gruppo di operatori così elevato, ma al tempo stesso si possa
permettere di "affittarlo" alla Regione Valle d'Aosta. Il mio
dubbio è che dispongano di tanti operatori, che in alcuni periodi
non sanno come utilizzare o che ne abbiano troppi addirittura nei
periodi più intensi. Questa è una mia opinione personale, comunque
non riesco a capire: è come se uno che ha bisogno di una visita
clinica, si rivolgesse al farmacista, perché questi conosce le
medicine. Se ci volevamo rivolgere ad un Ente che si occupa di
questi problemi, perché non rivolgerci all'Italsiel, che sta
elaborando i dati dei Centri di Elaborazione per tutti i Ministeri
e che almeno è specializzato nel risolvere i problemi concernenti
gli Enti Pubblici? C'è poi da chiedersi cosa è stato prodotto di
nuovo rispetto a proposte che in sostanza già c'erano.
Diceva prima il Consigliere Tonino che gli obiettivi tutto
sommato sono abbastanza modesti ed io concordo con questa
interpretazione, perché si è lasciato da parte il discorso sul
sistema informativo regionale vero e proprio, cioè sul sistema
informativo che interessasse non solo alcuni servizi della Regione,
ma anche quelli dei Comuni, delle Comunità Montane, eventualmente
dei privati, mentre vengono poi proposti dei servizi, che la
Regione finora, magari in modo disordinato, e non sempre
funzionale, già faceva. Abbiamo la sicurezza con un progetto di
questo tipo di essere sulla strada giusta? Cominciamo a vedere i
costi, poi il Presidente della Giunta farà le sue osservazioni.
A me sembra che, come è nostra regolare abitudine, si spenda una
barca di soldi, a scatola chiusa, senza sapere esattamente per che
cosa li spendiamo. Mi spiace ripetere cose che hanno già detto
anche altri Consiglieri, ma in questo piano si prevede di spendere
circa un miliardo e mezzo nel 1983, comprendente i 300.000.000 di
lire per il nuovo calcolatore per la Sanità che non si sa se
servirà o meno, perché è ancora da valutare; 300.000.000 di lire
per il calcolatore per il sistema regionale; lire 300.000.000 per
gli analisti esterni; si dice che non sono stati conteggiati gli
operatori esterni per la sanità, lire 100.000.000 l'uno, e sono
altri 200.000.000: in tutto siamo già a un miliardo e 100 milioni.
Non si contano le 14 persone che già attualmente sono in servizio e
con queste ci avviciniamo al miliardo e mezzo, per fare cosa, per
operare come, è del tutto sconosciuto.
Secondo valutazioni - che possono essere opinabili - date da
gente che lavora in questo campo, con i cento milioni l'anno
destinati ad un operatore esterno si paga non un sistemista, ma un
supersistemista, perché il costo per chi lo impiega è sui 5.000.000
milioni di lire al mese mediamente, per uno già particolarmente
esperto si arriva a lire 70-80.000.000. Noi largheggiamo come
sempre, arriviamo a lire 100.000.000 per l'analista esterno. Anche
su questo costo ci sarebbe da riflettere.
In queste previsioni, dicevo, manca quanto già si dovrebbe aver
previsto per pagare i servizi al Cerved; la conclusione di questa
analisi è che ci è stato presentato come piano operativo quello che
non è altro che un rinvio ad ulteriori studi e definizioni dopo
otto mesi lavoro, senza che il Consiglio sia messo in grado di
decidere. Occorre che la Giunta torni qui con un progetto più
preciso, magari dopo averci consultati; su questa proposta è molto
difficile dare un giudizio ed equivale a consegnarci nelle mani di
questa consulenza - e concordo con quanti hanno sottolineato che
verrebbe messa in pericolo da questo punto di vista l'autonomia
regionale - e a sperare che poi la Giunta sia in grado, una volta
che gli si è delegato tutto, di fare quel che va fatto, cosa che
secondo noi raramente succede. In sostanza, non è la nostra
un'opposizione di principio, anzi siamo favorevoli allo sviluppo di
un sistema di informazione, ci sembra però che qui non si sappia
esattamente dove si vuole andare e cosa si vuol fare.
Torno a sottolineare anche che a nostro avviso il mancato
rispetto della legge regionale per la programmazione, il fatto che
si voglia limitare il numero dei Consiglieri di minoranza
all'interno del Comitato rendono necessario sotto questo aspetto
una revisione della proposta che oggi ci viene fatta.
PRESIDENTE
:
E' chiusa la discussione generale.
Ha chiesto di parlare l'Assessore alle Finanze Ramera, ne ha
facoltà.
RAMERA
- (D.C.):
Confesso che in tutta modestia
non avrei voluto prendere la parola su un problema così complesso e
difficile.
Se tutti fossimo in grado di comprendere l'informatica sul
serio, saremmo un super popolo ed entreremmo in competizione - come
diceva il Consigliere Faval - in questa sfida mondiale, della quale
per caso vi accennavo lo scorso anno in sede di bilancio,
invitandovi a leggere il famoso libro "Le destin mondial" di
Schreiber, dove con più colorazione veniva spiegato questo problema
piuttosto complesso, magari soddisfacendo meglio le esigenze del
lettore. Naturalmente qui si viene a dire che una paginetta, o
anche poi lo stesso piano operativo consegnatoci dallo staff
dell'Italsider non dice gran che; ho preso degli appunti e confesso
che non avrei voluto parlare perché, come dico, non ne capisco
molto e giuro che non riesco a capire come molti invece lo hanno
fatto bene, quasi che in questo Consiglio ci sia già qualcuno a cui
potremmo affidare la consulenza del nostro Centro Elaborazione
Dati, mentre noi saremmo poi quei servi della gleba che dovrebbero
dipendere da questi luminari. Ho cercato di seguire per quello che
era possibile, e posso informarvi dato che è stato posto
l'interrogativo, di come mai siamo arrivati all'Italsider.
Sono arrivato all'Assessorato dopo l'esperienza del Turismo, con
questo Centro che funzionava e non funzionava; per caso una sera
per una fortunata coincidenza incontrai in un caffè di Aosta l'Ing.
Belgrano, Direttore del Centro Elaborazione Dati dell'Italsider con
150 ingegneri alle sue dipendenze e professore di Informatica
all'Università di Genova. Dopo una chiacchierata lunghissima
sull'Italsider, venimmo a parlare delle difficoltà del nostro
Centro meccanografico e seppi così che lui si trovava a St. Vincent
per il Convegno dell'Informatica. L'Ing. Belgrano venne di sera a
visitare il nostro Centro meccanografico per conoscere le nostre
difficoltà e per vedere cosa non funzionava della stessa macchina e
il giorno dopo in occasione del Convegno a Saint Vincent mise
subito in azione coloro che ci fornivano i servizi, per cui il
lunedì mattina qui c'era già uno staff dell'Honeywell a mettere a
punto tutto.
Nessuno di noi, per quel che ne sappiamo, sarebbe stato in grado
di contestare alla casa se eventuali deficienze fossero della
macchina o degli uomini. Tant'è vero che nel corso di questa
consulenza durata 8 mesi - sembra quasi che questo tempo sia stato
usato per fare questo studio - noi abbiamo dovuto ricorrere a loro
più volte proprio per contrasti che avvenivano fra gli uomini e la
macchina e abbiamo rinviato note di addebito che ci erano state
indirizzate, perché avendo dei consulenti di questo livello,
potevamo affermare: la colpa è della macchina e non degli uomini,
quindi non vi paghiamo per difetti che stanno nella macchina.
Questo per chiarire perché si è scelta l'Italsider o questo
staff, d'altra parte loro ci hanno detto che una macchina oggi vale
l'altra perché siamo arrivati a livelli molto sofisticati.
Nel suo intervento il Consigliere Tonino ha letto i due articoli
della legge 1979: mi stanno bene, non credo che li abbiamo
cambiati, né ne abbiamo l'intenzione. Onestamente vi diciamo che è
un campo piuttosto delicato, il nostro Centro ancora oggi si muove
in difficoltà enormi, che il Consigliere Faval ha dette.
Come possiamo pretendere di avere valdostani specializzati in
materia per garantire l'autonomia, l'indipendenza, la
democraticità, l'accesso alla cultura con £. 700.000 di
stipendio?
Il Consigliere Tonino mi scuserà se svelo un affare da quattro
soldi, ma lui aveva conosciuto un analista valdostano che lavora
alla Fiat e che avrebbe voluto rientrare in Valle. Saputi gli,
stipendi non se n'è fatto più nulla. Questo aspetto del problema
andrà certamente esaminato, ma questo è un piano che ha la durata
di due anni e stranamente solo il Consigliere Minuzzo lo ha
sottolineato. Qualcuno non lo ha neppure letto.
In questo frattempo si cercherà di preparare uno staff di
personale, per poi arrivare a quei tipi di società mista che però
oggi sarebbero impossibili perché la Regione non può fare società
con privati; è un caso se lo ha potuto fare nelle Funivie, ma siamo
già stati più volte avvisati che stiamo violando la legge.
Il Consigliere Minuzzo che era in viaggio con me a Roma, mi
parlava di un particolare strumento di cui lui vuol dotare la sua
Associazione, così come alcuni Sindaci mi hanno detto di voler
cadere nell'errore nostro, di consumismo dell'informatica; di
conseguenza noi vogliamo che lo strumento che andiamo a creare
nell'ambito dell'Amministrazione regionale oggi, possa restare in
futuro anche con una società, al servizio di tutta la Comunità
valdostana. Proprio ieri parlavo con il Presidente della Giunta di
fare addirittura una circolare ai Sindaci perché non cadano nel
nostro errore e non cedano alle insistenze dei venditori di grandi
società mondiali che stanno a premere sugli amministratori, perché
sappiamo di Comuni che hanno preso questi strumenti e si trovano
piuttosto a mal partito. Pertanto noi suggeriamo di affittarli, se
proprio lo vogliono, oppure di aspettare che la nostra macchina sia
pronta ed allora sarà messa a disposizione dei Comuni, delle
Comunità Montane, poco per volta.
Per finire vorrei rispondere alla domanda fatta dal Consigliere
Minuzzo ed anche ad una battuta fatta dal Consigliere Mafrica.
Gli analisti costano £. 400.000.000 nell'82, £. 300.000.000
nell'83. Tanto per cominciare stiamo discutendo a metà febbraio,
quando tornerà indietro saremo già a marzo, per cui il piano viene
compresso comprendendo lo spazio di tempo e viene compressa anche
la spesa. Se poi i sistemisti invece di quattro diventeranno tre,
diminuirà altrettanto la spesa. So che un analista inviato ad
esempio da una società specializzata, costa £. 480.000 al giorno
tutto compreso; a noi con l'accordo che abbiamo fatto con lo staff
dell'Italsider, ci viene a costare £. 350.000 al giorno.
Costi poco, costi troppo, non lo so, ma qui con troppa
faciloneria si viene a dire perché non abbiamo preso un altro
staff, che non si occupi di acciai. Non voglio insistere ripetendo
quello che già ha detto il Consigliere Faval sulle cartelle
esattoriali, o raccontandovi di quella signora di Milano, diventata
improvvisamente miliardaria per un errore del calcolatore. Né
voglio polemizzare con altre società specializzate che
sapranno fare il loro dovere, non so se un'altra società che
innanzitutto non avremmo conosciuto, ci avrebbe fornito la stessa
assistenza dell'Italsider, che da un anno è al nostro fianco in
qualsiasi momento, ad ogni intoppo del nostro Centro, ed è stata a
nostra disposizione non solo operativamente, ma ci è servita anche
per contestare alla Casa fornitrice del calcolatore quanto essa ci
addebitava ingiustamente.
Quanto al Consigliere Carlassare, la sa lunga quanto me
sull'informatica - forse io ho visto qualche difetto in più ma non
ne capisco molto di più - dice che gli sta bene, ma che è
da
bocciare per il Comitato. Ma il Comitato credo sia una cosa
facilmente risolvibile, e se tutto il problema è lì, lo lascio
risolvere a voi, mi tolgo subito io perché non credo che a far
parte di questo Comitato si abbia del potere in più.
Il Comitato serve solo per il controllo, a me interessa
soprattutto che il Centro meccanografico serva non solo al mio
Assessorato, ma anche agli altri che ne hanno bisogno e cerchi di
portare avanti quel piano operativo di programma dei prossimi anni
che coinvolga tutti, Comuni e Comunità Montane e anche altri Enti
di particolare importanza.
Credo di aver detto tutto, di non aver contestato niente perché
non ne sarei in grado dal punto di vista tecnico, per cui ritengo
che la proposta possa essere approvata; naturalmente siamo
disponibili se c'è qualche suggerimento da portare come
variante.
ROLLANDIN
- Assessore alla Sanità ed Assistenza
Sociale - (U.V.)
: Si è citato marginalmente il problema del
sistema sanitario e dell'informatica di questo sistema. In un
volumetto che penso sia di facile consultazione in una delle parti
si cita: "Storicamente si può dire che la prima iniziativa di
ricerca su questo tema, che avrebbe anche potuto essere di
pianificazione se le vicende italiane fossero andate diversamente,
fu proprio la ricerca del sistema informativo delle U.S.L.
commissionata all'I.S.P.E. dall'Istituto di Biometria
dell'Università di Milano nel 1971. Se l'I.S.P.E avesse potuto
svolgere il suo ruolo di soggetto tecnico della programmazione
sociale, quella ricerca avrebbe potuto servire da impostazione
metodologica per la definizione di alcuni indirizzi su scala
nazionale e locale. Le ragioni per cui questo non è avvenuto sono
nella politica generale e specifica legate al fatto che
probabilmente l'imposta contenuta nella ricerca, oggi condivisa da
moltissimi, risultava allora assolutamente eretica.
L'altra iniziativa è quella della S.A.G.O., dove erano
rappresentate tutte le più grosse ditte, la S.A.G.O. (sistema
automatico governo organizzazione sanitaria) era quindi costituita,
fu costituita partendo da un originario progetto di automazione
ospedaliera, elaborato dalla Montedel e i soci risultarono alfine
essere la FIAT, la MONTEDISON, l'ENI, l'OLIVETTI, l' IRI, per il
40%, l'INI, l'Istituto di Ricerca Farmacologica Mario Negri, ecc.".
Seguono poi dieci pagine di bibliografia di ricerche sul sistema
informativo sanitario.
Questo volumetto poteva essere allegato come documento al piano
che ci è stato presentato per rendere facile la consultazione su
quella che è l'esigenza di avere un sistema informatico sanitario
che funzioni.
Ho detto questo perché, quando si è fatto riferimento da parte
del Consigliere Minuzzo al perché ci dev'essere un sistema
informativo sanitario che sembra scostarsi, non è così; va tenuto
conto che il sistema informativo è essenzialmente un metodo
gestionale oltre che programmatorio, per la parte gestionale il
primo fatto essenziale è quello di rendere più snelle le procedure
ed i collegamenti a livello delle strutture operative che sono
Ospedale e U.S.L., che hanno la necessità di avere impostati i
programmi e di realizzarli. Non parlo poi della necessità di avere
i terminali e quindi i vari collegamenti all'interno dell'Ospedale;
valga per l'accettazione pronto soccorso, letti disponibili,
movimento malati, utilizzo dei farmaci, ecc..
Questo è il motivo per cui tutto il sistema sanitario pretende
uno studio particolare che tenga conto di quale è l'organizzazione
di fatto a livello locale delle strutture, dei collegamenti che ci
devono essere fra le varie sedi, non essendoci una sede unica, i
collegamenti con i sistemi gestionali e poi il collegamento con la
parte programmatoria della Regione, che deve saper accedere a certi
dati, a certi livelli, a certe fasce, perché all'Assessorato il
dato clinico del malato non interessa per niente, interessa un
certo movimento che può servire per una determinata programmazione.
Questo vuol dire che certi dati sono presenti nell'anagrafe nel
sistema regionale e possono essere utilizzati per questo scopo.
Tengo a precisare che fino ad adesso l'esperienza attuale del
sistema informativo sanitario è legata al Consorzio piemontese che
è un Consorzio che serve sia alla Regione Piemonte, che alla
Regione Valle d'Aosta. La Regione Piemonte in questo campo sta
sviluppando i contatti con il C.S.I. che si sta attrezzando sulla
programmazione e sui metodi per sviluppare questo settore.
Ultimamente si è fatto un viaggio per conoscere il sistema
informativo inglese, e si è potuto constatare che in trent'anni
sono stati commessi tanti errori, e per evitare di ricadere nello
stesso errore, è emersa la necessità di studiare il sistema
sanitario a parte. Questo non vuol dire che è scollegato dagli
altri ma che ha una sua specifica importanza ed una sua
impostazione legata per un certo verso alla Regione, ed ha un
sistema funzionale di gestione suo proprio.
PRESIDENTE
:
Ha chiesto di parlare il Presidente
della Giunta Andrione, ne ha facoltà.
ANDRIONE
- (U.V.)
: E' stato detto già praticamente
tutto per cui sarò breve. Vorrei partire da una considerazione che
mi sembra importante.
Il Consigliere Carlassare ha detto giustamente che la conoscenza
è fondamentale per qualsiasi gestione di potere, però bisogna fare
una distinzione: non è la conoscenza dell'informatica, perché il
fatto che Oppenheimer conoscesse meglio di un altro come si
disintegra l'atomo, non gli ha dato un particolare potere.
Il problema è quello di utilizzare correttamente la conoscenza e
quindi di potere avere una somma di conoscenze che vanno molto al
di là di quella attuale; ringrazio quanti hanno ricordato la mia
particolare ignoranza in questa materia. Non abbiamo inteso
risolvere il problema dell'informatica partendo da posizioni
teoriche e se volete intellettualistiche, dicendo questo è il
problema, la soluzione corretta sarebbe questa, se poi per caso la
realtà è differente, è la realtà che ha torto, perché noi
teoricamente abbiamo impostato il problema in maniera
impeccabile.
Abbiamo fatto il ragionamento inverso. Siamo partiti dalla
situazione di fatto della Regione ed è stato ricordato diverse
volte che non solo in questa materia, ma particolarmente in questa
materia, lo strumento umano è di singolare specifica importanza. A
torto, a ragione, questo riguarda una nostra responsabilità,
abbiamo creduto di individuare nell'Ingegnere Belgrano questo
particolare strumento umano che ci può dare una risposta in certe
materie. E seguendo un metodo già collaudato altre volte e
normalmente accettabile, abbiamo cercato di definire gli obiettivi
e di procurarci i mezzi perché questi obiettivi siano
raggiungibili.
Abbiamo definito come obiettivo l'anagrafe regionale: anagrafe
vuol dire il sistema con il quale vengono registrati due fenomeni
fisici che consistono nella nascita e nella morte. Da qui per
estrapolazione attraverso dei procedimenti molto rapidi con un
Centro meccanizzato, è possibile avere per esempio l'anagrafe
scolastica, oppure l'anagrafe elettorale, che può interessare i
Comuni per specifici compiti comunali, ecc..
Questo piano, che non rappresenta il piano regionale ma la
razionalizzazione delle risorse esistenti in funzione della
fattibilità di certe cose, è una premessa alla possibilità di agire
in seguito per la realizzazione di quanto fissato in quegli
articoli di legge.
Attraverso questo sistema, che dà una prima risposta ai bisogni
della Regione che non sono differibili, si ottiene di fare un corso
di formazione per gli addetti della Regione all'Ufficio di
Informatica - 14 dipendenti regionali - si ottiene di eliminare,
attraverso la conoscenza delle procedure già esistenti che vengono
riprodotte e conosciute da un maggior numero di persone su altre
macchine, la disfunzionalità di numerose macchine sparse in
differenti Assessorati e si ottiene infine attraverso un ciclo di
due anni, una situazione di fatto sufficientemente mutata per poter
fare un discorso di informatica che poggia su delle basi che non
siano quelle attuali, per le quali il discorso puramente teorico
non può essere fatto per mancanza di fondamenta. La prima lode da
farsi ai consulenti che avevamo scelto è di averci detto che non si
poteva fare un piano informatico con le strutture che avevamo,
perché avrebbero avuto interesse a venderci un progetto mirabolante
e mirifico, tutto completo e perfetto, dopodichè chi ha dato, ha
dato ... sembra che ci sia una Regione nell'Italia del Sud dove
questo proverbio viene sovente citato.
Procediamo in questo modo ed abbiamo la convinzione che
attraverso questo metodo, facendo il passo lungo come la gamba, si
possano ottenere dei risultati a vantaggio della Regione.
Come ultimo punto, non abbiamo niente in contrario là dove è
scritto "Due Consiglieri regionali" a correggere "di cui uno
designato dalla minoranza".
PRESIDENTE
:
E' chiusa la discussione generale. E'
stato chiesto che fosse rappresentata la minoranza e non è stato
precisato ulteriormente, il Presidente della Giunta dice "due
Consiglieri regionali di cui uno della minoranza". C'è una dizione
diversa?
Ha chiesto di parlare il Presidente della Giunta, ne ha
facoltà.
ANDRIONE
- (U.V.):
Normalmente i Comitati
funzionano in funzione inversa al loro numero. Mi sembra che la
funzione della minoranza in Comitati di questo genere non sia
quella di rappresentare delle forze, ma di avere a livello
esecutivo un controllo sulla gestione di un Comitato di
pianificazione. Mi sembra che le forze di minoranza, anche se
fossero 17, possano trovare un accordo per esprimerlo.
PRESIDENTE
:
Ha chiesto di parlare il Consigliere
Mafrica, ne ha facoltà..
MAFRICA
- (P.C.I.):
Quando ho avuto i documenti,
mi sono premurato come è mio dovere di esaminarli, di richiedere
delle integrazioni, di assumere dalle fonti che ritenevo più
opportune altre notizie su questo progetto. Credo che sarebbe molto
sciocco oltre che non giusto, ammettere l'impossibilità del
Consiglio regionale, o anche di un solo Consigliere regionale, a
giudicare un progetto per la sua difficoltà tecnica. Quando diamo
un giudizio, è su questo piano, di carattere politico-operativo e
non tiriamo assolutamente in ballo la competenza specifica
dell'Ing. Belgrano o di tutti gli altri ingegneri
dell'Italsider.
Sulla competenza tecnica specifica di questo signore non abbiamo
assolutamente niente da dire, possiamo pensare che sia il più abile
professore di Informatica d'Italia, però contestiamo che si sia
fatta la scelta abbastanza casuale dell'Italsider; è stata scelta
l'Italsider perché l'Assessore ha incontrato in un caffè uno che se
ne intendeva, se avesse incontrato uno dell'Italsiel, magari noi
saremmo stati più contenti. Come metodo, l'Assessore mi consenta, è
perlomeno discutibile, perché se non trovava proprio quella sera
quella persona, chissà come sarebbe andata a finire.
Noi invece sosteniamo che l'Italsider ha messo nella nostra
Regione, al di là di quello che diciamo nel merito del piano, una
tutela molto forte che ci preoccupa, perché quando si parla delle
funzioni dell'Italsider si dice "che il personale Italsider avrà la
responsabilità di pianificazione, coordinamento e controllo". In
particolare addirittura "il capo del nostro Centro svolgerà la sua
azione in stretto collegamento con un Ingegnere
dell'Italsider".
Per quello che riguarda le funzioni del personale si dice invece
che "il personale dovrà acquisire quanto prodotto". A me questa
funzione di "acquisire" sembra una funzione passiva, "gestire il
Centro" l'Italsider ha funzione di pianificazione, il nostro
personale regionale di gestione. "Esercitare un'azione di
coordinamento in unione con il personale Italsider": la nostra
preoccupazione è che si sia messo questo Centro con tutte le
discussioni che sono state fatte sulle conoscenze e sull'importanza
di queste conoscenze, nelle mani di una struttura esterna alla
Regione che, come competenza funzionale (non come competenza
specifica nella materia) non è neanche operante in questo
settore.
Avremmo preferito che ci si rivolgesse al C.S.I. che invece di
essere a Genova è a Torino e svolge già due servizi per la nostra
U.S.L., fa le paghe per i medici, fa la contabilità anche dei
magazzini farmaceutici. Lo avremmo preferito anche perché è una
struttura interamente pubblica, in cui c'è la Regione Piemonte, la
Provincia di Torino, il comune di Cuneo, l'Università di Torino ed
il Politecnico, e potenzialmente anche la Valle d'Aosta, com'è
scritto nello statuto. Quindi invece di andare a trovare
casualmente l'Italsider che ci fa queste condizioni, sono convinto
che se ci fossimo collegati con il C.S.I. sia per la fase di
progettazione che per la fase di formazione di personale e per
tutte le fasi successive, avremmo avuto un servizio equivalente
(non voglio dire che questo non sia buono) e indirizzato proprio a
fini di servizio agli Enti pubblici, senza possibili dubbi sulla
tutela. Ci sarebbe anche costato meno, perché a quanto mi risulta i
servizi per l'U.S.L., dopo alcune spese iniziali che si aggirano
sugli 80 milioni, costano sui 20 milioni all'anno. Tutto questo per
dire che non critichiamo l'Ing. Belgrano, ma critichiamo il fatto
che si sia scelta l'Italsider e a queste condizioni.
Citerò altri due argomenti per cui non possiamo votare a favore
di questo piano (la mia è una dichiarazione di voto): il piano è a
nostro giudizio molto vago. Il Presidente della Giunta ha detto:
"L'anagrafe regionale consiste proprio nell'anagrafe pura e
semplice da cui si possono poi estrapolare con aggregazioni
differenti dei dati ulteriori". Certo però l'anagrafe regionale
potrebbe prendere in considerazione anche per esempio dati relativi
all'occupazione della persona, che potrebbero permettere delle
estrapolazioni più complesse, magari più interessanti, non solo il
fatto di nascere e di morire. Va ben chiarito il progetto,
l'Assessore Ramera dice "la nostra risposta nei confronti dei
Comuni non è negativa, noi non vogliamo chiudere".
Noi abbiamo l'impressione che questo piano sia molto all'interno
della Regione, perché, Assessore, se noi prevediamo un calcolatore
medio-grande che debba fare l'anagrafe, la gestione del patrimonio
e qualche altra cosetta, questo calcolatore dovrà avere determinate
dimensioni operative. Si è verificato per il gruppo elettrogeno
della rubinetteria Sottini: per fare determinate operazioni
occorreva una certa potenza, qui per esercitare determinate
funzioni occorre un certo tipo di calcolatore. Se andiamo a
comprare un calcolatore definito per certe operazioni - e siamo
nell'ordine di miliardi - oppure ad affittarlo - e siamo
nell'ordine di centinaia di milioni - non so se poi potremo
utilizzarlo per i Comuni, per le Comunità Montane, per gli
Artigiani, Commercianti o per altri che potrebbero richiederne
l'uso.
ANDRIONE
- (Presidente della Giunta regionale -
U.V.):
Nell'eventualità che la Regione ponga degli obiettivi
specifici differenti, se necessario prenderemo una macchina più
grossa. Ma questo non lo fa la Giunta regionale, lo si fa in base a
delle consulenze.
MAFRICA
- (P.C.I.):
Noi avremmo voluto vedere nel
piano già queste cose, invece che la procedura per arrivare a
queste cose. Non ci sono state poi alcune risposte alle domande che
avevamo fatto e che non avevano carattere di particolare
presunzione, ma erano per capire come mai ad esempio nei costi non
è stato calcolato il servizio per il Cerved, eppure questo servizio
costerà e volevamo averne un'idea.
Sostanzialmente non siamo favorevoli, perché riteniamo che
questo piano sia indeterminato e riteniamo che la scelta di
affidarsi all'Italsider, sia dal punto di vista dell'autonomia e
della funzionalità stessa, non sia quella giusta.
In ultimo, in merito alla legge regionale, questa è stata
disattesa non perché non si parlava del Consigliere di minoranza,
ma perché si sono invertite le procedure, è la logica che non ha
funzionato. Secondo la legge regionale prima bisognava nominare un
Comitato, magari con un Consigliere di minoranza, invece che con
due, che doveva preparare il piano e poi vedere. Invece qui si
rovesciano le cose: prima si porta il piano, poi si parla di
nominare il Comitato, ma il grosso si fa oggi.
Quindi per queste ragioni non voteremo a favore.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
- (P.S.D.I.)
: Annuncio l'astensione del
mio Gruppo a questo piano operativo, innanzitutto perché non ci dà
sufficienti garanzie sulle funzioni e responsabilità delle varie
componenti. L'ho detto prima, forse l'Assessore Ramera si è
dimenticato di rispondere e poi- chè la discussione generale è
chiusa, trarremo le nostre conclusioni. Il Comitato ha qui una
funzione quanto mai importante e non capisco cosa ci stia a fare un
Consigliere di opposizione in questo Comitato ....... Consigliere
Faval, non tutti possono essere sempre in maggioranza o esprimere
una Giunta, può darsi che anche l'Union Valdôtaine vada
all'opposizione, quindi questa arroganza mi sembra non sia proprio
il caso di esternarla in questo momento.
Quando discutiamo di politica, giochiamo pure le nostre carte,
però, su questo problema di natura tecnica non è il caso di essere
così arroganti. Giudico che un Consigliere di minoranza è quantomai
insufficiente non tanto ai fini di un controllo, ma anche per poter
andare a verificare e a portare il proprio contributo e quello di
tutta l'opposizione. Infatti c'è un Presidente della Giunta,
l'Assessore regionale alle Finanze, il Dirigente dell'Assessorato
alle Finanze, che ha avuto gran parte nella stesura di questo
piano, c'è il consulente dell'Italsider incontrato per caso
dall'Assessore Ramera in un bar di Aosta ed un Consigliere di
maggioranza. Ecco, ritengo che la maggioranza voglia andare sempre
avanti per la sua strada, senza mai accettare le richieste per
altro giustificate dell'opposizione, avanzate non certo per una
questione di potere, per cui invito il Presidente del Consiglio a
non più convocare il Consiglio regionale due volte al mese per due
giorni; stiamocene a casa, a questo punto va bene lo stesso.
PRESIDENTE
:
Ha chiesto di parlare il Consigliere
Faval, ne ha facoltà.
FAVAL
- (U.V.)
: Brevissima dichiarazione di voto.
Mi pare che stasera il Consigliere Minuzzo sia particolarmente
suscettibile e forse è la stanchezza, d'altra parte siamo stanchi
un po' tutti data l'ora tarda. Mi stupisce che possa ritenere la
mia una manifestazione di arroganza; lui dice che gli sembra
assolutamente inutile un solo rappresentante dell'opposizione, che
è rimasta esigua in questo Consiglio, e sottolineo che questo fatto
va a riconoscimento dell'attività svolta fin qui dalla maggioranza
per cui altri movimenti e partiti politici, che erano rimasti
all'opposizione fino dal 1978, chiedono di entrare in questa
maggioranza. E questa, Consigliere Minuzzo, è la migliore risposta
a coloro che come lei attribuiscono all'Union Valdôtaine
l'arroganza del potere.
C'è stata una richiesta di entrare in maggioranza da parte di
una forza di opposizione, ebbene l'Union Valdôtaine l'ha accolta. E
voi ci chiamate ancora arroganti: Consigliere Minuzzo, un minimo di
buon senso!
Da tutti il problema è stato definito come un problema di scelta
politica e non di ordine tecnico: il Consigliere Carlassare ha
discusso la questione della conoscenza, ha corretto molto
giustamente il Presidente della Giunta puntualizzando ciò che
significa l'utilizzazione degli strumenti di conoscenza. Siamo
assolutamente disponibili a far sì che questi strumenti siano a
disposizione della maggioranza e della maggior parte non solo dei
Consiglieri regionali, ma di tutti i possibili potenziali fruitori
della Valle d'Aosta. Questo è veramente essere molto al di là
dell'arroganza, è essere pronti a fare sì che tutti nel migliore
dei modi possano venire a conoscenza degli strumenti che devono
utilizzare.
Voteremo a favore perché ci pare di vedere, pur
nell'incompletezza e nelle indicazioni, correggibili, del piano che
ci viene oggi proposto, una possibilità di andare al di là di
quello che è lo stadio al quale ci siamo fermati e al quale non
dobbiamo arrestarci, indipendentemente dal fatto che l'Ing.
Belgrano sia stato incontrato in un bar o nella stanza di un
Ministero: anche lì persone che occupano determinate sedi, arrivano
per caso.
PRESIDENTE
:
Ha chiesto di parlare il Consigliere
Carlassare per dichiarazione di voto, ne ha facoltà.
CARLASSARE
- (Democrazia Proletaria - Nuova
Sinistra):
Oppenheimer e Fermi hanno costruito la bomba
atomica, il generale Mac Arthur e Truman hanno schiacciato il
bottone per sganciarla su Hiroshima e Nagasaki. Il resto
dell'umanità non sapeva che si stava costruendo la bomba atomica, o
almeno pochissimi lo sapevano. Il discorso per quel che riguarda il
controllo dell'informatica lo si può correlare con questo esempio,
ma in una prospettiva meno drammatica. Non è che tutta la
popolazione valdostana debba essere informata a fondo
sull'informatica, ma almeno le strutture politiche e sociali devono
essere in grado di adoperare gli strumenti derivanti dalla
conoscenza e dallo sviluppo dell'informatica e dall'utilizzo delle
macchine che sviluppano, coordinano, raggruppano, scelgono questi
elementi. La conoscenza deriva da un passo a monte che consiste nel
richiedere certe cose alla macchina ed ai suoi operatori, un
secondo passo a valle nel trarre i risultati e nel conoscere la
chiave di lettura di questi risultati traducendoli poi in scelte
operative, politiche ed economiche.
In questo consiste il discorso che avevo fatto sull'importanza
da subito del Comitato di pianificazione. Non può essere un
discorso ristretto al solo ambito regionale, a costo di correre il
rischio di avere dei Comitati che non sono così operativi, e perché
sia accettabile un discorso del genere, il Comitato di
pianificazione dovrà essere allargato fin d'ora alle forze sociali
che dovranno usufruire e subire le conseguenze (subire in senso
negativo ed io penso anche in senso positivo) del fatto che si
venga a creare un sistema di calcolo, di informazione, in grado di
raggruppare ed elaborare tutti i dati riguardanti la "Cosa
Pubblica" ed in prospettiva, l'assistenza sanitaria, economia,
ecc.. Detto Comitato dovrebbe almeno vedere al suo interno una
rappresentanza di quegli operatori sociali che come dico, subiscono
complessivamente, sia in senso positivo che negativo - non gli
operatori, ma gli strati sociali naturalmente - queste cose, per
cui per questo motivo ribadisco la mia opposizione a questo
piano.
PRESIDENTE
:
Con l'emendamento aggiuntivo
riguardante la composizione del Comitato di pianificazione che
prevede là dov'è scritto "Due Consiglieri regionali", l'aggiunta
"di cui uno designato dalla minoranza", metto in approvazione
l'oggetto iscritto al n. 21.
Esito della votazione:
Presenti: ventisette; votanti: ventisei; astenuti: uno
(Minuzzo); maggioranza: quattordici; favorevoli: diciotto;
contrari: otto.
Il Consiglio approva
