Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2479 del 21 giugno 2012 - Resoconto
OGGETTO N. 2479/XIII - Interpellanza: "Istituzionalizzazione
dei rapporti economici tra la Regione e la Repubblica Popolare
Cinese".
Interpellanza
Appreso dalla stampa che il Presidente della Regione avrebbe
effettuato un viaggio lampo in Cina in meno di 48 ore per
"scortare" la CVA nel Paese del Sol levante e per "rinsaldare
contatti istituzionali ed economici", riuscendo, a suo dire, "a
fare in due giorni ciò che normalmente richiederebbe una
settimana".
Impressionati da tanto dinamismo.
I sottoscritti Consiglieri regionali
Interpellano
il Presidente della Regione per sapere:
1) quali contatti istituzionali ed economici siano
attualmente in corso tra la Regione Valle d'Aosta e la Repubblica
Popolare Cinese, e in particolare con la città di Chongqing, e con
chi si sia incontrato nella circostanza il Presidente della Valle
d'Aosta;
2) la 'manutenzione' di quali contratti di CVA o di sue
ramificazioni abbia richiesto l'indispensabile presenza del
Presidente della Regione;
3) da chi fossero composte nella circostanza le delegazioni
della Regione, della CVA e di eventuali società partecipate o
controllate che abbiano preso parte alla trasferta;
4) se la Regione intenda dare forma giuridica compiuta e
continuità a questi rapporti o se gli stessi saranno limitati al
settore idroelettrico.
F.to: Louvin - Chatrian - Giuseppe Cerise - Bertin
Presidente
- La parola al Consigliere Louvin.
Louvin (ALPE)
- Grazie Presidente.
Di solito le missioni all'estero, soprattutto quelle importanti
compiute dagli organi di governo, sono accompagnate da momenti di
informazione, di comunicazione abbastanza intensi, e diffusi.
Invece è passata molto sotto silenzio, non è stata annunciata, né è
stata riferita negli esiti a questa Assemblea una trasferta del
Presidente della Regione nelle terre del Sol Levante. Missione di
cui siamo venuti casualmente a conoscenza, perché negli stessi
giorni il Palazzo regionale è stato interessato da una lieve scossa
sismica, è stato evacuato e tutti si chiedevano dove fosse il
Presidente, il quale, appunto, era in missione. Per la verità,
quando si è detto che un terremoto scuoteva i piani alti del
Palazzo, avevamo avuto qualche altra idea...purtroppo era una
scossa vera, non era una scossa politica!
Noi, però, siamo sempre attenti, caro Presidente, a quello che
lei fa, come lo fa, quindi ci permetterà di indagare sui risvolti
di questa missione che lei ha detto essere tesa a "rinsaldare
contatti istituzionali ed economici", cosa che lei ritiene di
essere in grado di fare meglio di altri, perché - riprendo un
virgolettato - riesce
"a fare in due giorni ciò che normalmente
richiederebbe una settimana".
Sicuramente 30 ore di viaggio non
sono poche per andare e tornare, e noi eravamo convinti che lei
fosse andato nel quadro del rapporto di cooperazione che abbiamo
con la provincia dello Zhejiang, che è il nostro referente in Cina,
frutto di un gemellaggio che aveva avuto i suoi fasti tanti anni fa
e che poi non è stato rinverdito. Invece abbiamo saputo che il
viaggio era collegato ad una visita alla città di Chongqing, che
alle nostre notizie risulta essere in evidenza solo perché sede del
partner di una società partecipata dalla nostra controllata CVA,
che è la Water Gen Power, di cui abbiamo già discusso varie volte
in Consiglio, in questioni che riguardano le turbine fornite a CVA.
Poi abbiamo letto quegli scampoli di informazione che sono apparsi
sui giornali, il Presidente di CVA che era da lei scortato - così
si dice - ha reso noto che si trattava solo di un incontro di
manutenzione dei contratti.
Noi, confesso, abbiamo avuto qualche difficoltà a vedere tutta
la pregnanza di una visita istituzionale così fulminea in terra
cinese, al di là dell'ammirazione che abbiamo per la sua energia
nel fare in tempi così brevi questi viaggi lampo... A noi preme
sapere cosa ci sia in questo momento nei rapporti fra la Valle
d'Aosta e la Cina, e di che manutenzione si tratti nei contratti
CVA, ma questo credo appartenga alla sfera di una società da cui
lei dovrebbe essersi allontanato da quando ne ha lasciato la
Presidenza, ma che sappiamo esserle comunque ancora intensamente a
cuore.
Vorremmo sapere chi fosse con lei - non per indiscrezione,
naturalmente, non abbiamo dubbi sulla serietà personale - e come
fosse composta la compagnia; tanti anni fa ci fu una vicenda in
Cina di una missione condotta da Craxi, sulla quale il Presidente
Andreotti fece dei bei ricami...non credo sia il caso, qui. Di
solito c'è da parte nostra una grande sobrietà, ma almeno sapere
chi si muove e cosa va a fare è per noi questione che interessa. E
poi, al di là dei rapporti economici che può avere una controllata
di controllata con un'impresa cinese di Chongqing, se ci sia una
cornice più larga nella quale queste vicende si stanno sviluppando.
Questo è il tema dell'interpellanza, e siamo curiosi di sentire
quali informazioni ci può dare. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ringrazio il collega Louvin, che è sempre molto attento e
premuroso per la salute dei colleghi e per le sue attività, in
particolare credo sia preoccupato quando non ci sono notizie su cui
poter lavorare, quindi cercheremo di fare meglio, perché
obiettivamente abbiamo avuto su questo tema un atteggiamento
minimalista ritenendo che, essendo un tema preparatorio, non
meritasse un'informazione suppletiva. Però ho portato i giornali
cinesi che riprendono...lo posso leggere anche in cinese, ma non è
il caso, le do poi una copia...ci sono i video trasmessi con
riferimento a questa visita a Chongqing. Quindi, siccome il tempo
non ci permette di dilatare le informazioni su questo viaggio,
credo sia importante ragguagliare il collega sulle parti riferite a
questo viaggio.
Entrando nella sostanza e rispondendo puntualmente, il viaggio
nella Repubblica Popolare Cinese è stato effettuato a seguito di un
invito ufficiale pervenuto dalla municipalità di Chongqing che, con
i suoi oltre 30.000.000 di abitanti, è la più estesa città della
Repubblica Popolare Cinese ed il principale motore dello sviluppo
economico della Regione occidentale della Cina. Nei giorni 28-29
maggio abbiamo incontrato il Vicesindaco di Chongqing ed i
responsabili politici e tecnici delle commissioni e dei
dipartimenti della municipalità in materia di agricoltura,
industria, turismo e commercio con l'estero. In questi incontri si
sono presentate le situazioni esistenti di collaborazione delle
municipalità con l'Europa e le principali prospettive di sviluppo,
in particolare a seguito dell'apertura di quella che è stata
definita la "Nuova Via della Seta", ovvero il collegamento
ferroviario che all'inizio di quest'anno collegherà Chongqing con
Duisburg in Germania. A nostra volta abbiamo presentato le
caratteristiche della Valle d'Aosta e dei nostri settori economici
e produttivi. Gli incontri hanno permesso di far emergere le
prospettive di interesse per le importazioni a Chongqing di alcuni
prodotti di pregio, richiesti dal mercato locale, come i vini
valdostani, per la collaborazione nei settori dell'agriturismo in
pieno sviluppo in questa zona, e delle piste di sci per le quali
manca nella municipalità l'esperienza di costruzione e
gestione.
Seconda domanda: il 29 maggio abbiamo visitato lo stabilimento
di Chongqing Water Turbine Works, che sta realizzando i macchinari,
turbine e gruppi idroelettrici per tutta Europa, compreso alcune
centrali di CVA. Con la società Water Turbine Works è stata
affrontata la prospettiva anche dell'apertura in Valle di un punto
commerciale di manutenzione dei sistemi idroelettrici di
riferimento per tutta Europa.
"Da chi fossero composte nella circostanza le delegazioni
della Regione..."
: la delegazione era composta dal
sottoscritto, dal Presidente e dal Direttore gestione impianti di
CVA, e dal Presidente della società Water Gen Power (quattro
persone).
"Se la Regione intenda dare forma giuridica compiuta e
continuità a questi rapporti o se gli stessi saranno limitati al
settore idroelettrico"
: come ho già detto, l'interesse è su
diversi settori; abbiamo esteso questo invito di collaborazione che
è stato prima citato e ci saranno una serie di incontri successivi
e di visite da parte degli interessati in Valle, per dare seguito a
quello di cui ho parlato prima.
Credo di aver risposto a tutte le curiosità del collega, e se ci
sono delle esigenze di chiarimento siamo a disposizione.
Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Sì, sì, lei ha ampiamente soddisfatto le curiosità, ma non erano
delle curiosità morbose, erano di natura strettamente politica.
Devo dire che l'ammirazione cresceva man mano che la sentivo
parlare, perché lei ci ha parlato di essere andato a promuovere i
prodotti valdostani, i vini, l'agriturismo, le piste di sci,
eccetera, ed è andato da solo...il Presidente della Regione Valle
d'Aosta viaggia da solo! Ottima economia per le nostre finanze, ma
a parte l'inutilità degli Assessori competenti a promuovere la
Valle d'Aosta...ma neanche un funzionario al seguito...aveva
portato lei le grolle, le coppe, e tutto quanto?
Io ho una visione diversa, ma è la visione che abbiamo noi, del
gruppo ALPE. Quando c'è promozione, tanto più su un terreno
abbastanza ampio come quello cinese, forse anche con necessità di
traduzione, di interlocuzione un po' più di dettaglio, avere un
minimo di bagaglio al seguito (nel senso di personale che sostiene
questa operazione), magari chissà un po' di inquadramento in una
politica generale...perché nessuno dei colleghi ha finora sentito
parlare di attività di promozione verso la città di Chongqing,
grandissima, unita dalla Via della Seta...sono cose bellissime, ma
l'incontro con il Vicesindaco di Chongqing è una goccia in un
oceano! Lei non ha fatto riferimento né ad un programma di attività
dell'Unione europea, né ad un programma nazionale; abbiamo delle
regole precise per quanto riguarda la promozione all'estero delle
Regioni nel quadro di una politica italiana ed europea, ma noi qui
ci muoviamo in assoluta solitudine. Perché? Perché Chongqing è
l'ombelico di un rapporto diverso, che è questo che interessa, e
che è l'unica ragione per la quale lei - mi pare - si sia
scomodato: quello della fornitura di turbine, una cosa importante
nell'economia valdostana, ma ho l'impressione che a tanti
valdostani stiano "girando le turbine" per motivi molto seri, di
cui lei dovrebbe occuparsi in modo diverso...chiusa parentesi.
Voglio significarle che questo modo di procedere nei rapporti
promozionali della Regione è totalmente sconclusionato,
disarticolato e fa parte di uno spreco di risorse, perché lei
dovrebbe essere - e sul piano istituzionale tutti la consideriamo -
una risorsa per la Valle d'Aosta, per cui è sprecato che vada ad
assistere la Water Gen Power quando va ad incontrare la sua omologa
a Chongqing per mettere a posto i rapporti sulle turbine, mentre ci
sono delle altre priorità in campo. È una questione di serietà
dell'azione politica ed istituzionale della Valle d'Aosta, parlare
di "contatti istituzionali" ci sembra assolutamente fuori luogo;
qui siamo nell'ambito dei rapporti economici fra soggetti privati o
pubblico-privati come nel caso della società controllata della
CVA.
D?ngf?ng hóng, tàiyáng sh?ng, Zh?ngguó ch? li?o ge Augusto
Rollandin, T? wèi rénmín móu xìngfú, H?'?r-hei-yo, t? shì rénmín dà
jiùx?ng!
Poi darò per la segreteria il testo, assicuro che non
è patois di Fénis, ma è: (traduzione letterale dalla lingua cinese:
"L'Oriente è rosso, il sole sta sorgendo. La Cina ha portato avanti
Augusto Rollandin. Lui lavora per il bene della gente. Hurrah, Lui
è il grande salvatore del popolo!"). Chiedo scusa della citazione,
che lei sa benissimo da dove è presa, è "L'Oriente è rosso" della
rivoluzione maoista e, siccome siamo in tempo di "Leoni Rossi",
siamo in tempo di Oriente, mi pareva che...per mettere una nota di
colore, ma anche per sottolineare una paradossalità della
situazione!
Detto per inciso, avremmo gradito di sapere anche se nell'ambito
del viaggio con queste persone avete parlato anche della querela
che forse è stata presentata nei confronti del collega Tibaldi, di
cui abbiamo perso traccia...ma ne parleremo magari in una prossima
occasione. Grazie.
