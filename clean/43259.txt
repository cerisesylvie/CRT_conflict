Classificazione
ISTRUZIONE PUBBLICA
Personale docente e non docente



Oggetto del Consiglio n. 673 del 9 giugno 2021 - Resoconto
OGGETTO N. 673/XVI - Interrogazione: "Informazioni in ordine
alla creazione di una piattaforma informatica per la gestione delle
istanze per l'aggiornamento delle graduatorie regionali del
personale docente".
Sammaritani (Presidente)
- Passiamo alla trattazione del
punto n. 16 all'ordine del giorno Per il Governo risponde
l'assessore Caveri.
Caveri (VdA Unie) -
Confermo anzitutto che è stato
rilasciato il lotto per la presentazione delle istanze d'iscrizione
nelle graduatorie regionali per le supplenze e per le graduatorie
correlate d'istituto, quindi gli aspiranti oggi hanno la
possibilità di presentare la domanda.
La piattaforma - e questa è la seconda domanda - è diventata
disponibile per la presentazione delle istanze a partire dalle ore
12:00 del 3 giugno e la scadenza è stata fissata per le ore 12:00
del 24 giugno.
Devo dire, aggiungendo qualche elemento, che la realizzazione
della piattaforma è stata abbastanza impegnativa, si è cominciato a
lavorare per tempo, quindi nello scorso autunno, perché prima si è
dovuto analizzare in profondità la famosa ordinanza 60 che è
l'ordinanza che fissa le linee e soprattutto le dieci tabelle di
valutazione che erano allegate.
L'attività di analisi ha riguardato in più le particolarità
regionali, quindi la conoscenza in particolare della lingua
francese, che è richiesta per l'insegnamento nelle nostre
scuole.
La procedura si è rivelata lunga e complessa, dovendo fornire
agli informatici dell'Inva che se ne sono occupati - ho partecipato
anche io a un incontro - tutte le numerose specifiche necessarie
per la realizzazione di questa istanza on-line, che riguarda dieci
diverse tipologie di graduatorie che anche al loro interno hanno
delle particolarità.
Che vuol dire? Le tabelle ministeriali non è che siano proprio
la limpidezza fatta a persona.
Gli uffici ora stanno proseguendo assieme a Inva con l'analisi
del secondo lotto della piattaforma che riguarda invece quella
parte del sistema che dovrà proporre le valutazioni delle domande e
predisporre le graduatorie, sia regionali sia d'istituto.
Concludo con una nota suppletiva, noi ci siamo messi a lavorare
anche su una riflessione più vasta - anche grazie all'intervento
dell'attuale coordinatore della parte informatica, l'ingegner Rocco
- ci siamo messi a lavorare sull'insieme delle piattaforme del
software adoperato nel mondo della scuola e anche nelle segreterie.
Ancora oggi abbiamo fatto un incontro che riguarda più propriamente
tutta una serie di applicazioni che vengono usate, dalla pagella
elettronica a cose di questo genere; speriamo di rendere tutto più
efficiente e più efficace.
Chi ha lavorato nelle segreterie sa perfettamente che ci sono
ancora delle distonie e delle difformità che speriamo nel tempo di
poter guarire.
Presidente -
Per la replica la parola al consigliere
Carrel.
Carrel (PA) -
Questa interrogazione noi l'abbiamo
presentata a fine maggio e ci eravamo presi l'impegno proprio in
quest'aula visto che era un tema che avevamo già affrontato a metà
febbraio di riaggiornarci in questo periodo in quanto ci aveva
detto che all'incirca, verso fine aprile-maggio, sarebbe stata
disponibile, quindi di fatto stiamo più o meno nei tempi.
Ci è stato segnalato che con nota della Sovrintendente Fey
l'inoltro delle istanze è possibile da oggi, cioè è aperta la
piattaforma dal 3 ma l'inoltro delle istanze è possibile solamente
da oggi 9 alle ore 12:00, speriamo che non ci siano problemi nella
piattaforma anche se capiamo che ovviamente il sistema abbia
bisogno di essere rodato. Ci siamo già di fatto espressi
precedentemente sul rammarico per il dover utilizzare dei requisiti
ormai vecchi di un anno nonostante noi non avessimo appunto la
piattaforma provinciale, da noi è regionale, quindi su questo non
ci torneremo, però bene che si possa procedere, bene che il mondo
della scuola torni ad avere delle graduatorie e a mettere un po' di
ordine. Se poi l'ordine non va solamente nelle graduatorie ma va
anche in tutti i sistemi informatici del mondo della scuola, questo
è sicuramente un elemento in più, è un elemento positivo per questo
mondo che ha veramente bisogno.
