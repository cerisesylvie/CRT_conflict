Classificazione
DIRITTO ALLO STUDIO
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 3029 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3029/X Nuovo regolamento per l'applicazione delle
agevolazioni sui mezzi pubblici per gli studenti.
(Interpellanza)
Interpellanza Richiamata la legge regionale n. 29/1997 "Norme in
materia di servizi di trasporto pubblico di linea";
Visti i criteri e le modalità per l'applicazione di agevolazioni
sui mezzi di trasporto pubblico a favore di studenti valdostani
decorrenti dal 1° febbraio 1998, fissati con delibera della Giunta
regionale n. 4951 del 30 dicembre 1997;
Rilevato che rispetto agli altri anni c'è la forte disparità di
trattamento fra gli studenti che devono recarsi a Torino (n. 120
titoli di viaggio) e quelli che invece devono recarsi a Milano,
Ginevra, Chambéry o altre sedi (80 titoli di viaggio);
Rilevato che gli studenti per poter utilizzare l'autobus devono
obbligatoriamente acquistare un blocchetto di 50 buoni;
i sottoscritti consiglieri regionali
Interpellano
l'Assessore all'Ambiente, urbanistica e trasporti per
sapere:
1) se è a conoscenza del forte e giustificato malessere fra gli
studenti sull'attuale nuovo regolamento;
2) quali sono state le motivazioni che hanno indotto la Giunta
regionale a fare queste sostanziali modifiche rispetto agli anni
passati;
3) se e quali provvedimenti intende eventualmente adottare
l'Amministrazione regionale per sopperire all'attuale inverosimile
situazione.
F.to: Viérin Marco - Marguerettaz
Presidente Ha chiesto la parola il Consigliere Viérin Marco.
Viérin M. (Aut) Quest'interpellanza l'abbiamo presentata proprio
perché è cambiato totalmente o quasi l'iter rispetto agli anni
passati su quest'argomento. Nel ?97 il numero dei titoli di viaggio
era libero e c'era un intervento da parte dell'ente pubblico del 60
percento per gli studenti con più di 26 anni, mentre era elevato al
90 percento per quelli con età inferiore ai 26 anni.
Dopo la deliberazione di Giunta in data 1° febbraio è stato
cambiato radicalmente quest'iter e oggi le condizioni sono quelle
che c'è un numero massimo di titoli per corse semplici che è
fissato in 120 corse per coloro che devono recarsi a Torino, mentre
per tutti gli altri che devono recarsi a Milano o in altre località
è abbassato a 80 corse semplici. Questo discorso mi sembra un po'
strano e non corretto nei confronti del mondo studentesco, cioè non
ci sono pari condizioni. L'Assessore, anticipo già una risposta,
potrebbe dirmi che coloro che vanno a Milano devono recarsi meno
spesso, ma forse questo ragionamento è sbagliato, un alloggio a
Milano può costare molto di più, quindi conviene fare la spola fra
Aosta e Milano.
E ancora ci possono essere studenti che risiedono in bassa Valle
che alla fine decidono per i pochi chilometri che ci sono fino a
Torino di andare con il proprio mezzo, mentre con Milano la
distanza è maggiore.
Tutte queste contraddizioni che il nuovo regolamento ha
determinato non sono, a mio avviso, eque nei confronti di chi ha
bisogno di questi servizi per esplicare la propria attività di
studio. Chiedo pertanto all'Assessore se è a conoscenza di tali
fatti, ma presumo di sì perché se ha proposto questa cosa in Giunta
e l'ha votata, penso che un ragionamento lo abbia fatto, altrimenti
non riuscirei a capire come si fa a votare un provvedimento. Chiedo
di sapere quali sono state le motivazioni che hanno indotto a
modificare questa situazione dall'anno passato a quest'anno.
Infine, chiedo se la Giunta, anche dopo la presentazione di
quest'atto in Consiglio, ritiene di prendere provvedimenti che
vadano a modificare questa situazione. Aggiungo una cosa di cui mi
sono dimenticato nelle premesse, c'è un elemento un po' ridicolo a
parere mio e del collega Marguerettaz che deriva dall'applicazione
del nuovo regolamento ed è il fatto che se uno studente decide di
utilizzare l'autobus, si deve impegnare ad acquistare un blocchetto
di 50 corse. E questo blocchetto deve tenerlo in tasca, deve
esibirlo ogni volta e via dicendo.
Mi sembra molto strana anche questa cosa, voglio fare una
provocazione: non vorrei che questo fosse un obbligo per dire che
si è migliorato il servizio dei trasporti pubblici sulle autolinee
perché il numero di utenti è maggiore. Non vorrei che questa
forzatura l'Assessore l'abbia fatta per invitare ad utilizzare di
più l'autobus; non vorrei che fosse questo lo scopo, altrimenti
saremmo veramente alla frutta.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (PVA-cU) Intanto vorrei premettere che, contrariamente
a quanto afferma l'interpellanza nella sua parte conclusiva,
laddove definisce inverosimile la situazione delle agevolazioni dei
trasporti per gli universitari in Valle d'Aosta, ci troviamo in una
situazione estremamente favorevole per gli studenti universitari,
nel senso che agevolazioni così vaste e significative non esistono
in nessuna regione d'Italia. Infatti l'80 percento di sconto sul
costo del biglietto per recarsi presso sedi universitarie è un
sostegno da parte della Pubblica Amministrazione molto forte che
non ha uguali in altre regioni.
È vero che abbiamo fatto una deliberazione che ha regolamentato
questa materia e l'abbiamo fatta sulla base di una precisa
disposizione di legge. Come Viérin sa, nell'autunno del ?97 è
entrata in vigore la legge regionale n. 29/97 che prevedeva una
specifica deliberazione della Giunta regionale per andare a
definire le modalità dell'erogazione dei contributi previsti nella
legge.
Nella definizione di queste modalità già la legge aveva
stabilito alcuni criteri nuovi perché, superando i precedenti
parametri diversificati, aveva introdotto l'80 percento che poi
significava una certa riduzione perché la maggior parte degli
studenti aveva il 90 percento. Questo lo avevamo fatto anche
guardando ai dati di bilancio, nel senso che con il passare degli
anni abbiamo notato un fortissimo incremento della spesa in questo
settore che rischiava di diventare insostenibile. Rispetto ad un
costo medio fra il ?93 e il ?96 di 1,5 miliardi sostenuto per
questo tipo di agevolazione, nel ?97 siamo arrivati a 2,1 miliardi,
aumento fra l'altro che nel corso del ?97 ci ha costretto a fare
una variazione di bilancio rispetto alle previsioni proprio per far
fronte a quell'esigenza.
Quindi avevamo necessità di ricondurre sotto controllo la spesa
anche perché succedeva che alcuni universitari, soprattutto nelle
sedi più vicine come Torino e Milano, cominciavano a sostituire la
residenza settimanale con il pendolarismo quotidiano, cosa che se
fosse estesa a tutti gli studenti, comporterebbe per noi una
moltiplicazione insostenibile dei costi. Quindi si è detto che
potevamo continuare a mantenere queste agevolazioni andando però a
regolamentarle in base a dei parametri equi. Per questo sono state
stabilite queste quote di 120 biglietti su Torino e di 80 biglietti
su Milano e su altre sedi, cosa che ci permette di stare
all'interno delle previsioni di costo.
È vero che era stato introdotto anche questo principio che era
un principio legato essenzialmente ad una necessità operativa e
pratica degli uffici di un sistema di controllo per quanto riguarda
la ripartizione di biglietti fra autobus e ferrovia; si era detto,
chi prende l'autobus ne prende 50 perché questo era il sistema che
era in uso già in passato. È vero che questo sistema, che in
passato non aveva dato problemi, con la fissazione di una quota
stabile e totale ha creato dei problemi per cui, rispetto a questo
punto specifico, la Giunta regionale ha già provveduto a
modificare, nel senso di prevedere che se lo studente preferisce
prendere 10 biglietti di autobus e 110 di pullman o viceversa, può
farlo liberamente, non ha più quel vincolo dei 50 biglietti in modo
che può giostrare più liberamente. In questo modo viene superato
quello che forse era il motivo più grosso di disagio perché se uno
studente prendeva il blocco delle agevolazioni per gli autobus, 50
titoli di viaggio poi gliene rimanevano solo più 30 per il
treno.
Per quanto riguarda invece l'altro aspetto, direi che nel
complesso la disciplina che abbiamo introdotto ha funzionato bene,
c'è questo problema su Milano legato ai blocchetti di autobus,
problema che è stato risolto. Esiste anche qualche dubbio sulla
congruità della cifra che è stata posta per quanto riguarda Milano;
effettivamente questa disparità è stata notata e anche andando a
vedere, storicamente l'utilizzo di Milano era mediamente inferiore
anche per questo. Su questo punto non c'è nessuna difficoltà tanto
questa è nell'arco solare, quindi abbiamo tutto il tempo, andando a
monitorare l'utilizzo e se rimaniamo all'interno delle previsioni
di spesa che sono state previste senza andare a sforare, per fare
un minimo adeguamento che possa risolvere eventuali problemi che si
sono manifestati.
Credo quindi che i problemi siano molto limitati, uno è già
risolto e l'altro lo stiamo monitorando per vedere se c'è
un'effettiva necessità di fare un minimo di rimodulazione per
quanto riguarda il problema di Milano.
Presidente Ha chiesto la parola il Consigliere Viérin Marco.
Viérin M. (Aut) L'Assessore non mi è piaciuto nelle premesse, mi
è piaciuto di più nelle conclusioni, non perché nelle conclusioni
ci ha dato ragione, ma perché ha cominciato a dire che su un
problema che abbiamo sollevato in questi giorni, ha fatto sì che un
discorso non comprensibile del famoso blocchetto da 50 corse sia
già stato modificato.
Ci fa piacere che riconosca che c'è una disparità fra coloro che
vanno a Milano e coloro che vanno a Torino e che prenda impegno
nell'arco dell'anno solare con un monitoraggio, se gli studenti
avranno bisogno di più di 80 titoli, di vedere come affrontare il
problema.
Non mi sono invece piaciute le premesse perché l'Assessore ha
cercato di mascherare questa scelta. Siamo perfettamente a
conoscenza della legge n. 29, siamo perfettamente a conoscenza -
infatti non l'ho citato nelle premesse - del fatto che, anziché
fare la disparità al 60 percento per coloro che hanno un'età e al
90 percento per coloro che hanno un'altra età, sia stato portato
tutto all'80 percento, quindi non abbiamo detto niente su questo.
Cosa che invece lei ha ripreso, Assessore, per dire che quanto
avete fatto era nell'intento di contenere la spesa. Io dico che se
andassimo a contenere ben altre spese che facciamo dando incarichi
che non servono a niente, forse sarebbe meglio; lei ha ripreso il
concetto che ho enunciato nelle premesse, cioè dobbiamo capire che
gli studenti non hanno tutti la possibilità di sostenere alcune
spese, non hanno tutti la possibilità di prendersi un alloggio a
Milano perché lei sa quanto costa un alloggio a Milano? Io sarei
contento se aumentassero le spese per l'aiuto che viene dato a
questi studenti che potrebbero così fare a meno di prendersi un
alloggio a Milano perché è questo l'obiettivo. Altrimenti
obblighiamo gli studenti a stare tutta la settimana a Milano o in
altre località e a fare delle spese soprattutto di vitto e alloggio
di una certa consistenza e a quel punto vedremo sicuramente
diminuire alcune cose che invece con questa normativa vogliamo
vedere proliferare. Quindi andiamo in controtendenza, Assessore,
quell'esempio non doveva proprio farlo secondo me.
Comunque, contestando le sue premesse, mi felicito se non altro
con lei per aver preso atto di questa situazione e aver iniziato a
modificare alcune cose; chiedo però vivamente che non si aspetti la
fine dell'anno solare per modificare il discorso degli 80 titoli
per le altre località rispetto ai 120 titoli per Torino perché
anche gli studenti devono sapere gestirsi e quindi devono sapere se
continuare a tenere in piedi un affitto a Milano o in altre
località, oppure se venire due volte in più a casa rispetto a stare
tutta la settimana a Milano. Chiedo a questa Giunta entro il mese
di giugno di risolvere anche questo fatto o in una maniera o
nell'altra, ma di essere chiara con gli studenti perché la non
chiarezza non premia.
