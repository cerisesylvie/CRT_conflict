Classificazione
COMMERCIO
Disciplina, attività, professioni



Oggetto del Consiglio n. 807 del 21 luglio 2021 - Resoconto
OGGETTO N. 807/XVI - Interrogazione: "Avvio dell'iter di
revisione del regolamento regionale 2/2007 in materia di requisiti
igienico-sanitari per l'esercizio delle attività di
somministrazione di alimenti e bevande".
Bertin (Presidente) -
Punto 11 dell'ordine del giorno.
Risponde l'assessore Jean-Pierre Guichardaz.
Guichardaz J. (PCP) -
Grazie collega Aggravi che mi dà
modo di aggiornare sul prosieguo di un tema che è stato all'ordine
del giorno e che riguarda sia il mio assessorato, l'assessorato di
cui ho al momento la delega, sia l'assessorato alla sanità.
Il regolamento regionale n. 2 dell'11 ottobre 2007 reca, ai
sensi dell'articolo 20 comma 5 della legge regionale n. 1 del 3
gennaio 2006, che è intitolata "Disciplina delle attività di
somministrazione di alimenti e bevande", la complessa disciplina
dei requisiti igienico sanitari - è un tema molto trasversale - per
l'esercizio dell'attività di somministrazione di alimenti e bevande
in conformità con la normativa europea vigente, che sappiamo bene,
il collega Restano sicuramente conosce anche lui molto bene la
materia, è in continua evoluzione in questo specifico settore. Tale
regolamentazione, risalendo al 2007, necessitava di un
aggiornamento e anche di una semplificazione, proprio in ragione
delle nuove normative di varia natura nel frattempo intervenute in
materia, tenuto anche conto delle mutate esigenze del consumatore e
delle mutate tecniche di somministrazione degli alimenti.
Già da qualche anno, pertanto, le strutture regionali competenti
dell'Assessorato al turismo e dell'Assessorato alla sanità hanno
avviato, di concerto con il SUEL, l'AUSL, Confcommercio e le altre
categorie rappresentative delle associazioni, un processo di
revisione integrale del testo del regolamento vigente ed è volontà
di questa maggioranza addivenire prima possibile a una sua
sostituzione. Ricordo che il collega Baccega già nella scorsa
legislatura aveva lavorato a una rielaborazione e semplificazione
considerevole di questo testo, quindi è stato oggetto
effettivamente di un lavoro che già noi abbiamo ereditato già con
un suo iter in corso.
Nel corso di questi ultimi mesi del 2021 il testo è stato
oggetto di un ulteriore corposo snellimento, come avevo anticipato
proprio al collega Baccega, in quanto è stato ritenuto opportuno
eliminare tutte quelle disposizioni che non erano altro che una
replica delle disposizioni europee in materia, in modo che in caso
di modificazione di questi ultimi non si renda più necessario una
modificazione del regolamento regionale. Ricordo che recentemente a
livello europeo è stata nuovamente fatta una modifica alle
normative specifiche sui requisiti igienico sanitari e sulle
modalità specifiche.
In secondo punto: ulteriori approfondimenti in maggioranza e
confronti con Confcommercio e altre associazioni di categoria. Le
abbiamo fatte fondamentalmente in merito a: riduzione delle
tipologie da quattro a due (come lei sa attualmente le tipologie
sono quattro, quindi bar, tavola fredda, tavola calda e
ristorante); opportunità o meno di conservare metrature minime per
il dimensionamento delle cucine (questo è stato un tema di grossa
discussione sul quale c'è stato un parziale ripensamento, perché la
bozza iniziale prevedeva che dovessero essere tolte completamente
le metrature relative al laboratorio di produzione e questa cosa
avrebbe creato dei problemi sia all'esistente sia da un punto di
vista di controlli, perché avrebbe lasciato una discrezionalità
alla fine addirittura eccessiva agli organi di vigilanza; quindi
anche su questo c'è stato un grosso confronto con le associazioni
di categoria); individuazione degli standard relativi al rapporto
tra il numero dei servizi igienici riservati al pubblico e il
numero di coperti e posti a sedere dell'esercizio (il tema è stato
affrontato anche in considerazione del fatto che con la disciplina
dei
dehor
si sono estesi di molto il numero dei coperti,
rendendo il rapporto tra posti a sedere e bagni e servizi igienici
un po' disarmonico rispetto alle norme nazionali, ma anche rispetto
agli intendimenti iniziali). Poi è stata fatta e approfondita la
disciplina speciale per i
bed and breakfast
che, come lei
sa, è stata inserita proprio specificamente dentro questo
contenitore, quando prima non era in nessun modo regolamentata
sotto il profilo igienico sanitario nell'ambito del regolamento n.
2.
Il nuovo testo del regolamento regionale pertanto è da ritenersi
direi praticamente ultimato, proprio anche con i contributi delle
associazioni di categoria. Mancano solamente le disposizioni
transitorie relative al passaggio dal vecchio al nuovo regime e le
opportune verifiche volte a verificare, scusi il gioco di parole,
il necessario coordinamento tra le varie disposizioni e a rendere
il testo conforme ai principi della tecnica legislativa.
Un'operazione per la quale le strutture regionali competenti
dell'Assessorato turismo e dell'Assessorato sanità si sono riunite
e si sono viste parecchie volte, perché purtroppo questo è un tema
di grossa complessità, che richiede e ha richiesto diversi
confronti. Ora sono significativamente impegnate rispettivamente
nell'avvio delle misure di ristoro a favore delle imprese di
settore, recate dalla legge 15 del 2021, e nella campagna
vaccinale: provvederanno non appena possibile. Il confronto è
avvenuto e continuano a vedersi, diciamo che adesso l'ultimazione
di questo iter è immediata o comunque si incontra con l'attività
eccezionale di cui sono caricati l'Assessorato al turismo e
l'Assessorato alla sanità. A breve quindi verrà avviato comunque
l'iter formale della sua approvazione.
Come avevo già preannunciato al collega Baccega, quando mi aveva
posto credo in un paio di occasioni le stesse questioni, il tema
oggi è diciamo ultimato nella sua analisi, è scritto, richiede gli
ultimi accorgimenti e le ultime modalità di scrittura, dopodiché
verrà scaricato e a quel punto sarà poi oggetto di discussione in
Commissione e spero in tempo breve oggetto di modifica.
Presidente -
Per la replica consigliere Aggravi.
Aggravi (LEGA VDA) -
Questa iniziativa nasce un po' per
capire che fine avesse fatto questo iter, anche a fronte
dell'ordine del giorno presentato dal collega Baccega che prevedeva
la presentazione entro sessanta giorni dall'approvazione, era
aprile 2020, appunto di quello che era l'iter in Commissione della
modifica di questo regolamento.
La ringrazio per la sintesi che ci ha fatto. È stato anche per
rispondere a delle sollecitazioni di operatori, che comunque un po'
di preoccupazione la mantengono sempre perché, al netto delle
previsioni Covid che hanno ribaltato completamente il nostro modo
di vivere e di fare attività anche di somministrazione, ovviamente
stanno cercando di capire che cosa attendersi.
Le chiederei, a fronte di questa risposta, considerato anche il
fatto che oltre all'incertezza dovuta comunque alle ultime attività
che devono essere svolte e anche il fatto che ci sarà una pausa
dell'attività delle Commissioni, la possibilità di trasmettere alla
Commissione competente almeno una sintesi degli approfondimenti che
le strutture stanno facendo e dei contenuti oggetto di revisione,
in maniera tale che la Commissione e i commissari in particolare
potranno già avere un'idea di quello che sarà poi il testo che si
troveranno all'avvio dell'iter, tenuto anche conto che - lo
sappiamo - è comunque una materia tecnica che non tutti ovviamente
conoscono ed è bene che la Commissione sia adeguatamente informata
in tal senso per poter affrontare poi l'iter relativo per la
modifica del regolamento. Penso che l'impegnativa possa essere
presa sia dal Presidente o da chi ne fa le veci, dalla Commissione
e anche da parte sua.
