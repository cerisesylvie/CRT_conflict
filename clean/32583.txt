Classificazione
TRASPORTI E VIABILITÀ
Trasporti



Oggetto del Consiglio n. 1256 del 23 giugno 2010 - Resoconto
OGGETTO N. 1256/XIII - Interrogazione a risposta immediata:
"Iniziative per evitare di porre a carico degli utenti della tratta
ferroviaria Aosta-Ivrea il costo del servizio sostitutivo di
navetta".
Interrogazione a risposta immediata
Appreso che a partire dal mese di luglio dovrebbero iniziare
i lavori sul Ponte Stura, sulla linea ferroviaria
Ivrea-Aosta;
Considerato che l'intervento potrebbe protrarsi sino al mese
di novembre ed implicherebbe un servizio sostitutivo con una
navetta per la tratta interessata per il cui utilizzo pare verrebbe
richiesto un pagamento supplementare;
Ritenuti importanti gli interventi di miglioria sulla linea
in oggetto più volte sollecitati;
Preoccupati però che l'inevitabile disservizio, conseguente
all'intervento, comporti inoltre un aggravio economico per
l'utenza;
i sottoscritti Consiglieri regionali
Interrogano
l'Assessore competente per sapere:
se sono in atto iniziative tendenti ad evitare che il costo
del servizio sostitutivo di navetta ricada sull'utenza già
fortemente penalizzata dai numerosi episodi di disservizio più
volte sottoposti all'attenzione di codesta Assemblea.
F.to: Giuseppe Cerise - Chatrian - Bertin - Louvin - Patrizia
Morelli
Président
- La parole au Conseiller Giuseppe Cerise.
Cerise G. (ALPE)
- Merci, M. le Président.
Assessore, abbiamo appreso che al mese di luglio dovrebbero
iniziare i lavori sul ponte Stura sulla linea ferroviaria
Chivasso-Aosta, intervento che dovrebbe protrarsi fino al mese di
novembre. Questa notizia non può da una parte che rallegrarci. Il
fatto che Rete Ferroviaria Italiana metta mano ad interventi di
ristrutturazione su una linea obsoleta dovrebbe rientrare nella
norma; nel caso specifico pare quasi una provvidenza inattesa,
visto che, in attesa del passaggio delle competenze, pensavamo che
avrebbe sicuramente tralasciato tutta una serie di interventi
migliorativi. Come pure è apprezzabile che venga attivato un
servizio di navetta sostitutivo per collegare le due stazioni
situate sulla sponda opposta dello Stura.
Quello che ci pare discrepante rispetto alla norma è il fatto
che pare che per questo servizio sostitutivo venga richiesto un
pagamento supplementare. Considerato che questo problema
coinvolgerà l'utenza valdostana, siamo certi che l'Assessore abbia
già attivato le opportune iniziative per evitare questo
paradosso... gradiremmo pertanto avere una conferma da parte sua.
Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente.
Sicuramente condivido la valutazione positiva che ha espresso
anche il Consigliere Cerise rispetto all'inizio dei lavori. Avevamo
sollecitato da tempo... probabilmente è solo un refuso, non si
tratta dello Stura, si tratta del Chiusella, il ponte sul
Chiusella... ma è scusato, è territorio piemontese.
Rispetto al servizio sostitutivo posso tranquillizzare dicendo
che - e abbiamo fatto anche gli approfondimenti, ho qua anche una
comunicazione ufficiale di Trenitalia, dove si dice che nessun
supplemento verrà fatto pagare agli utenti - quindi assolutamente
il servizio sostitutivo viene fatto a parità di condizioni rispetto
a prima. Non mi ha posto la domanda, ma ci sarà un adeguamento, ma
adeguamento tariffario, quello generale, indipendentemente dal
servizio sostitutivo.
Président
- La parole au Conseiller Giuseppe Cerise.
Cerise G. (ALPE)
- Ringrazio l'Assessore. È quello che
auspicavamo sentire come risposta da parte sua, ci rallegriamo, non
avevamo alcun dubbio, come avevo premesso, sul fatto che si sarebbe
già attivato.
