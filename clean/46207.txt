Classificazione
ACQUE
ASSETTO DEL TERRITORIO



Oggetto del Consiglio n. 2667 del 25 luglio 2023 - Resoconto
OGGETTO N. 2667/XVI - Reiezione di mozione: "Mappatura
aggiornata delle attività di manutenzione dei torrenti della
Regione".
Bertin (Presidente) -
Punto n. 9. Si è prenotato il
consigliere Ganis a cui passo la parola.
Ganis (LEGA VDA) -
Le promesse vanno mantenute e quindi
vorrei far avere all'Assessore ulteriori foto che documentano lo
stato attuale dei nostri torrenti; altre foto che può
tranquillamente controllare e verificare.
Questa mozione, che ha come oggetto la mappatura aggiornata dei
torrenti della regione, riprende in parte tutte le nostre
iniziative discusse in questo Consiglio e presentate dal nostro
gruppo di opposizione. La mozione che illustrerò ha come finalità
quella di mettere in evidenza lo stato attuale nel quale vertono
molti torrenti laterali. In più iniziative abbiamo segnalato che
sono moltissimi i torrenti che denotano una scarsa e inefficiente
manutenzione: le foto che le ho fatto avere, Assessore, lo possono
tranquillamente dimostrare, perché molti torrenti sono stracolmi di
vegetazione e di piccoli e medi arbusti, che, in caso di forti
piogge, possono ostacolare il regolare deflusso delle acque. Questa
situazione andrebbe a creare una situazione di pericolo dovuta allo
straripamento violento dei corsi d'acqua, causando così possibili
inondazioni e, di conseguenza, grandi rischi per la nostra
popolazione. Appare chiaro ed evidente che una manutenzione
ordinaria dei torrenti, rimuovendo l'eccessiva vegetazione,
favorirebbe l'efficienza idraulica. Ricordo che i nostri torrenti
non sono invasi da sterpaglie ma da vere e proprie foreste.
Personalmente non condivido la risposta data dall'Assessore
all'interpellanza presentata nel Consiglio precedente nel quale
l'eccesiva pulizia degli alvei potrebbe essere controproducente,
perché un conto è dragare il letto di un torrente, cioè andare ad
asportare i sedimenti di materiale inerte, un altro è eseguire la
manutenzione ordinaria: sono due cose completamente differenti,
ossia appunto la pulizia e l'asportazione di alberi d'alto fusto,
che potrebbero, come ho già detto, ostacolare il regolare deflusso
delle acque, creando degli sbarramenti, dei corsi d'acqua e minando
la sicurezza idraulica. Dico questo perché la manutenzione dei
fiumi e la prevenzione del rischio idraulico non si fanno dragando,
ma pulendo i torrenti dagli alberi, arbusti e da tutto il
materiale; questo è quanto andrebbe fatto e, infatti, ci sono
Regioni, come il vicino Piemonte e Lombardia, che hanno approvato
dei progetti per interventi di manutenzione straordinaria. Per
queste ragioni, tenuto conto dei numerosi fiumi e corsi d'acqua
presenti nella nostra regione, sarebbe importante effettuare una
manutenzione ordinaria e straordinaria fatta a regola d'arte. Per
tali motivi impegniamo il Governo regionale ad attuare una pulizia
straordinaria nell'anno in corso di tutti quei torrenti laterali
della nostra regione che presentano, come ho ben evidenziato, una
mancata pulizia e manutenzione da molto tempo e a prevedere una
mappatura aggiornata dei torrenti che non risultano oggetto di
manutenzione da diversi anni.
Presidente -
La mozione è stata illustrata; apriamo la
discussione generale. La discussione generale è aperta. Non vedo
richieste di intervento; chiudo la discussione generale. Replica
per il Governo l'assessore Sapinet.
Sapinet (UV) -
Grazie al collega Ganis che porta in aula
questa tematica. Direi che questo argomento è bene trattarlo in
aula oltre che sui
social
. Nella mia risposta potrò fornire,
oltre ad alcune considerazioni più politiche, anche l'importante
contributo tecnico della struttura Dipartimento programmazione
risorse idriche e territorio, che, in collaborazione con le altre
strutture, si è confrontata su questo problema. Colgo anche
l'occasione per ringraziare il Dipartimento non solo per la
risposta ma per l'attività continua. È bene chiarire che cosa si
intende per manutenzione degli alvei ma soprattutto quali sono le
effettive esigenze idrauliche che rendono necessari questi tipi di
intervento. In generale i tecnici intendono per manutenzione tutto
l'insieme delle azioni volte a ridurre rischi di degrado della
Terra, delle opere presenti sia nei territori a monte che a valle
che quindi comprende quello che lei cita sicuramente, ma poi anche
tutta un'altra serie di interventi.
Nel caso dei corsi d'acqua quindi si tratta di mantenere
l'assetto delle opere e degli alvei attraverso interventi di
rimozione dei materiali trasportati dalle piene, potatura e taglio
di alberature di ostacolo al deflusso delle piene ricorrenti
dall'alveo e anche alle sponde, la rinaturazione e protezione delle
sponde dissestate in frana o in erosione o il ripristino della
sezione d'alveo e di deflusso, la rimozione dei depositi
alluvionali o di altri materiali, la manutenzione degli argini,
delle opere accessorie, ripristino di spondali a diversa tipologia,
ripristino o il consolidamento di briglie e soglie delle opere di
contenimento dei fenomeni di instabilità dei versanti.
L'affermazione che "una mancata pulizia e la scarsa mutazione
degli alvei dei torrenti possono essere la causa principale di
tanti disastri, in particolar modo di pericolosi straripamenti" è
abbastanza generica e va contestualizzata rispetto alle varie
situazioni specifiche. Io la ringrazio delle foto che documentano,
tra l'altro, situazioni che sono di nostra conoscenza ma ogni
situazione va verificata di volta in volta, specie in relazione
alla presenza di infrastrutture e di centri abitati. Gli interventi
di asportazione e di materiali inerti sono indubbiamente utili -
mai detto il contrario - in situazioni estremamente puntuali, ma
occorre operare in modo attento. Come detto, non sono le uniche
azioni che dobbiamo portare avanti. Teniamo anche conto che ogni
piena e ogni evento di una certa entità modifica il sistema fiume,
lo modifica continuamente: vi è un trasporto di acqua, di
sedimenti, di sostanze lungo il corso d'acqua, così come esistono
importantissimi flussi di scambio tra il fiume e l'ambiente che lo
circonda. Occorre poi sempre distinguere molto bene ciò che accade
in condizioni di piena e ciò che accade durante i cosiddetti
"regimi normali". Con queste finalità gli uffici hanno operato e
stanno operando su tutto il reticolo idraulico regionale
individuando le situazioni di pericolo progettando e realizzando
gli interventi necessari, compresa l'asportazione di materiale
inerte dall'alveo e di piante laddove riducono in maniera
consistente le sezioni del deflusso delle acque. Gli interventi
pertanto sono stati realizzati e sono previsti laddove è rilevata
l'esigenza di effettuare manutenzioni mirate e puntuali, volte a
rimuovere ostacoli in alvei e sulle sponde, che potrebbero
costituire un impedimento al regolare deflusso delle acque in caso
di piena e che possano costituire un rischio per un centro abitato
o per un'infrastruttura che è presente sul territorio.
Domani affronteremo l'assestamento, una parte importante sarà
destinata alla messa in sicurezza per il territorio per continuare
un lavoro che è sinergico con le altre strutture e strategico. Per
il triennio 2023-2025 sono previsti, al momento, interventi sui
corsi d'acqua per un complessivo importo di 27.468.876 di cui circa
11,5 milioni di euro derivanti da fondi provenienti dallo Stato e
fondi PNRR. Occorre poi aggiungere le pulizie degli alvei
sull'idraulica minore che la struttura Sistemazioni montane
effettua con le squadre forestali: l'anno scorso sono stati
effettuati circa 17 interventi di circa una decina di giornate e
quest'anno circa 15 squadre sempre per una decina di giornate.
Nella scorsa settimana, a seguito di un temporale che ha
interessato il bacino del torrente Dialley nel comune di Morgex, si
è avuta una colata di detrito che ha interessato le aree limitrofe
al torrente con ingenti quantità di materiale asportato. La
dinamica dell'evento è tipica dei nostri torrenti, in casi come
questi poco influisce la presenza di vegetazione o di accumuli
limitati in alveo; questo non per dire che non serve, perché serve
la pulizia degli alvei, ma non è l'unica manutenzione che dobbiamo
porre in atto. In altri casi è stata segnalata la presenza di
vegetazione in alveo in diversi torrenti; si passa quindi a
un'analisi della specifica situazione individuando gli interventi
prioritari, differenziando le casistiche urgenti da quelle dove
viene riscontrata una vegetazione che non crea problemi al
deflusso. In questi ultimi casi le piante si piegano nell'acqua e
non costituiscono una barriera, ovviamente in casi di piccola
vegetazione. Al momento non sono note criticità particolare, oltre
a quelle per le quali si sono attivati o verranno attivati
interventi, se non quelli già previsti, interventi che si
susseguono con un ordine definito in seguito alle verifiche dei
tecnici.
Alcuni dei casi da lei segnalati - e la ringrazio ancora per la
documentazione - saranno oggetto di intervento; anzi, sono già
oggetto di interventi programmati anche con la cosiddetta "legge
5".
Non si ravvisa quindi la necessità di effettuare alcuna pulizia
straordinaria nell'anno in corso visto che, come detto, con
regolarità si effettuano le pulizie e le manutenzioni laddove sono
necessarie: un sistema, come detto, operativo, sinergico,
funzionante, pur con le criticità, quelle ci sono ovviamente,
dovute a un organico ristretto e da lì c'è anche la volontà di fare
dell'economia e di non perdersi in azioni che probabilmente
potrebbero anche essere poco efficaci.
Quando parlo di sistema, lo faccio con cognizione di causa
avendo potuto apprezzare il tutto dal 2005 ad oggi nei diversi
ruoli ricoperti; da Assessore e da Sindaco del mio Comune
accompagnavo le locali stazioni forestali nei vari sopralluoghi e
ho apprezzato il lavoro della struttura Sistemazioni montane
all'agricoltura, così come oggi apprezzo quella gestita
dall'ingegner Rocco: interventi messi in atto quindi dalla
struttura Opere idrauliche, tra l'altro, disponibile a
un'illustrazione, a un confronto in Commissione. Questo è un
impegno che mi prendo nel prossimo autunno dove, a margine di una
seduta di Commissione, potremmo trattare l'argomento, beneficiando
di quelle competenze tecniche che i nostri uffici hanno... quindi
il suo staff che lavora in stretta sinergia con la struttura
Sistemazioni montane, che, come già detto, segue la rete idraulica
minore; sono strutture che possiamo definire performanti e non lo
diciamo noi, ma ce lo dicono gli amministratori locali e ce lo dice
il territorio. A questa va poi sommata la Struttura interventi
operativi di nuova istituzione a seguito della riorganizzazione
della Protezione civile, che darà la prima risposta a quelle
urgenze che si verificano sul nostro territorio.
La mappatura quindi è regolarmente aggiornata attraverso il
monitoraggio dei corsi d'acqua che è continua e coinvolge, come
detto, non solo i tecnici regionali ma anche le stazioni forestali
e i Comuni, che segnalano, con regolarità, possibili situazioni di
criticità, che vanno poi tutte verificate ed analizzate. L'invito
quindi è a ritirare l'astensione, verremo in Commissione per
trattare l'argomento; in alternativa ci sarà il voto
dell'astensione.
Presidente -
Il
consigliere Ganis si è prenotato,
a lei la parola.
Ganis (LEGA VDA) -
Grazie Assessore per la risposta.
Nessuno di noi mette in dubbio il lavoro svolto dai tecnici ma la
situazione, come ho detto, in molti torrenti è veramente fuori
controllo. Le foto lo documentano e, la ringrazio; anche il mio
profilo
Facebook
lo dimostra perché forse dove non arriva
magari la stampa arriviamo noi con i nostri profili Facebook a
documentare magari le situazioni di disastro.
Sono molti quindi i cittadini preoccupati da questa problematica
e lo sarei anch'io; quindi lo vada a raccontare magari a tutti quei
cittadini che vivono in prossimità di quei torrenti stracolmi di
vegetazione, questi cittadini sono veramente preoccupati. Più volte
l'abbiamo evidenziato: questa problematica va risolta al più
presto. Le Regioni, come detto, si sono già attivate e per questo
motivo anche la nostra dovrebbe intervenire. Tutto questo per
tutelare i nostri cittadini. La prevenzione, a nostro avviso, va
fatta ma con i fatti, non con parole; quindi la nostra mozione va
in questa direzione. Ovviamente non la ritiro.
Presidente -
Ha chiesto la parola per dichiarazione di
voto il consigliere Distort, ne ha facoltà.
Distort (LEGA VDA) -
Occupando il tempo disponibile per
dichiarazione di voto, vorrei portare un ulteriore contributo, un
suggerimento al Governo. Ascoltando la risposta dell'Assessore, mi
permetto di rilevare che continua a essere diffusa una tendenza che
individua nella Pubblica Amministrazione l'unico attore che deve
intervenire nelle varie questioni che noi proponiamo,
dimenticandosi completamente l'iniziativa privata, l'iniziativa
spontanea.
Questa è una visione socialista; voi vi riconoscete in una
visione socialista? Perché la visione che ci appartiene e che
riteniamo estranea e lontana dalla posizione socialista, è quella
che prevede l'intervento del privato.
È chiaro che il privato deve essere messo in condizione di avere
un'incentivazione, ma non un'incentivazione economica, perché il
privato sa fare bene i suoi conti. Può intervenire anche il privato
nella pulizia degli alvei, soprattutto della massa legnosa, però
l'incentivazione importante: è un'incentivazione molto semplice a
costo zero, dal punto di vista della burocrazia. Si tratta di
sburocratizzare.
Se un privato volesse intervenire per recuperare i depositi
legnosi portati in alveo durante i momenti di piena, come dovrebbe
operare? Quali adempimenti burocratici dovrebbe affrontare per
eseguire questo tipo di intervento? E alla fine l'iniziativa non è
più redditizia perché ci sono situazioni dove "costa più il manico
del cestino" e il privato lo pensa molto bene questo.
Allora io suggerirei di prendere in considerazione un esempio di
una Regione nostra sorella, Regione Autonoma Friuli Venezia Giulia
che, già nel 2015, aveva depositato ed approvato una legge secondo
la quale il legname trasportato e abbandonato dalle acque negli
alvei e nelle golene dei fiumi può essere raccolto gratuitamente e
senza autorizzazioni. Anche il legname in piedi, la parte di albero
cosiddetto "in piedi", può essere opera oggetto di intervento di
taglio, di abbattimento e di recupero della massa legnosa
attraverso una semplice collaborazione con il Corpo forestale.
Io suggerisco di prendere in considerazione questa visione e di
abbandonare la visione tipicamente socialista.
Presidente -
La parola al consigliere Cretier per
dichiarazione di voto.
Cretier (FP-PD) -
Volevo aggiungere alcuni argomenti.
Alcune Amministrazioni comunali hanno provato a prospettare il
taglio nei torrenti ma, quando si tratta di ramaglie, il costo
semplice della richiesta della domanda è tanto alto rispetto a
quello che viene raccolto successivamente; poi credo onestamente
che le ramaglie non siano quelle che ostruiscono gli alvei dei
torrenti, diverso è il discorso di piante presenti.
Sul momento non so dirvi quali sono le norme, ma ci sono delle
norme già esistenti sulla raccolta del materiale apportato dalle
alluvioni, quindi concretamente la raccolta può essere fatta;
diverso è il taglio che va previsto con un'autorizzazione. Questo
sicuramente è un problema e, conoscendo il collega Ganis, con le
sue foto sicuramente avrà rilevato dei danni, ma credo che
l'intervento dell'Amministrazione regionale non sia tanto legato ad
aspetti di socialismo, ma che ci siano degli interventi precisi,
puntuali e programmati soprattutto anno per anno.
Presidente -
Ha chiesto la parola per dichiarazione di
voto la consigliera Minelli, ne ha facoltà.
Minelli (PCP) -
Abbiamo letto con attenzione quello che
c'è scritto sia nelle premesse che nell'impegnativa della mozione e
apprezziamo il fatto che nella sua illustrazione il consigliere
Ganis abbia distinto da una questione che noi non condividiamo e
l'abbiamo detto più volte: è una scelta fatta tante volte nel
passato, alle volte correttamente, alle volte meno, di attuare
interventi molto più invasivi di cementificazione, di allargamento
degli alvei, di creazione di quei corridoi che sappiamo bene i
danni che hanno portato in tante situazioni.
Qui si tratta di parlare di pulizia e si intende una pulizia, da
quello che ho capito, di tutto ciò che è ingombro soprattutto di
origine vegetale; poi alle volte ci sono anche altre cose che
ostruiscono e sono spesso anche cose che sono state depositate in
maniera assolutamente scorretta.
Leggendo le premesse e l'impegnativa, che è appunto, uno, di
attuare una pulizia straordinaria e, due, di prevedere una
mappatura dei torrenti, mi pare che l'impegno si possa
assolutamente condividere.
Presidente -
Vi sono altri interventi? Non vi sono altri
interventi, mettiamo in votazione la mozione. La votazione è
aperta.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
La mozione non è approvata.
