Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3866 del 22 ottobre 1992 - Resoconto
OGGETTO N. 3866/IX Approvazione del piano triennale
1992/1993/1994 per opere pubbliche destinate ad asili nido.
Presidente
Do lettura della proposta di deliberazione
iscritta al punto 42 dell'ordine del giorno.
Deliberazione Il Consiglio Regionale
Vista la legge regionale 9 gennaio 1986, n. 3 recante "Nuove
norme sugli asili nido" ed in particolare l'articolo 34, il quale
prevede che le spese per la ristrutturazione, gli adattamenti
strutturali e la manutenzione straordinaria degli asili nido sono
interamente finanziate dalla Regione;
considerato che il presente piano prevede finanziamenti per la
realizzazione di opere pubbliche destinate ad asili nido relative
all'anno 1992 per un importo complessivo di lire 1.450.000.000 per
opere realizzate da enti locali;
visto il parere della V Commissione consiliare permanente;
delibera
1°) di approvare il piano triennale per gli anni 1992-1993-1994
per la realizzazione di opere pubbliche destinate ad asili nido
come da allegato A);
2°) di approvare, per l'anno 1992, la spesa complessiva di lire
1.450.000.000 (unmiliardoquattrocentocinquantamilioni) da impegnare
nel seguente modo sul capitolo 58480 del Bilancio di previsione
della Regione, per l'anno 1992 "Contributi ai comuni nelle spese di
investimento per gli asili nido", che presenta la necessaria
disponibilità:
- lire 300.000.000 (trecentomilioni) per la ristrutturazione ed
ampliamento del fabbricato adibito ad asilo nido comunale di
Pont-Saint-Martin;
- lire 500.000.000 (cinquecentomilioni) per la realizzazione
dell'asilo nido consorziale tra i comuni di Saint-Pierre, Arvier,
Avise, Aymavilles, Introd, Rhêmes-St-Georges, Rhêmes-Notre-Dame,
Saint-Nicolas, Valgrisenche, Valsavarenche e Villeneuve;
- lire 150.000.000 (centocinquantamilioni) per la
ristrutturazione ed ampliamento del fabbricato adibito ad asilo
nido consorziale tra i comuni di Nus, Fénis, Saint-Marcel e
Chambave;
- lire 500.000.000 (cinquecentomilioni) per la realizzazione
dell'asilo nido comunale di Courmayeur;
3°) di stabilire che alla liquidazione della spesa anche in più
soluzioni, provveda l'Ufficio Ragioneria dell'Assessorato alla
Sanità ed Assistenza Sociale su presentazione di idonea
documentazione, ai sensi dell'articolo 58 della legge regionale 27
dicembre 1989, n. 90.
ALLEGATO "A"
Piano triennale 1992-1993-1994 per opere pubbliche destinate ad
asili nido
(... omissis ...)
Presidente
Ha chiesto la parola l'Assessore alla sanità
ed assistenza sociale, Cout; ne ha facoltà.
Cout (PCI-PDS)
Non penso sia necessario illustrare il
provvedimento, anche perché agli atti è allegato un piano lavori,
predisposto in base alla documentazione ed alle richieste dei
comuni, che è stato esamina-to ed approvato dalla Commissione
competente. Sono comunque a disposizione per eventuali chiarimenti
od integrazioni.
Presidente Ha chiesto la parola il Consigliere Beneforti; ne ha
facoltà.
Beneforti (DC)
Come abbiamo fatto osservare in
Commissione, riteniamo che il piano degli asili nido sia
incompleto, perché non tiene conto di tut-te le richieste pervenute
o che stavano per essere presentate dai comuni. Siamo infatti a
conoscenza che sia i comuni sia la Consul-ta femminile hanno
chiesto l'inserimento nel piano delle richieste dei Comuni di
Saint-Vincent, Valtournenche e La Thuile.Dato che il piano copre il
triennio 1992-94, credo che le richieste di questi Comuni, che
riconfermo, dovrebbero essere accolte ed i loro asili nido inseriti
tra quelli finanziati nel 1993. almeno questi asili dovrebbero
essere inseriti almeno nei finanziamenti del 1993.
C'era anche Donnas, che però deve ancora risolvere il problema
della localizzazione dell'asilo nido, perché nella precedente
loca-lizzazione non era riuscito ad acquisire i locali
necessari.
Ricordo che, come Assessore, ebbi un incontro con la Giunta
comunale, con la quale verificai la situazione ed alla quale
riferii che l'ufficio legale dell'Amministrazione regionale mi
aveva comunicato che non poteva raggiungere un'intesa con i
proprietari.
La Giunta comunale si riservò di riesaminare il problema e di
indicare qualche altra localizzazione. So comunque che non ha
ancora risposto.
Comunque, dato che il piano comprende il triennio 1992-1994, io
penso che si possa prevedere un finanziamento, almeno per il 1993,
che copra le spese di progettazione degli asili nido di
Saint-Vincent e Valtournenche e e per il microasilo di La
Thuile.
Se il piano valesse solo un anno, potrebbero essere finanziati
l'anno successivo, ma il piano è triennale, per cui questi Comuni
rischiano di non poter realizzare gli asili nido fino al 1995.
Pertanto, se il piano non verrà modificato, ci asterremo dalla
votazione.
Si dà atto che dalle ore 17,01 presiede il Vicepresidente
Stévenin.
Presidente
Ha chiesto la parola il Vicepresidente
Trione; ne ha facoltà.
Trione (DC)
Vorrei avere un chiarimento che, per la
verità, avevo già chiesto in Commissione, ma non mi è stata data
risposta.
Per l'asilo nido del consorzio Nus, Fénis, Saint-Marcel e
Chambave è previsto un finanziamento di 150.000.000 per il 1992 e
di altri 350.000.000 per il 1993, per un totale di 500.000.000 di
lire. Per quanto è a mia conoscenza, è vero che l'asilo nido di Nus
ha chiesto un ampliamento ed una ristrutturazione, ma non credo che
tali interventi possano giustificare una spesa di 500.000.000.
Poiché so che lo stesso consorzio ha chiesto di spostare l'asilo
in un'altra area, che l'Amministrazione comunale di Nus si sarebbe
riservata di reperire, credo che il finanziamento di 500.000.000
sia legato a due diverse questioni: all'ampliamento e alla
ristrutturazione dell'attuale asilo-nido e allo studio e alla
localizzazione di un nuovo asilo-nido in comune di Nus, ma sempre
del consorzio Nus, Fénis, Saint-Marcel e Chambave.
Presidente Ha chiesto la parola l'Assessore alla sanità ed
assistenza sociale, Cout; ne ha facoltà.
Cout (PCI-PDS)
Per ciò che riguarda l'asilo di Nus,
che è gestito in consorzio, quell'amministrazione comunale ha più
volte segnalato diverse aree in cui localizzare una nuova
struttura. Per il momento tutte le ipotesi sono state scartate, non
per la dislocazione delle aree, ma per la mancata
disponibilità.
Si è pertanto deciso di intervenire sulla struttura esistente,
anche per consentire una migliore ridistribuzione degli spazi
interni, creando un lieve ampliamento col recupero dell'attuale
ingresso, come è già stato accennato in Commissione.
Il costo dell'intervento, indicato in via di massima in lire
500.000.000, è comprensivo dell'arredamento e delle attrezzature
necessarie. L'ufficio competente sta predisponendo la delibera
d'incarico per il progetto esecutivo. Rispondo ora brevemente alle
domande del Consigliere Beneforti, cui eventualmente potrei far
pervenire ulteriori dettagli.
La pratica relativa all'asilo di Saint-Vincent era stata sospesa
nel 1989 ed è stata riaperta nel 1991. Ora stiamo valutando la
situazione per poter decidere qualcosa in merito.Gli uffici
competenti stanno facendo una valutazione sulla fattibilità
dell'asilo di Valtournenche. L'Amministrazione comunale aveva
chiesto da parecchi anni un asilo-nido. Abbiamo fatto diversi
sopralluoghi per valutare la situazione ed individuare un'area
idonea, che è stata trovata di recente e presto sarà sottoposta
all'esame della Commissione.
Il Comune di La-Thuile ha chiesto un microasilo e l'ufficio
competente sta valutando la situazione ed effettuando un'indagine
demografica. Anche di questo si era già discusso in Commissione.
Per quanto riguarda Donnas, con la delibera di Giunta del 1990 era
già stata individuata l'area ed ora se ne sta trattando l'acquisto,
che purtroppo non è stato ancora perfezionato per discordanze sulla
valutazione.
Purtroppo questi contrattempi non possono essere imputati ad una
cattiva volontà, ma sono del tutto normali, anche se trascinano nel
tempo la soluzione dei problemi. Naturalmente, non sapendo come
vanno a finire le trattative o le varie pratiche, non potevamo
inserire in questo piano il finanziamento di tutti gli asili nido.
Comunque, il nostro impegno è che, non appena le varie situazioni
saranno sbloccate, anche quegli asili nido saranno inseriti nel
piano.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Ero già a conoscenza di quanto riferito
dall'Assessore Cout su Saint-Vincent, Valtournenche e La Thuile, ma
appunto per questo, cioè perché c'erano le condizioni, io gli
chiedevo di inserire quegli asili nel piano di finanziamenti per il
1993...
(...interruzione dell'Assessore Cout...)
... Perché si deve fare un piano monco? Capisco benissimo...
(...interruzione dell'Assessore Cout...)
... Non mi ritorna niente addosso... Sappiamo benissimo che
l'ufficio legale aveva comunicato di non essere riuscito a trovare
un accordo per i locali di Donnas e che quindi si doveva reperire
una nuova area. Io ebbi un incontro con la Giunta comunale di
Donnas, nel corso del quale venne esaminato il problema ed il
comune si impegnò a reperire altre aree, magari muovendosi anche
senza la Regione.
Credo però che almeno il finanziamento delle spese di
progettazione dei nuovi asili di Saint-Vincent, Valtournenche e
La-Thuile, poteva essere inserito tra quelli del 1993, non fosse
altro per mettere quei Comuni in condizioni di partire.
Tuttavia, poiché non volete provvedere in merito, noi ci
asteniamo dal votare questo provvedimento.
Presidente
Ha chiesto la parola il Consigliere Trione;
ne ha facoltà.
Trione (DC)
Ribadire quanto ho già detto in
Commissione: a me pare che 500.000.000 siano eccessivi per le opere
di ristrutturazione e di ampliamento dell'asilo nido di Nus. Con
questo non voglio certamente dire che non debbano essere
spesi.
Credo invece che tale cifra vada intesa divisa in due parti:
l'importo di 150.000.000 potrebbe essere relativo all'ampliamento e
alla ristrutturazione dell'asilo esistente, mentre l'altro di
350.000.000 dovrebbe essere destinato alla progettazione o a
qualche altra fase della realizzazione del nuovo asilo nido. In
ogni caso, non tutti i 500.000.000 erano destinati all'ampliamento
e alla ristrutturazione della vecchia sede...
(...interruzione...)
... Chiedo all'Assessore di verificare questa circostanza.
PresidenteSe nessuno chiede la parola, dichiaro chiusa la
discussione generale e pongo in votazione la proposta di
deliberazione in oggetto, della quale abbiamo già dato lettura.
Esito della votazione
Presenti: 26
Votanti: 18
Favorevoli: 18
Astenuti: 8 (Aloisi, Beneforti, Bondaz, Chiofalo, Lanièce,
Milanesio, Ricco e Trione)
Il Consiglio approva
