Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3629 del 16 luglio 1992 - Resoconto
OGGETTO N. 3629/IX Contributi agli studenti universitari per
le spese di viaggio.
(Interpellanza)
Interpellanza Visto l'articolo apparso sulla Stampa "Viaggi
con lo sconto per gli studenti universitari" e le conseguenti
dichiarazioni dell'Assessore;
Considerato che in detto articolo veniva data per stipulata la
convenzione fra Regione ed Ente ferroviario e che la convenzione
era già stata preparata dagli uffici dei trasporti ancora nella
passata maggioranza e necessitava solo più dell'approvazione in
Commissione;
Constatato, anche, che il Coordinamento non ha bocciato la II
delibera approvata dalla Giunta precedente, per dare come prima
applicazione della legge un contributo agli studenti universitari
inerente alle spese di viaggio sostenute nell'anno 1991/1992, ma ha
solo chiesto chiarimenti in merito;
i sottoscritti consiglieri regionali
Interpellano
l'Assessore competente per conoscere:
- come mai l'Assessore non ha ancora presentato la sopracitata
convenzione in Commissione, per acquisire il parere della stessa,
così come previsto dalla legge;
- se intende farlo quanto prima, onde evitare che, considerate
anche le ferie estive, non si riesca ancora a corrispondere agli
studenti universitari i biglietti ferroviari scontati per l'anno
scolastico 1992/1993;
- se intende dare le delucidazioni richieste dal Coordinamento,
affinché venga elargito a tutti gli studenti universitari un
contributo del 90 percento sulle spese di viaggio sostenute nel
precedente anno scolastico 1991/1992, così come previsto dalla
legge e deliberato dalla Giunta regionale precedente.
F.to: Limonet, Lanièce
Presidente
Ha chiesto di illustrare l'interpellanza il
Consigliere Limonet, ne ha facoltà.
Limonet (DC)
Visto l'articolo apparso sulla Stampa
"Viaggi per gli studenti universitari" e le conseguenti
dichiarazioni dell'Assessore che rileggo: "Gli studenti
universitari della Valle d'Aosta avranno una riduzione del 60
percento sui prezzi del biglietto sui mezzi di trasporto impiegati
per raggiungere le rispettive facoltà, alla riduzione del 60
percento se ne affianca una seconda del 30 percento prevista da un
altro articolo della legge, la speciale carta giovani rivolta agli
studenti con meno di 26 anni".
Considerato che in detto articolo veniva data per stipulata la
convenzione fra Regione ed Ente ferroviario e che la convenzione
era già stata preparata nella passata maggioranza e necessita solo
più dell'approvazione in Commissione, così come previsto dall'art 1
comma 2 dove dice: "La circolazione gratuita prevista al comma 1
del presente articolo è estesa anche al trasporto ferroviario
secondo modalità, condizioni e convenzioni con l'Ente ferroviario
dello Stato, approvato con deliberazione della Giunta regionale,
sentita la competente commissione consiliare.
Constatato anche che il coordinamento e non la Co.Re.Co, non ha
bocciato la seconda delibera approvata dalla Giunta precedente per
dare come prima applicazione della legge un contributo agli
studenti universitari, ma ha solo chiesto chiarimenti. Infatti
vediamo la lettera, al di là delle premesse che sono le solite:
"Viste la deliberazione della Giunta, rilevato che la legge
regionale 6 settembre 1991 n. 62 detta la disciplina in materia di
trasporti e di agevolazioni anche per gli studenti universitari,
constatato in particolare che l'articolo 2 di detta normativa
stabilisce che l'Assessore regionale competente provveda a
rilasciare agli studenti universitari tessere e buoni per ottenere
lo sconto del 60 percento sul prezzo di qualunque mezzo e di
trasporto pubblico purché relativo e finalizzato alla sede di
studio, oppure in caso di impossibilità a supplire mediante il
concorso nelle spese di trasporto debitamente documentate dagli
interessati, constatato inoltre che in relazione al successivo
articolo 3 lo sconto del 30 percento sulle tariffe è ottenuto in
base alla carta speciale giovani istituita a cura dell'Assessorato
competente secondo modalità, condizioni e convenzioni approvate e
che detto beneficio può essere cumulato con quanto previsto
dall'articolo 2 della citata legge".
Vi sono poi, dopo queste premesse due punti importanti:
"Ritenuto che l'atto in esame si discosta dalla disciplina
regionale stabilendo un intervento forfettario medio ideale fino ad
un intervento massimo pari al 90 percento, senza che risulti
esplicitamente che le domande siano debitamente documentate con i
titoli di viaggio."
Su questo punto volevo richiamare l'Assessore che la legge parla
solo di spese documentate e non di titoli di viaggio. Per
sincerarsene basta vedere l'articolo 2 e il comma 2;
Un altro punto importante per l'argomento è questo: "rilevato
infine che manca ogni motivazione diretta ad illustrare le ragioni
per le quali l'Amministrazione a tempo debito non ha posto in
essere le convenzioni con gli Enti gestori dei mezzi di trasporti
né ha rilasciato tessere e buoni di viaggio".
Direi che su questa seconda affermazione le motivazioni che
l'Assessore aveva già dato a suo tempo alla Stampa vanno benissimo
infatti non si è posto in essere le convenzioni, le tessere e i
buoni poiché c'è stata difficoltà a perfezionare l'accordo con le
Ferrovie dello Stato che pretendeva l'acquisto di biglietti per un
importo minimo di 1 miliardo e 800 milioni per stipulare la
convenzione. Somma non disponibile per cui si è dovuto vedere
l'attuale assestamento di bilancio.
Tutti questi rilievi a cui si possono dare, secondo me,
spiegazioni senza discostarsi dall'articolato della legge, ci hanno
portato a interpellare appunto l'Assessore competente per sapere,
oltre al resto, come mai non ha ancora presentato la sopracitata
convenzione in Commissione per acquisire il proprio parere, se
intende farlo quanto prima e se intende dare le delucidazioni
richieste al Coordinamento affinché venga elargito un contributo
agli universitari del 90 percento sulle spese di viaggio sostenute
nel precedente anno accademico, come previsto dalla legge.
Presidente
Ha chiesto la parola l'Assessore all'Ambiente
Territorio e Trasporti Nicco, ne ha facoltà.
Nicco (Ass. Tec.)
Rispondo brevemente al
Consigliere Limonet dicendo che per quanto concerne l'articolo
citato preferisco non entrare in merito. Nella precedente seduta il
Consigliere Beneforti ha sviluppato alcune considerazioni che mi
trovano in buona parte d'accordo, su incomprensioni che ci possono
essere rispetto al modo in cui determinati problemi vengono
presentati. Capisco bene quanto sia difficile la professione del
giornalista. In molto casi poi, chi scrive l'articolo, anzi quasi
sempre, non è chi fa il titolo, perciò una deliberazione di Giunta
nel testo diventa una legge nel titolo, eccetera eccetera.
Per quanto riguarda invece la sostanza dell'interpellanza, il
punto di partenza della questione è appunto questa importante legge
6 settembre '91 n. 62. E' una legge con cui si è inteso intervenire
in favore di tutta una serie di categorie con la gratuità o
comunque con agevolazioni anche rilevanti per quanto riguarda il
trasporto collettivo. Ora questa è una legge che ha suscitato e non
poteva non suscitare una diffusa attesa, delle aspettative, nella
collettività nella nostra Regione. Una legge fortemente reclamata
specie dagli anziani e dagli studenti universitari. Ma, come ha
potuto toccare con mano il Consigliere Limonet, un conto è
approvare una legge, anche giusta, ed un altro è applicarla.
Si tratta di trovare le risorse finanziarie necessarie. Io ho
chiesto ai nostri uffici se esiste un calcolo, anche solo
approssimativo, dei costi dell'applicazione completa di questa
legge e mi è stato risposto che dovrebbe comportare un onere non
inferiore ai 10-12 miliardi annui. Le somme che sono state iscritte
al bilancio sono di tutt'altro genere e quindi le difficoltà
iniziano in questo settore.
Per cercare di avviare comunque, con le disponibilità allora
presenti, un'applicazione almeno parziale di questa legge, l'allora
Assessore Limonet ha pensato di ricorrere a quelle deliberazioni
che lui ha ricordato e che sono appunto state rinviate dalla
Commissione di Coordinamento con una serie di osservazioni. Noi
intendiamo riproporre queste deliberazioni con le correzioni
necessarie, anche se non credo che sia così facile superare tali
osservazioni.
Mi sembra comunque che la questione fondamentale sia la
convenzione. Noi abbiamo cercato le risorse necessarie per far
fronte alla prima serie di scontrini previsti in questa
convenzione, convenzione che è frutto di una lunga trattativa con
gli Uffici del servizio trasporti delle ferrovie che noi abbiamo
intenzione di portare avanti. Abbiamo già fatto i passi necessari;
cioè la Giunta ha trasmesso il testo della convenzione alla
Presidenza del Consiglio per l'invio in Commissione. Già la IV
Commissione consiliare discuterà questa bozza di convenzione nella
prossima seduta di venerdì 17 luglio.
Questo è ciò che siamo riusciti a fare in questo periodo:
reperire le risorse nel momento in cui eravamo certi delle stesse,
e cioè con l'assestamento di bilancio; e mandare avanti la
convenzione per la discussione.
Concludo con un auspicio. Che in seguito questo Consiglio metta
a disposizione le risorse necessarie per l'attuazione di questa
legge, oppure, se queste risorse non ci sono, sia responsabilità
collettiva dirlo chiaramente alle categorie interessate.
Presidente
Ha chiesto la parola il Consigliere
Limonet, ne ha facoltà.
Limonet (DC)
Solo per dire che sono soddisfatto delle
risposte e ringrazio l'Assessore.
Credo che la convenzione in definitiva era quella preparata a
suo tempo. Vorrei solo, per quanto riguarda la delibera ferma in
Coordinamento, sollecitare l'Assessore perché da quanto ho letto
gli elementi richiesti possano essere spiegati.
Presidente
La seduta è tolta.
