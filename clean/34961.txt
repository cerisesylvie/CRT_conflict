Classificazione
AGRICOLTURA



Oggetto del Consiglio n. 2587 del 19 settembre 2012 - Resoconto
OGGETTO N. 2587/XIII - Interrogazione: "Tempistica per la
corresponsione alle aziende agricole delle misure agroambientali e
dell'indennità compensativa per la campagna 2012".
Interrogazione
Richiamata la nostra interrogazione inerente lo stato dei
pagamenti dell'indennità compensativa e delle misure agroambientali
previsti dal Programma di Sviluppo Rurale 2007/2013;
Appreso che non risulta ancora incassata da numerose aziende
l'indennità compensativa spettante per le annualità 2009, 2010 e
2011, così come i pagamenti agroambientali relativi al 2010 e al
2011;
Considerato che permane presso i beneficiari delle misure
suddette ancora confusione dovuta probabilmente anche alla mancanza
di informazioni chiare;
i sottoscritti Consiglieri regionali
Interrogano
l'Assessore competente per sapere:
1) a quanto ammontano in percentuale, al 15 settembre e al
netto degli acconti, i pagamenti ricevuti dalle aziende agricole
relativamente alle annualità 2009, 2010 e 2011 sia per quanto
riguarda le misure agroambientali che l'indennità
compensativa;
2) entro quando è prevista l'erogazione delle misure
agroambientali e dell'indennità compensativa per la campagna
2012.
F.to: Chatrian - Cerise - Patrizia Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. Torniamo su un
argomento in cui può essere utile fare il punto della
situazione.
Per quanto concerne il primo quesito:
"a quanto ammontano in
percentuale, al 15 settembre e al netto degli acconti, i pagamenti
ricevuti dalle aziende agricole relativamente alle annualità 2009,
2010 e 2011 sia per quanto riguarda le misure agroambientali che
l'indennità compensativa",
posso comunicare quanto segue. A
partire dal 2010, anno in cui venne approvata la modifica al PSR
riguardante le superfici pagabili di alpeggio, l'ammontare
potenziale annuo spettante alle aziende per le misure in oggetto è
di 16.300.000 euro. Tale importo deriva dalla simulazione
effettuata in base alle richieste a premio degli agricoltori,
rispetto alla propria consistenza in terreni e bestiame, quindi a
monte dei controlli istruttori sulle superfici e sulla zootecnica
che daranno origine agli importi da erogare. Essa si compone di
10.550.000 euro per l'indennità compensativa, 4.760.000 per i
pagamenti agroambientali e 1.000.000 per il benessere animale. Per
il 2009, il primo anno citato nell'interrogazione, l'ammontare
annuo potenziale dei premi era invece di circa 16.000.000. In base
a quanto esposto la situazione dei pagamenti è la seguente: per il
2009 sono stati erogati 15.100.000 euro, pari al 94,4 percento del
potenziale; nel dettaglio: il 91 percento dell'indennità
compensativa, il 99 percento dell'agroambiente ed il 99 percento
del benessere animali. Per il 2010 sono stati erogati 14.400.000
euro, pari al 90 percento del potenziale stimato; nel dettaglio:
l'87 percento della indennità compensativa, il 90 percento
dell'agroambiente ed il 96 percento del benessere animali. Per il
2011 (per il quale il potenziale è naturalmente lo stesso del 2010
perché erano cambiate le modalità di calcolo) sono stati erogati
11.800.000 euro, pari al 72 percento del potenziale; nel dettaglio:
il 70 percento dell'indennità compensativa, il 73 percento
dell'agroambiente ed il 96 percento del benessere animali. In
relazione all'annata 2011 puntualizzo che la situazione delle
erogazioni, pur avendo predisposto tutte le istruttorie come per il
2010, sconta la necessità - questa era la novità del 2011 a cui
avevo già accennato in una precedente interrogazione - di
introdurre all'interno delle fonti di finanziamento del PSR i
cosiddetti
top up
, cioè la quota parte regionale che
precedentemente non faceva parte del budget su cui AGEA pesca per
quel che riguarda l'erogazione.
L'adeguamento e l'implementazione delle procedure istruttorie e
contabili, essendo la Valle d'Aosta la prima Regione italiana in
senso temporale ad utilizzare questa procedura, cioè l'utilizzo di
fondi regionali con il
top up
, ha comportato due mesi di
fermo macchina in primavera e sta nuovamente limitando l'attività
istruttoria in queste ultime settimane. La notifica
all'identificazione delle problematiche residue è già stata
effettuata e si conta di concludere con il prossimo autunno.
Ricordo che malgrado queste nuove difficoltà puntuali, ben i due
terzi dei premi sono stati erogati nell'anno solare di
presentazione delle domande.
Un ulteriore elemento di riflessione nasce dall'analisi della
intera programmazione sviluppata fino a questo punto, considerando
il potenziale erogabile del quinquennio (80.100.000 euro)
ipotizzando l'insieme delle sanzioni pari al 2,5 percento all'anno
per 2.000.000 di euro totali, in linea con quanto verificato nelle
precedenti programmazioni, ed avendo erogato finora 72.400.000
euro, rimarrebbero da completare pagamenti per circa 5.700.000
sulle passate annualità con un avanzamento generale del 92,4
percento. Queste considerazioni pongono la chiusura della maggior
parte delle attività pregresse per fine anno contestualmente con
quanto esporrò nella seconda risposta all'interpellanza.
Venendo al punto 2:
"entro quando è prevista l'erogazione
delle misure agroambientali e dell'indennità compensativa per la
campagna 2012"
, come avvenuto nella campagna del 2011, sarà
erogato l'acconto AGEA del 75 percento ai sensi dell'articolo 9 del
regolamento comunitario 1975/2006, nel mese di dicembre (questo per
le domande 2012), mentre il saldo è previsto per la successiva
primavera. L'anno scorso tale procedura permise di erogare oltre
5.400.000 euro. In questa occasione, avendo ottimizzato l'algoritmo
di calcolo, si prevede di poterne erogare una decina. Questo avendo
la possibilità di utilizzare anche in questo caso i fondi che erano
a disposizione come fondi regionali del
top up
, ma non erano
erogabili perché non era possibile subito attivare la procedura di
utilizzo dei fondi stessi. Fino al 2010 si utilizzava solo il
cofinanziamento Comunità europea-Stato. Questa è la situazione al
momento.
Président -
La parole au Vice-président Chatrian.
Chatrian (ALPE)
- Grazie Presidente.
Siamo sempre imbarazzati a fare qualche considerazione dopo aver
richiesto la situazione e lo stato dell'arte per quanto riguarda il
prosieguo dei pagamenti dell'indennità compensativa delle misure
agroambientali previsti dal programma di sviluppo rurale 2007-2013.
Come potrei sintetizzare in poche parole? Potrei dire che tutte le
volte in questa sede vengono smentite le sue dichiarazioni,
Assessore; ormai sono quattro anni che cerchiamo di sapere le
criticità, le difficoltà, ci mettiamo anche nei suoi panni, ma le
risposte non solo non ci soddisfano, ma vengono smentite perché
oggi, per l'ennesima volta, ci ha dato risposte non coerenti
rispetto alle dichiarazioni di qualche mese fa. Non sto neanche a
citare le prime risposte che ci ha dato ad ottobre 2008, non ho
voglia di leggerle; leggo purtroppo solo le ultime sue affermazioni
fatte pochi mesi fa, o nel mese di gennaio 2012, quando le abbiamo
chiesto la situazione, le criticità, la confusione e quali erano le
soluzioni soprattutto.
Oggi lei purtroppo ci dice che comunque la campagna 2009 non è
ancora chiusa, ancora 900.000 euro non sono stati erogati per la
campagna 2009, quasi 2.000.000 di euro non sono stati erogati per
la campagna 2010, questi sono dati di cui oggi ci porta a
conoscenza, e ancora quasi 5.000.000 non sono stati erogati per la
campagna 2011. Le confido che i beneficiari auspicherebbero
veramente di non essere presi in giro, Assessore! È inutile che lei
scuote la testa! Nel gennaio 2012 ci disse: "andiamo a regime e la
campagna viene liquidata al 100 percento per maggio", così ci
disse; non cinque anni fa, ma solo sei mesi fa! Ci disse per la
campagna 2011: "questa volta siamo a regime ed a maggio si liquida
il 100 percento"...oggi ci dice che per la campagna 2011 non sono
stati erogati 5.000.000 di euro!
Ci dice, per la domanda n. 2 - poiché siamo preoccupati per la
campagna 2012 - che probabilmente ci sarà un acconto a dicembre
2012 ed il saldo in primavera; le chiediamo quale primavera...se la
primavera del 2013 o se la primavera del 2040!
Ci dispiace ogni volta tornare su questo punto, ma tutte le
volte viene smentito da lei stesso, perché tutte le volte lei - o
chi le prepara le risposte - probabilmente non rilegge neanche le
dichiarazioni che fa in aula! In questo modo, lei tutte le volte
viene messo in discussione. Ci dispiace, chiediamo al Presidente
Rollandin, non so che vocaboli utilizzare, le diciamo solo che i
beneficiari gradirebbero neanche più un cambio di marcia, non
prendiamoli in giro; da quattro anni e mezzo a questa parte, in
quest'aula, tutte le volte ho sentito delle smentite sulle
dichiarazioni che l'Assessore fa in questa sede. Dice: "stiamo
lavorando, vediamo, ci sono delle difficoltà...e
top up
...e
cofinanziamento...", fatto sta che le erogazioni non ci sono! E per
quanto riguarda la campagna 2011, soldi che cantano, mancano ancora
5.000.000 di euro su 16.000.000, non il 2 o l'1 percento,
Presidente Rollandin, ma 5.000.000 su 16...sono tanti, a nostro
avviso, e mancano ancora diversi milioni per le altre
annualità!
Chiediamo non solo uno sforzo, ma un cambio di rotta, e quanto
meno non prendiamo in giro il settore degli agricoltori e degli
allevatori! Grazie.
