Classificazione
ACQUE
Acque pubbliche



Oggetto del Consiglio n. 1788 del 8 febbraio 2006 - Resoconto
OGGETTO N. 1788/XII - Piano regionale di tutela delle acque.
Il Consiglio
Vista la Direttiva 2000/60/CE del Parlamento europeo e del
Consiglio, del 23 ottobre 2000, che istituisce un quadro per
l'azione comunitaria in materia di acque;
Vista altresì la Direttiva 2001/42/CE del Parlamento europeo
e del Consiglio del 27 giugno 2001 concernente la valutazione degli
effetti di determinati piani e programmi sull'ambiente;
Visto il decreto legislativo 11 maggio 1999, n. 152 recante
le "Disposizioni sulla tutela delle acque dall'inquinamento e
recepimento della direttiva 91/271/CEE concernente il trattamento
delle acque reflue urbane e della direttiva 91/676/CEE relativa
alla protezione delle acque dall'inquinamento provocato dai nitrati
provenienti da fonti agricole", così come modificato con il decreto
legislativo 18 agosto 2000, n. 258, che definisce, all'articolo 1,
la disciplina generale per la tutela di tutte le acque, al fine di
conseguire il miglioramento dello stato delle medesime, ridurne
l'inquinamento, perseguire gli usi sostenibili delle risorse
idriche e mantenere la capacità di autodepurazione naturale dei
corpi idrici;
Vista la legge regionale 8 settembre 1999, n. 27 "Disciplina
dell'organizzazione del servizio idrico integrato", che
all'articolo 1, comma 3, stabilisce che la Regione assicura una
gestione integrata di tutti gli usi della risorsa idrica attraverso
il piano regionale delle acque, articolato in Piano di tutela delle
acque, Piano degli acquedotti e Piano di utilizzo delle
acque;
Ricordato che il decreto legislativo n. 152/1999 indica il
"Piano di tutela delle acque" quale strumento per il raggiungimento
degli obiettivi da esso previsti. Tale Piano si definisce
strategico, in quanto documento di pianificazione generale la cui
elaborazione, adozione e attuazione sono affidate alle Regioni e
alle Province autonome, ambiti territoriali in grado - previa
definizione di obiettivi e priorità a scala di bacino individuati
dalle relative Autorità - di dar rilievo alle peculiarità locali
coerentemente al principio di sussidiarietà. Al Piano di tutela
delle acque è riconosciuta per legge la natura di stralcio
territoriale e di settore del Piano di bacino di cui alla legge 18
maggio 1989, n. 183 "Norme per il riassetto organizzativo e
funzionale della difesa del suolo" e come tale il Piano di tutela
si pone nella gerarchia delle pianificazioni del territorio come
atto sovraordinato, cui devono coordinarsi e conformarsi i piani ed
i programmi nazionali, regionali e degli enti locali in materia di
sviluppo economico, uso del suolo e tutela ambientale;
Ricordato inoltre che il Piano di tutela delle acque della
Regione deve essere coerente con le linee strategiche e gli
strumenti di azione del Piano di Bacino del fiume Po predisposto
dall'Autorità di Bacino del fiume Po, istituita a norma della l.
183/1989 della quale fa parte anche la Regione Valle
d'Aosta;
Ricordato che l'Autorità di Bacino del fiume Po ha definito,
ai sensi dell'articolo 44 del d.lgs. 152/1999, gli obiettivi a
scala di bacino e le priorità di intervento di bacino con le
seguenti deliberazioni del Comitato Istituzionale:
- 13 marzo 2002, n. 6, "Piano stralcio per il controllo
dell'eutrofizzazione" che definisce gli obiettivi e le priorità
degli interventi su scala di bacino per il controllo della trofia
delle acque;
- 13 marzo 2002, n. 7, "Adozione degli obiettivi e delle
priorità di intervento ai sensi dell'articolo 44 del d.lgs.
152/1999 e successive modifiche ed aggiornamenti del programma di
redazione del Piano stralcio di bacino sul bilancio
idrico";
- 3 marzo 2004, n. 7, "Adozione degli obiettivi e delle
priorità di intervento ai sensi dell'articolo 44 del d.lgs.
152/1999 e successive modificazioni ed integrazioni";
Rilevato che i competenti uffici tecnici regionali,
utilizzando il quadro conoscitivo disponibile e sulla base delle
indicazioni normative e programmatiche comunitarie, nazionali e
regionali, hanno predisposto una bozza di Piano regionale di Tutela
delle Acque che:
a) individua gli obiettivi di qualità ambientale e per
specifica destinazione dei corpi idrici e gli interventi volti a
garantire il loro raggiungimento o mantenimento, nonché le misure
di tutela qualitative e quantitative tra loro integrate e
coordinate per bacino idrografico, i corpi idrici soggetti a
obiettivi di qualità ambientale, i corpi idrici a specifica
destinazione ed i relativi obiettivi di qualità funzionale, le aree
sottoposte a specifica tutela;
b) definisce le azioni per il conseguimento degli obiettivi
di qualità fissati, per risolvere le criticità ambientali
riscontrate nella fase di monitoraggio e caratterizzazione dei
corpi idrici e per la verifica delle misure adottate sulla base
delle classificazioni dei corpi idrici, delle designazioni delle
aree sottoposte a specifica tutela e delle analisi effettuate per
la predisposizione del Piano;
c) definisce il programma di misure per il raggiungimento
degli obiettivi di qualità ambientale rapportato alla
classificazione relativa allo stato della qualità ambientale di
ciascun corpo idrico significativo o di interesse, o parte di esso,
oltre che all'analisi delle caratteristiche del bacino idrografico
di pertinenza e all'analisi dell'impatto esercitato dalla attività
antropica sullo stato dei corpi idrici superficiali e
sotterranei;
Richiamata la deliberazione 30 dicembre 2004, n. 4995, avente
ad oggetto l'adozione, da parte della Giunta regionale, dello
"Schema di Piano regionale di Tutela delle Acque";
Considerato che di tale deliberazione è stata data notizia
nel Bollettino Ufficiale della Regione Autonoma Valle d'Aosta n. 5
del 1° febbraio 2005 e sul sito internet della Regione, con la
precisazione dei tempi, dei luoghi e delle modalità con cui
chiunque interessato potesse prendere visione e consultare la
documentazione;
Considerato che, per la rilevanza dei temi trattati nella
bozza, è stato ritenuto opportuno promuovere la partecipazione di
tutti i soggetti pubblici e privati interessati alla formazione del
Piano di tutela delle acque, agevolandone la consultazione, come
previsto anche dalla Direttiva 2001/42/CEE:
a) dando ampia informazione dell'approvazione della presente
deliberazione mediante la sua pubblicazione sul Bollettino
ufficiale della Regione e dandone comunicazione a tutti i
Comuni;
b) mettendo a disposizione di tutti i cittadini una copia
completa di tutta la documentazione del Piano presso la sede
dell'Assessorato territorio, ambiente e opere pubbliche e della
Relazione di Sintesi presso i Comuni;
c) pubblicando tutta la documentazione del Piano in
un'apposita sezione del sito Internet della Regione;
d) promuovendo la consultazione per quarantacinque giorni
decorrenti dalla pubblicazione nel Bollettino ufficiale della
Regione e consentendo la presentazione di osservazioni entro i
successivi 30 giorni sia presso i Comuni sia presso la
Regione;
Considerato che lo Schema di Piano regionale di Tutela delle
Acque e la relativa documentazione sono stati:
a) integralmente pubblicati su apposita sezione del sito
Internet della Regione all'interno della quale è stata attivata una
procedura informatizzata per l'invio on line delle
osservazioni;
b) depositati presso la sede della Regione ai fini della
consultazione e della formulazione di eventuali
osservazioni;
Considerato inoltre che tutti i soggetti potenzialmente
interessati alle tematiche contenute nel Piano di Tutela delle
Acque sono stati direttamente informati dell'avvenuta adozione da
parte della Giunta regionale con specifiche note, contenute nella
"Relazione di istruttoria dello Schema di Piano di tutela delle
acque";
Considerato infine che poiché i contenuti del Piano
riguardano anche regioni limitrofe alla Valle d'Aosta,
dell'avvenuta adozione sono stati informate le competenti strutture
istituzionali della Regione Piemonte, nonché della Confederazione
Elvetica tramite il Conseil Valais - Vallée d'Aoste;
Considerato che in data 24 febbraio 2005 con nota n. 3696/DTA
è stato organizzato uno specifico incontro con i Comuni e le
Comunità montane al fine di informare gli enti locali
dell'incidenza delle determinazioni del Piano sulle diversificate
realtà del territorio e di sollecitare a prendere visione dello
Schema di Piano regionale di Tutela delle Acque;
Considerato inoltre che con note 3676/DTA e 3694/DTA in data
24 febbraio 2005 sono stati organizzati specifici incontri che si
sono tenuti per aree tematiche, con particolare riferimento alle
aziende di produzione di energia idroelettrica, ai Consorzi di
Miglioramento Fondiario e alle associazioni ambientaliste, aventi
il medesimo scopo. Di tali incontri sono stati redatti appositi
verbali che, unitamente alle lettere di convocazione, sono
riportati nella "Relazione di istruttoria dello Schema di Piano di
tutela delle acque";
Considerato che, nei novanta giorni successivi alla
pubblicazione dell'avvenuta adozione della DGR 4995/2004, sono
pervenuti alla Regione, anche tramite l'apposito sito internet,
pareri e osservazioni da parte di diversi soggetti istituzionali e
privati: le osservazioni pervenute e una sintesi schematica, che
riassume i principali punti e le controdeduzioni formulate dalla
Regione sono riportate nella "Relazione di istruttoria dello Schema
di Piano di tutela delle acque";
Rilevato che con nota n. 3684/DTA in data 24 febbraio 2005 la
Regione ha richiesto all'Autorità di Bacino del Fiume Po la
formulazione del parere di compatibilità di competenza e che tale
parere, favorevole, è riportato nella "Relazione di istruttoria
dello Schema di Piano di tutela delle acque";
Rilevato altresì che con nota n. 8418/DTA in data 4 maggio
2005 il Dipartimento Territorio, Ambiente e Risorse Idriche ha
richiesto l'avvio della procedura di Valutazione Ambientale
Strategica alla competente struttura regionale e che con nota n.
13214/DTA del 11 luglio 2005, il Comitato Tecnico per l'Ambiente ha
espresso parere favorevole al Piano regionale di Tutela delle
Acque; tale nota è riportata nella "Relazione di istruttoria dello
Schema di Piano di tutela delle acque";
Preso atto che a seguito delle osservazioni formulate sullo
"Schema di Piano regionale di Tutela delle Acque" approvato con la
deliberazione della Giunta regionale n. 4995/2004, è stato
integrato e modificato e che la bozza di Piano regionale di tutela
delle acque è costituita dai seguenti documenti:
a) relazione Generale, che fornisce il quadro descrittivo
generale della struttura e dei caratteri del Piano, ne espone in
modo sintetico i contenuti descritti analiticamente nelle
monografie di area;
b) relazione di Sintesi che ha lo scopo di informare il largo
pubblico sui contenuti e sugli effetti del Piano;
c) monografie per ciascun bacino idrografico, contenenti la
relativa caratterizzazione, e le criticità riscontrate;
d) norme di attuazione del Piano, e relativi allegati
tematici che ne costituiscono parte integrante, traducono in
disposizioni prescrittive e di indirizzo le misure individuate dal
piano, evidenziando le motivazioni delle scelte operate, ed
indicano gli obiettivi, gli strumenti e le modalità di
attuazione;
e) tavole di Piano;
Richiamata la deliberazione della Giunta regionale n. 2362 in
data 29 luglio 2005 concernente l'approvazione del bilancio di
gestione per il triennio 2005/2007, con decorrenza 1° agosto 2005 e
di disposizioni applicative;
Esaminato il relativo articolato;
Visto il parere favorevole rilasciato dal Coordinatore del
Dipartimento territorio, ambiente e risorse idriche nell'ambito
dell'Assessorato territorio, ambiente e opere pubbliche, ai sensi
del combinato disposto degli articoli 13, comma 1, lettera e) e 59,
comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della III Commissione consiliare
permanente;
Con gli emendamenti della Commissione stessa;
Delibera
1) di approvare il Piano regionale di Tutela delle Acque,
depositato presso l'Ufficio compente del Dipartimento Territorio,
Ambiente e Risorse Idriche, composto dai seguenti
elaborati:
- relazione Generale;
- relazione di Sintesi;
- monografie per ciascun bacino idrografico, contenenti la
relativa caratterizzazione, le criticità riscontrate e le
specifiche misure di tutela;
- norme di attuazione del Piano, e relativi allegati tematici
che ne costituiscono parte integrante, che traducono in
disposizioni prescrittive e di indirizzo le misure individuate dal
piano, evidenziando le motivazioni delle scelte operate, ed
indicano gli obiettivi, gli strumenti e le modalità di
attuazione;
- tavole di Piano;
2) di stabilire che la presente deliberazione sia pubblicata
sul Bollettino Ufficiale della Regione.
Allegati
(Omissis)
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Non vi nascondo una certa emozione nel portare in
quest'aula tale documento che ritengo fondamentale per la politica
di tutela delle acque, una politica che, recuperando delle
tradizioni del passato e mi auguro una storia che ha segnato la
nostra Regione con le sue acque, sia foriera nel futuro di
orientamenti, di definizioni e di atti che consentano di ritrovare
un po' di pace con questa risorsa. Infatti negli ultimi anni anche
nella nostra Regione sono emersi segnali di possibili conflitti di
uso sulle acque. Fenomeni di inquinamenti e sviluppo antropico
hanno evidenziato necessità spesso contrastanti tra loro e le
risorse non sembrano più sufficienti per soddisfare il bisogno
complessivo. Un'organica politica dell'acqua deve garantire
un'equilibrata e costante fruibilità nei diversi settori di impiego
- potabile e civile, industriale, agricolo, idroelettrico,
turistico e soprattutto ambientale - perseguendo il superamento di
logiche di intervento a carattere settoriale e congiunturale,
frequentemente condizionate dall'esplosione di fenomeni critici che
determinano a loro volta soluzioni improntate all'emergenza. La
tutela e la valorizzazione delle acque quale risorsa fondamentale
per la vita e lo sviluppo della Regione deve rappresentare un
obiettivo prioritario della Regione. La relativa ampiezza delle
risorse idriche rispetto ai fabbisogni ha consentito fin qui e
comunque per lungo tempo di considerare questi ultimi come
variabili indipendenti tra loro e rispetto alle risorse. Tali
condizioni hanno consentito di regolare settore per settore le
richieste di uso per via amministrativa, mano a mano che venivano
presentate, senza bisogno di bilanci globali. Si tratta oggi di
elaborare le misure e le iniziative di intervento per un'efficace
azione pubblica finalizzata alla salvaguardia e al miglioramento
delle caratteristiche qualitative e quantitative delle risorse
idriche, alla tutela della salute pubblica e alla conservazione
delle fonti di approvvigionamento quali risorse strategiche di un
più ampio obiettivo di tutela ambientale. Sono obiettivi che
possono essere conseguiti attraverso la programmazione di
interventi organici, integrati nei diversi settori di utilizzazione
della risorsa e finalizzati anche a prevenire le situazioni di
criticità legate alla disponibilità della risorsa o alla sua
qualità. Le radici giuridiche di questo piano fanno capo
all'articolo 44, commi 3 e 4, del decreto legislativo 11 maggio
1999, n. 152, che individua gli obiettivi di qualità ambientale e
per specifica destinazione dei corpi idrici e gli interventi volti
a garantire il loro raggiungimento o mantenimento, nonché le misure
di tutela qualitative e quantitative tra loro integrate e
coordinate per bacino idrografico.
Il piano rappresenta il primo passo verso una nuova concezione
dell'uso delle acque, seguendo principi, linee di azione, a volte
programmi, mirati a raggiungere obiettivi eco-sostenibili. Si
tratta di un lavoro che oggi sottoponiamo al Consiglio, frutto di
un lavoro complesso e consistente di un confronto con tutti i
soggetti interessati: Comuni, professionisti, imprenditori,
agricoltori. Il piano è stato predisposto dalle strutture tecniche
dell'Assessorato con la collaborazione significativa per gli
aspetti naturalistici e ittiologici dell'Assessorato
dell'agricoltura e con il supporto di alcuni consulenti esterni per
gli aspetti più operativi. La prima versione del piano è stata
approvata dalla Giunta regionale nel dicembre del 2004 e faceva
seguito ad uno schema di piano approvato già nel 2003 e su di essa
è stata effettuata una vasta campagna informativa che nei primi
mesi del 2005 ha visto lo svolgimento di specifici incontri con i
Comuni, i professionisti, i rappresentanti delle diverse attività
produttive, le associazioni ambientaliste, gli agricoltori e i
cittadini, oltre che una diffusione del testo attraverso
"Internet". Le osservazioni pervenute sono state raccolte in un
volume specifico dopo essere state esaminate dai tecnici e su di
esse si sono svolti incontri specifici per chiarire ulteriormente
le problematiche sollevate. Su questo testo si è svolta la
valutazione di compatibilità ambientale strategica (cosiddetta
"VAS"), elaborata in base ad uno specifico studio di progetto
transfrontaliero noto come "ENPLAN" ed è stato acquisito il parere
dell'Autorità di bacino del fiume Po, previsto dal decreto n. 152.
A seguito di questi incontri e delle osservazioni pervenute è stato
redatto un nuovo testo che a sua volta è stato oggetto di ulteriori
verifiche con i soggetti interessati, per pervenire al testo che
viene sottoposto all'esame del Consiglio, testo già ampiamente
concertato. Ringrazio in modo particolare la III Commissione
consiliare per il lavoro di approfondimento, di verifica e in
qualche caso anche di critica e non ultimo manifestando alcune
perplessità, lavoro che ha consentito di chiarire meglio alcuni
concetti e di poter discutere in quella sede con gli operatori
interessati.
Rispetto ai contenuti del piano, ricordo come sia stata precisa
scelta dell'Amministrazione quella di ampliare la gamma dei corpi
idrici come oggetto di valutazione e di monitoraggio a tutti i
corsi d'acqua principali della Regione, non solo sotto l'aspetto
qualitativo-quantitativo, ma anche di quello inerente al contesto
ambientale e naturalistico in cui il corso d'acqua è inserito.
Sotto questo profilo evidentemente questo piano va ben al di là
della semplice risposta a un dettato legislativo. Il piano contiene
anche numerosi elementi di disciplina della gestione delle acque
nell'ottica della direttiva comunitaria quadro sulle acque 2000/60
e definisce il quadro delle azioni, contenuto in un apposito
documento, quadro degli interventi, delle regole e dei
comportamenti per la tutela della qualità ambientale in generale
connessa con i corpi idrici. Si tratta dello strumento mediante il
quale è disciplinato l'uso delle risorse idriche in un'ottica di
sostenibilità ambientale, dove cioè qualsiasi uso delle acque è
effettuato salvaguardando le aspettative e i diritti delle
generazioni future a fruire di un integro patrimonio ambientale.
Gli usi delle acque devono quindi essere indirizzati al risparmio e
al rinnovo delle risorse per non pregiudicare il patrimonio idrico,
la vivibilità dell'ambiente, l'agricoltura, la fauna e la flora
acquatiche, i processi geomorfologici e gli equilibri
idrologici.
La struttura del piano parte da una raccolta analitica di dati
che sono stati elaborati per fornire indicatori che caratterizzino,
da un lato, gli aspetti quali-quantitativi della risorsa idrica e,
dall'altro, siano rappresentativi del valore ecosistemico dei corpi
idrici. Di conseguenza è stata analizzata la situazione attuale
dello stato delle acque superficiali e sotterranee regionali e
dalla fotografia ottenuta è emersa una situazione positiva per ciò
che riguarda la qualità delle acque, con alcuni problemi legati
allo stato delle sponde e agli utilizzi della risorsa idrica. Il
piano definisce quindi gli interventi di tutela e di risanamento
dei corpi idrici regionali e per l'uso sostenibile delle risorse
idriche attraverso misure integrate di tutela qualitativa e
quantitativa della risorsa stessa. Le misure di tutela qualitativa
delle risorse idriche devono garantire la naturale autodepurazione
dei corpi idrici e la loro capacità di sostenere comunità animali e
vegetali ampie e diversificate. Le misure di tutela quantitativa
devono garantire la conservazione, il risparmio e il riutilizzo
delle risorse idriche per non compromettere il patrimonio idrico
regionale e consentirne l'uso, con priorità per l'uso idropotabile
prima e di quello agricolo poi, nel rispetto delle condizioni
ambientali dei corpi idrici. Gli interventi da attuare per mitigare
o eliminare gli effetti conseguenti alle problematiche riscontrate
sono volti a: migliorare le condizioni dei corsi d'acqua,
migliorare la qualità delle acque, salvaguardare il regime
idrologico e l'ambiente. Gli obiettivi specifici costituiscono
finalità e indirizzo di valutazione per ogni attività tecnica e
amministrativa che concerne tutti i corpi idrici da parte di tutti
i soggetti pubblici e privati. Ogni autorizzazione, concessione,
nulla osta, permesso od altro atto di consenso comunque denominato
avente a oggetto interventi ed opere o attività da chiunque
ispirato o realizzato non deve porsi in contrasto con gli obiettivi
specifici fissati e non deve compromettere la possibilità di
raggiungimento degli obiettivi stessi. Il piano costituisce il
quadro di riferimento necessario per gli organi della Regione, dei
Comuni e delle Comunità montane, singoli o associati, ai fini
dell'espressione di determinazioni, della definizione di intese,
della formulazione di pareri, nonché del raggiungimento di accordi
di programma che comportino comunque la loro partecipazione a
scelte aventi implicazioni in materia di risorse idriche. Il
conseguimento di tali obiettivi comporta l'interazione tra aspetti
specifici della gestione delle acque con altri e diversi aspetti
delle politiche territoriali in un sistema nel quale si integrano
misure per la tutela qualitativa e misure per la tutela
quantitativa sia delle acque superficiali che delle acque
sotterranee. Da ciò l'esigenza di pianificare l'immissione dei
risultati che si otterranno applicando le politiche di uso del
territorio o della risorsa nel piano stesso, attraverso le fasi di
monitoraggio, ed eventualmente regolare la mira rispetto agli
obiettivi fissati, od anche rispetto alle stesse linee di azione
programmate. Il piano si presenta quindi come uno strumento in
itinere ed in evoluzione che coordina diversi aspetti della
pianificazione regionale, nonché promotore di iniziative di
coordinamento, di progetti pilota a livello sperimentale (dalle
tecniche di bioingegneria allo sfruttamento energetico
ecocompatibile). Il piano è attuato attraverso l'azione coordinata
di tutte le istituzioni competenti mediante una serie di
dispositivi. Alcune delle linee di azione individuate dovranno
trovare una maggiore specificazione ad esempio nei piani regolatori
comunali, in corso di adeguamento al Piano territoriale paesistico,
e nella revisione del Piano di sviluppo rurale, che consentirà di
mettere sempre più a fuoco obiettivi e specifiche della cultura
agricola del territorio.
Il Piano di tutela delle acque rappresenta quindi il primo
strumento di pianificazione regionale nel settore delle acque
espressione di un capovolgimento del punto di vista di approccio
del governo del "sistema acqua" almeno secondo due punti di vista.
Si passa dal controllo e dalla regolazione della fonte di
inquinamento alla salvaguardia della qualità ambientale del corpo
idrico superficiale e sotterraneo tenendo conto delle sue
caratteristiche chimiche, biologiche e quantitative. Per "qualità
ambientale" ricordo si intende quindi la sintesi delle
caratteristiche qualitative e delle condizioni di disponibilità
quantitativa della risorsa acqua nel corpo idrico.
Il secondo aspetto riguarda l'assunzione degli ambiti fisici e
temporali specifici dell'elemento acqua, quali ambiti della
pianificazione, programmazione e governo del sistema, che
presentano delimitazioni proprie non direttamente ed univocamente
riconducibili a delimitazioni amministrative. Il Piano di tutela
delle acque pertanto è un piano a scala di bacino idrografico
all'interno del quale esercita la sua azione.
Il piano è specificatamente finalizzato alla disciplina degli
aspetti qualitativi della risorsa e il tema degli usi è affrontato
solo nelle sue connessioni con gli aspetti di tutela qualitativa,
rinviando ad altri strumenti gli approfondimenti per quanto
riguarda gli aspetti più propriamente quantitativi.
Président - La parole au Conseiller Riccarand.
Riccarand (Arc-VA) - Come ha già evidenziato l'Assessore nella
sua relazione, questo Piano di tutela delle acque è in un certo
senso un atto dovuto, un atto che deriva dal decreto legislativo n.
152/1999, il quale a sua volta recepisce tutta una serie di
direttive della Comunità europea aventi come finalità una maggiore
tutela delle acque dall'inquinamento. Il decreto n. 152/1999 ha
affidato alle Regioni il compito di redigere il piano, adottarlo e
approvarlo. L'Assessore ha anche indicato l'iter lungo e complesso
che ha avuto questo piano prima di approdare alla discussione di
oggi in Consiglio, dal primo schema del dicembre 2004 alla fase
delle osservazioni, alla modifica del testo nell'autunno 2005 fino
al testo attuale. Penso che proprio questa fase di discussione, di
osservazione, di confronto sia stata forse una delle cose più
positive di tale piano, nel senso che effettivamente, come emerge
dal ponderoso elaborato che contiene le osservazioni e le
controdeduzioni, c'è stato uno sforzo meritorio di confrontarsi, di
recepire delle osservazioni, di vedere quelli che potevano essere i
rilievi formulati da vari organismi, associazioni, enti di vario
genere. Questo è l'aspetto più positivo di tale piano, in quanto -
e vengo a un giudizio subito complessivo su questo strumento -
l'esito complessivo non lo consideriamo soddisfacente, lo riteniamo
anzi discutibile. Per quale motivo? Cercherò poi alla fine di
argomentare tale giudizio, ma intanto vorrei entrare nella
struttura di questo piano, perché è indubbio che un piano così
complesso fatto di tanti elaborati pone anche delle difficoltà di
approccio. Qui ci troviamo di fronte a molti elaborati che non
hanno una sufficiente omogeneità e danno nell'insieme un quadro che
non è convincente, chiaro, ben definito nei suoi orientamenti.
Questo è un primo elemento rilevante di difficoltà. Vi è poi un
altro elemento rilevante di difficoltà che è il linguaggio, perché
qui si usa un linguaggio estremamente tecnico, non dappertutto, ma
in molti elaborati, molte volte direi anche eccessivamente tecnico.
Vorrei solo fare un esempio, tanto per dare un'idea delle
difficoltà ad esempio derivanti da questo tipo di linguaggio.
Nell'allegato delle norme tecniche di attuazione dove si indicano
gli obiettivi, a pagina 19, ad esempio si dice che per migliorare
la qualità ambientale
"può essere prevista inoltre una relativa
incidenza degli interventi sullo stato ambientale riconducibile
all'atteso miglioramento dell'IBE, alla funzione-filtro rispetto
agli inquinanti distribuiti svolta dalle fasce vegetate ripariali
continue e dai "buffer-strips" golenali, al contenimento degli
inquinanti agricoli conseguente all'allontanamento delle suddette
attività dall'immediata sponda dell'alveo inciso"
. È un
linguaggio che sicuramente è da tecnici, ma neanche tutti i
tecnici, perché abbiamo visto nei pareri dei tecnici delle
osservazioni che anche loro dicono: "insomma, qui che lingua si
parla!". È un linguaggio che sicuramente rende difficile
l'approccio a questo documento.
Devo poi dire, Assessore, che anche nella presentazione degli
elaborati in alcuni casi si vede che c'è stata attenzione ed
accuratezza, in altri casi manca. Le faccio un esempio: la
"Relazione generale", un elaborato molto importante e "ponderoso"
perché vi sono 216 pagine, non ha neanche un indice, per cui uno,
per capire il capitolo, si deve andare a sfogliare tutto il
documento, mentre la "Relazione di sintesi" di 65 pagine ha il suo
bel indice; quindi vi sono anche degli aspetti di
presentazione.
Un altro aspetto. Qui vi è una marea di schede, di tabelle, di
grafici, che sono anche interessanti, ma che si ripercorrono, sono
riprodotti a volte 5 o 6 volte, c'è una ripetitività che rende
difficile capire. La sensazione è di un insieme di elaborati che
non è alla fine stato sufficiente, cioè non c'è stato uno sforzo di
sintesi per presentare l'essenziale e renderlo comprensibile.
Vorrei però venire alle cose essenziali, perché questo è
quell'aspetto formale che non ci convince... allora qui c'è intanto
di importante un tentativo di fare un'analisi dello stato di fatto
delle acque in Valle d'Aosta, da quelle superficiali, a quelle
profonde, ai laghi, alle sorgenti. Quale situazione viene fuori da
questa analisi, in base ai dati del piano, che tendono già ad
essere un po' vecchi perché per lo più sono dati del 2003, ma
comunque sono dati interessanti? Viene fuori un'analisi che non è
delle migliori. Per quanto riguarda i corsi d'acqua superficiali,
abbiamo ben 5 torrenti in cui la descrizione dello stato di fatto
ci dice che le condizioni sono insoddisfacenti: mi riferisco a una
gran parte del tratto del Buthier, dalla confluenza del torrente
Artanavaz fino alla Dora Baltea; al Marmore,
"condizioni
generalmente insoddisfacenti con punti di maggiore
criticità..."
; all'Evançon,
"condizioni generalmente
insoddisfacenti con punti di maggiore criticità per la presenza di
opere di sistemazione dell'alveo del torrente..."
; al Lys;
all'Artanavaz e, per quanto riguarda la Dora Baltea, ampi tratti
della stessa: dalla confluenza della Dora di Vény all'Equilivaz,
"condizioni insoddisfacenti..."
; dalla confluenza del
torrente Savara al ponte di Brissogne,
"condizioni
insoddisfacenti a causa della scarsa qualità delle acque e delle
alterazioni delle rive per opere ed usi del suolo legati
all'insediamento urbano e produttivo e per il rilevante uso della
risorsa"
; dal ponte ferroviario di Nus fino alla confluenza del
torrente Evançon,
"condizioni generalmente poco soddisfacenti
per la presenza di opere di sistemazioni idrauliche, usi del suolo
legati all'insediamento urbano e produttivo, per la presenza di
scarichi idrici non adeguatamente trattati e per il rilevante uso
della risorsa"
; dal ponte della strada regionale di Champorcher
fino al confine regionale,
"condizioni insoddisfacenti..."
.
La situazione fotografata dal piano per quanto riguarda le acque
superficiali cioè sicuramente non è positiva in molti tratti.
Questo deriva anzitutto da un elemento, che viene evidenziato... vi
è un problema per quanto riguarda gli impianti di depurazione
piuttosto consistente: abbiamo 3 importanti zone della Valle che
sono tuttora prive di impianti di depurazione: tutta la Valdigne,
tutta la bassa Valle, tutta la zona di media Valle intorno a Nus;
quindi 3 grossi comprensori senza impianti di depurazione, con
effetti che puntualmente si verificano sulla qualità delle acque.
Abbiamo però anche un problema che viene evidenziato nella
fotografia e anche nelle monografie sui vari corsi d'acqua di
malfunzionamento di impianti già esistenti; quindi c'è un problema
sul trattamento dei reflui idrici civili piuttosto consistente.
Vi è poi un altro elemento che viene evidenziato con forza
nell'analisi dello stato di fatto e che causa questa scarsa qualità
dei corsi d'acqua superficiali, determinato dagli scriteriati
interventi di arginatura. Qui vi è un allegato denominato "Linee di
intervento multidisciplinare", un allegato alle norme di
attuazione, che è molto interessante, però è stupefacente come
questo allegato proponga linee di intervento sulla base di tecniche
di ingegneria naturalistica, che sono esattamente il contrario di
quello che è stato fatto negli ultimi 20 anni in Valle d'Aosta ed è
anche il contrario di quello che purtroppo è stato fatto in gran
parte delle situazioni dopo l'alluvione negli ultimi interventi di
ripristino. Si dice:
"evitare il più possibile arginature
rigide, in particolare quelle con i blocchi di pietra, se si fanno
arginature rigide, queste devono essere comunque coperte di terra e
alberate; no allo spianamento degli alvei"
. Vi è una grossa
sottolineatura dell'importanza della vegetazione riparia e
giustamente, perché essa è importantissima per la temperatura
dell'acqua, per il nutrimento dei pesci, per rimuovere i carichi
inquinanti, per la qualità del paesaggio, eppure sappiamo in che
stato sono gran parte delle rive e soprattutto quelle della Dora
Baltea, ma anche di torrenti laterali. Infine, sempre in questo
allegato si sottolinea la necessità di rinaturare le fasce riparie,
di offrire zone di sfogo ai corsi d'acqua, eccetera, tutte cose che
negli ultimi 20 anni sono state oggetto di tante discussioni in
Consiglio e abbiamo visto sistematicamente attuare interventi che
andavano in senso contrario. L'ultimo elemento che viene indicato
come causa di degrado dei corsi d'acqua superficiali sono gli
eccessivi prelievi e anche qui si dice che vi sono eccessivi
prelievi anche per usi industriali, ma soprattutto per energia
idroelettrica e si indica anche un elemento di rischio
rappresentato dai prelievi per l'innevamento artificiale. Vi sono
quindi delle eccessive pressioni nel prelievo dei corsi d'acqua,
che vengono fotografate con una certa impetuosità da parte del
Piano di tutela.
Anche per quanto riguarda la situazione dei laghi non ci
troviamo in una situazione ottimale; sembra strano però, pur
essendo i nostri laghi in condizioni generalmente buone, qui le
schede esistenti sui laghi indicano elementi di criticità: Lago
Gran San Bernardo, problemi di qualità delle acque, si parla di una
diminuzione del livello dell'acqua che si è determinata unita ai
probabili scarichi degli insediamenti civili esistenti; i laghi di
Saint-Marcel: c'è un problema di acqua troppo bassa, di eccessiva
presenza di vegetazione; il caso del lago Villa, che è già più
conosciuto, Challand-Saint-Victor, dove c'è un problema di
eutrofizzazione piuttosto importante con il risultato che le acque
sono torbide e c'è un indice di abbassamento della qualità. Ho
fatto questi esempi, ma non sono gli unici, vi sono anche altre
realtà di laghi che presentano degli elementi di criticità.
Stessa cosa dicasi per quanto riguarda i corpi idrici
sotterranei. Qui devo dire che su questo aspetto non c'è molta
attenzione nel Piano di tutela delle acque, è affrontato, ma molto
marginalmente. Sono analizzate solo 2 falde: la falda della piana
di Aosta e quella della piana di Donnas e Pont-Saint-Martin e anche
qui vi sono delle criticità che del resto conosciamo già, almeno
per quanto riguarda la falda della piana di Aosta sappiamo che c'è
un problema di metalli pesanti, cromo 6, nickel, fluoruri, c'è un
problema di varie altre sostanze inquinanti piuttosto preoccupante,
di cui abbiamo più volte discusso in Consiglio. Mi ha sorpreso
notare che questo problema del metallo pesante è presente anche
nella falda della piana di Donnas, di Pont-Saint-Martin; in
particolare, per quanto riguarda il nickel, qui viene spiegato per
quale motivo tale problema è presente in tutta la Valle d'Aosta.
Anche per quanto riguarda i corpi idrici sotterranei quindi abbiamo
elementi di criticità piuttosto consistenti.
Infine, per quanto riguarda le sorgenti, qui vale il discorso
che ho fatto per i corpi idrici sotterranei, perché l'analisi sulle
sorgenti è molto limitata. Qui ci si rifà alle prescrizioni del PTP
e non c'è un approfondimento specifico nel Piano di tutela delle
acque per quanto concerne il problema della tutela delle acque
destinate al consumo umano, è affrontato anche questo in modo molto
marginale, vi sono alcuni accenni, ma del tutto
insoddisfacenti.
Rispetto a questa situazione di criticità del sistema delle
acque, una criticità che è sicuramente recuperabile - in altre
parti d'Italia la situazione è senz'altro peggiore, ma in una valle
alpina come la nostra si dovrebbe operare per avere una qualità
migliore -, gli obiettivi indicati dal piano non sono convincenti,
soprattutto non sono incisivi, non si vede un punto di forza, una
determinazione nell'andare ad affrontare i problemi di fondo,
definire una tempistica per risolverli. Ci si pone tre obiettivi:
un obiettivo di qualità ambientale per i corsi d'acqua
superficiali, un obiettivo di tutela e riqualificazione
dell'ecosistema fluviale, un terzo che è un obiettivo di tutela
quantitativa dei corpi idrici.
Se poi si entra nel dettaglio di questi obiettivi, si nota che,
per quanto riguarda l'obiettivo di qualità ambientale per i corsi
d'acqua, il piano propone di rispettare i livelli minimi che sono
richiesti dal decreto legislativo n. 152/1999, quindi, entro il 31
dicembre 2008, arrivare al livello di qualità sufficiente e, entro
il 2016, arrivare al livello di qualità buono, ma questo obiettivo
non ha nessun senso dal momento che già adesso abbiamo un livello
di qualità sufficiente, quindi porsi tale obiettivo è del tutto
minimale. Fra l'altro, questo lo evidenzia anche l'Autorità di
bacino del Po, laddove dice:
"vi siete posti degli obiettivi di
qualità per quanto riguarda la Dora Baltea che sono parametrati
sugli obiettivi di qualità che abbiamo per il Po in una situazione
completamente diversa, quindi vi siete posti degli obiettivi di
qualità troppo bassi"
e chiede di cambiarli. Non so se sono
stati cambiati rispetto a quando è stato espresso il parere da
parte dell'Autorità di bacino, però è evidente che l'obiettivo che
qui viene indicato in termini generali è del tutto inadeguato.
Bisognava porsi un obiettivo molto più di alto livello, perché è
raggiungibile, visto che partiamo già da una situazione che è di
sufficienza, pur con una presenza di forti elementi di
criticità.
Per quanto riguarda l'obiettivo di tutela e riqualificazione
dell'ecosistema fluviale, qui vi sono delle belle affermazioni di
principio, però, di fronte a una situazione che è fortemente
compromessa, perché conosciamo tutti la realtà delle arginature che
sono state fatte, gli spianamenti, il depauperamento dei corsi
d'acqua, le conseguenze sulla presenza di fauna ittica, eccetera,
gli obiettivi qui sono del tutto generici. Si dice cioè: "sì,
bisogna rinaturare", però poi ci si smentisce, perché anche su
questi punti si dice una cosa e dopo ci si "rimangia" le
affermazioni. Faccio un esempio:
"è bene per contro ribadire che
rinaturalizzare non significa solo riportare il corso d'acqua allo
stato naturale preesistente, poiché tale approccio sarebbe assurdo
e fuorviante soprattutto in Regioni densamente antropizzate come la
Valle d'Aosta, dove è indispensabile interagire con i corsi d'acqua
secondo l'approccio maggiormente sostenibile"
, ma qual è questo
approccio non lo si dice, cioè si dice: "rinaturalizzare sì", ma
poi non si può fare perché dobbiamo intervenire in modo pesante, ma
sostenibile. Qual è questo modo sostenibile? Non viene mai detto.
C'è tutta una contraddizione in termini, c'è un allegato molto
bello che spiega in dottrina come si può fare per fare diversamente
i controlli dei corsi d'acqua, le sponde con la terra e la
vegetazione, ma a questo allegato, che poteva essere un trattato di
qualche professore universitario, non si esprime nessuna realtà
conseguente nelle norme di attuazione, nelle linee di azioni, nei
programmi e negli obiettivi concreti. Pare di capire che non si sa
cosa fare di fronte a una situazione così compromessa, com'è quella
delle difese spondali nella nostra regione e in tratti così estesi
dei nostri corsi d'acqua.
Per quanto riguarda gli obiettivi di tutela quantitativa dei
corpi idrici, qui il problema è quello di avere dei prelievi che
siano compatibili con lo stato ambientale del corso d'acqua. Qui le
affermazioni di principio sono validissime, perché si dice:
"bisogna risparmiare sul prelievo, bisogna ridurre il fabbisogno
idrico, bisogna riutilizzare, uso multiplo delle risorse, bisogna
essere più razionali..."
, eccetera, quindi le affermazioni di
principio sono pienamente condivisibili, però poi lo strumento
chiave qui è il minimo deflusso vitale. Qui viene proposta una
nuova articolazione e un nuovo modello di calcolo molto complesso -
ci saranno dei tecnici che riusciranno ad applicarlo -, si
propongono fasi sperimentali, diversi modelli, eccetera, ma anche
qui con dei tempi di applicazione molto lunghi. Per le concessioni
già esistenti si prevede una fase sperimentale che deve partire a
un certo punto e che poi non si capisce come sfocerà a regime,
quindi abbiamo già un sistema di minimo deflusso che vuol dire il
minimo necessario, ma che viene in tutta una serie di realtà che
sono già in atto dilazionate ulteriormente nel tempo, con in più un
problema di deroghe, nel senso che qui si prevedono anche delle
deroghe al minimo deflusso vitale. Anche su questo l'Autorità di
bacino ha fatto delle osservazioni:
"guardate..."
- ha detto
-
"... che nelle altre Regioni queste deroghe non ci sono"
;
oppure fa degli esempi anche su alcune deroghe per quanto riguarda
piccole captazioni e chiede che venga abbassato il livello di
produzione sopra il quale si può derogare da questi principi. Tale
osservazione non è stata recepita, perché ho trovato lo stesso
testo nelle norme di attuazione precedente alle osservazioni fatte
dall'Autorità di bacino; quindi non è stato modificato sulla base
della richiesta dell'Autorità di bacino del Po il meccanismo delle
deroghe che qui è stato previsto.
L'allegato alle norme tecniche di attuazione "Obiettivi e
indirizzi programmatici" è, a mio avviso, una delle parti più
deboli e deludenti del Piano tutela delle acque e questo inficia
enormemente tale strumento, perché proprio gli obiettivi e gli
indirizzi programmatici sono il "cuore" di questo piano, perché il
"cuore" non è la fotografia dell'esistente. È interessante la
fotografia dell'esistente, ma il "cuore" è come vogliamo
intervenire e questo è un allegato alle norme tecniche di
attuazione che è del tutto generico, quindi diventa difficile...
come questo possa avere un'incidenza sulla reale situazione.
Un altro aspetto molto critico di questo piano è che su una
serie di provvedimenti c'è un rinvio. Un elaborato così complesso,
un lavoro così ampio ci si aspetterebbe che desse "sistemazione" a
tutta una serie di problemi, invece no, su tutta una serie di
problemi ci si limita a fare delle affermazioni di principio e poi
si rinvia: si rinvia alla legge regionale sulle risorse idriche, da
farsi entro 12 mesi, ma poi... si rinvia alla legge regionale sulla
disciplina degli scarichi, anche qui da farsi entro 12 mesi
dall'approvazione del piano, ma non si capisce perché non si
mettano già nel piano tutta una serie di cose visto che sono
questioni ormai mature. Ancora: direttiva tecnica per la revisione
sulle concessioni idroelettriche, direttiva tecnica per la
riqualificazione fluviale, direttiva tecnica per la gestione degli
invasi, direttiva tecnica per interventi in alveo, direttiva
regionale per perimetrare le zone di protezione, cioè tutti questi
sono provvedimenti che vengono definiti necessari e in certi casi
urgenti, ma su cui poi si rinvia ad atti successivi. L'effetto
pianificatorio quindi viene fortemente depauperato con tale sistema
dei rinvii.
Un'ultima questione riguarda gli indicatori. Qui in tutta una
serie di elaborati compaiono questi strumenti degli indicatori,
vengono elencati una serie di dati che vengono raccolti che servono
a verificare se certi risultati ci sono, qual è la situazione. È
uno strumento molto utile e c'è uno specifico allegato "Azioni per
il monitoraggio dell'attuazione del piano" che è anche
interessante, ma ha un taglio molto accademico, cioè è un
"trattatello" sulla questione degli indicatori, dice anche delle
cose interessanti, ma non si capisce quali indicatori verranno
utilizzati. Nelle norme tecniche di attuazione non c'è mai scritto:
"utilizzeremo questi indicatori". Non c'è un allegato che dice:
"questi sono gli indicatori, in questo momento abbiamo tale
situazione, fra 3 anni faremo un'altra fotografia e vedremo a che
punto è". No, qui vi è un elenco di indicatori anche interessante,
ce ne sono tanti, secondo me sarebbe meglio che ve ne fossero di
meno, ma precisi, con tempi sicuri, da verificare in modo costante,
in modo che si abbia costantemente sotto controllo la situazione.
Non dico che non vi sia nessun indicatore che viene utilizzato, ad
esempio l'ARPA usa per i suoi rilievi un sistema di indicatori, ma
il piano nel suo insieme non ha un sistema di indicatori definito,
ne parla, ne tratta, ma alla fine non lo definisce tale sistema e
questo è un altro elemento molto negativo, perché, se invece il
piano definisce questo sistema di indicatori così ampio, si saprà
che ci sono 50-60 o 100 indicatori, si fa la fotografia ad un certo
punto e poi si va avanti, allora c'è un elemento di certezza,
altrimenti così tutto diventa molto "ballerino".
In conclusione il nostro giudizio è che si tratta di un insieme
di elaborati che sicuramente contengono dei dati utili e anche
degli elementi di conoscenza importanti, anche le monografie sui
corsi d'acqua sono molto interessanti; c'è una fotografia utile
dell'attuale situazione, anche se con dati in parte vecchi, ma
quello che manca sono gli obiettivi di miglioramento di questa
situazione, c'è un eccessivo rinvio ad ulteriori provvedimenti,
manca un sistema definito di indicatori che permetta di misurare
costantemente l'evoluzione della situazione; l'aspetto
pianificatorio è carente, poco incisivo, poco coraggioso. Temiamo
che da questo piano non deriveranno risultati concreti, non
pensiamo neanche che faccia danno ma, di fatto, non permette di
affrontare in modo incisivo i problemi esistenti, e ce ne sono, e
sono abbastanza vasti. Avremmo quindi voluto un piano un pochino
più organico, preciso, puntuale, chiaro negli obiettivi e preciso
nel corpo sia delle norme che degli indicatori, su tutto quanto.
Queste sono le motivazioni per cui il nostro gruppo esprime una
forte perplessità rispetto a tale documento e il voto del gruppo
"Arcobaleno" su questo piano sarà un voto di astensione.
Président - La parole au Conseiller Borre.
Borre (UV) - Intervengo come membro della III Commissione poiché
in Commissione ho avuto la possibilità di approfondire l'argomento
grazie alle audizioni e all'esposizione del coordinatore. Un
argomento di non poco rilievo nel sistema normativo regionale, uno
strumento che vuole rappresentare un primo passo verso una nuova
concezione dell'uso delle acque in una Regione dove la cultura
delle acque ha radici profonde e lontane per la realizzazione di
lavori enormi ed encomiabili per rendere fertili i terreni, per
poter costruire dei villaggi, per garantire la sopravvivenza, per
l'importanza storica, per la specifica destinazione al consumo
umano, per il valore ambientale, per il rilievo economico che
riveste nella nostra Regione. Per queste ragioni e sicuramente
altre ancora il piano rappresenta lo strumento che deve educare
all'uso corretto e razionale delle acque, ma deve essere al
contempo uno strumento condiviso e attentamente valutato, al fine
di non essere uno strumento di divieti o impedimenti che mal si
integrerebbero con la nostra storia e cultura.
Ritengo opportuna una mia lettura del documento, un'analisi
breve a fronte del "dossier", una lettura più ottimistica del
collega Riccarand anche se abbiamo vissuto in Commissione audizioni
e spiegazioni. Questo Piano di tutela delle acque vuole essere un
documento di pianificazione generale di livello regionale in
materia di risorse idriche, rappresenta quindi il primo passo verso
una nuova concezione dell'uso delle acque, perseguendo principi,
linee di azioni, programmi finalizzati alle esigenze della società
nel rispetto dell'ambiente. Costituisce il quadro di riferimento
necessario per gli organi della Regione, dei Comuni e delle
Comunità montane, singole o associate, ai fini di decisioni, di
intese, della formulazione di pareri, nonché del raggiungimento di
accordi di programma in materia di risorse idriche. È un piano
formulato attraverso un'azione coordinata di tutte le istituzioni
competenti in materia, l'emanazione delle disposizioni di
attuazione del piano stesso adottate dalla Giunta regionale,
l'adozione degli strumenti di pianificazione, degli atti di
programmazione previsti dalla normativa statale e regionale,
l'adeguamento dei piani regolatori alla legge regionale n. 11/1998
e al PTP, l'emanazione da parte della Giunta di specifiche
direttive di indirizzo settoriali e per ambiti territoriali, il
ricorso agli strumenti delle procedure negoziate e agli accordi
ambientali con i soggetti interessati. Nel piano vengono esposti i
risultati dell'attività conoscitiva svolta nella fase di
monitoraggio e caratterizzazione dei corpi idrici regionali,
l'analisi del bacino idrografico di pertinenza, l'analisi
dell'impatto esercitato dall'attività antropica sullo stato dei
corpi idrici superficiali e sotterranei. Viene quindi definito
l'insieme delle misure di tutela qualitativa e quantitativa fra
loro integrate e coordinate per bacino idrografico, misure definite
per conseguire gli obiettivi di qualità ambientali fissati, per
risolvere le criticità ambientali riscontate, per verificare
l'efficacia delle azioni adottate. Il piano definisce inoltre una
strategia di intervento che si articola su tre obiettivi
principali, citati prima dal collega Riccarand: di qualità
ambientale e per specifica destinazione, di tutela e
riqualificazione dell'ecosistema fluviale, di tutela quantitativa.
Per ogni obiettivo troviamo specifiche linee di azioni, composte da
interventi strutturali e iniziative normative o organizzative per
migliorare le condizioni dei corsi d'acqua con la riqualificazione
ambientale e disciplinando la realizzazione degli interventi in
alveo a tutela dei componenti ambientali e dell'ittiofauna, per
migliorare la qualità dell'acqua attraverso il completamento del
sistema di collettamento e di trattamento dei reflui idrici e la
riorganizzazione del servizio idrico integrato, per salvaguardare
il regime idrogeologico e l'ambiente fluviale attraverso la
determinazione delle portate di deflusso minimo vitale.
Per il servizio idrico integrato si propone una prima
articolazione di ambiti territoriali ottimali, ambiti nei quali
organizzare in forma integrata la gestione del servizio di
acquedotto, di fognatura e di depurazione delle acque reflue.
Questa organizzazione dovrà permettere una gestione razionale,
specialistica e quindi una migliore qualità del servizio ad un
costo inferiore. È necessaria una forte attenzione degli enti
locali sia nella gestione che nella progettazione, sia per
contenere i costi che per una gestione efficiente ed efficace. Mi
preme ribadire che gli interventi e le linee di azione sono state
discusse durante la stesura del piano con tutti i soggetti
interessati, fatto che ha permesso loro di manifestare le proprie
problematiche specifiche, le difficoltà e le possibilità di
intervento. Interventi e linee di azione che rappresentano, a
seguito del confronto, il punto di incontro e di equilibrio di
esigenze spesso contrastanti fra loro. Va sottolineato il parere
favorevole del CPEL, che per l'occasione aveva costituito un gruppo
di lavoro. In tale processo di confronto l'introduzione di misure
di compensazione e/o di incentivo, quali quelle del deflusso minimo
vitale, ha costituito l'elemento fondamentale per far convivere le
richieste discordanti. Particolare attenzione è stata posta nella
disciplina del minimo deflusso vitale per usi agricoli, per i quali
i conflitti con altri utilizzi prevedibili diventano sempre più
significativi. L'esigenza di salvaguardare il settore anche per i
risvolti socio-culturali e ambientali che esso rappresenta ha
richiesto un'attenzione specifica, attenzione che rende però
necessario un approfondimento più marcato in sede di valutazione di
compatibilità di usi diversi. Attenzione che sarà competenza "in
primis" dell'Assessorato dell'agricoltura con il coinvolgimento dei
consorzi di miglioramento fondiario. Si inizia pertanto con il
piano un percorso di riorganizzazione normativa della materia, che
vedrà come prossima tappa una specifica normativa regionale sulla
gestione delle risorse idriche, normativa nella quale fra gli altri
temi potranno essere disciplinate anche le modalità attraverso le
quali gestire i conflitti d'uso e la salvaguardia di quelli
esistenti.
Président - La parole au Conseiller Tibaldi.
Si dà atto che dalle ore 18,29 presiede il Vicepresidente
Nicco.
Tibaldi (CdL) - Per alcune brevi considerazioni. La risorsa
acqua è di fondamentale importanza non solo per la nostra Regione,
ma direi per qualunque comunità, è fonte di vita e fattore di
sviluppo e l'abbondanza di acqua per la nostra Regione rappresenta
una di quelle ricchezze che opportunamente devono essere tutelate e
utilizzate. Diciamo che questo piano è uno strumento pianificatorio
e programmatorio importante che trae la sua origine normativa da
quel decreto legislativo n. 152/1999 che assegna alle Regioni
questa competenza pianificatoria in materia.
Come molti altri colleghi, non essendo membro della III
Commissione e non avendo potuto partecipare a quel monumentale
lavoro di audizioni e di approfondimento che i componenti della III
Commissione hanno fatto, ho limitato le mie conoscenze ad una
lettura del documento che oggi è allegato all'ordine del giorno ed
è effettivamente un documento di poche pagine, che rinvia a tutta
una serie di atti che sono corposi anche da un punto di vista
cartaceo, perché abbiamo una relazione generale che si compone di
alcune centinaia di pagine, una relazione di sintesi di 65 pagine,
monografie per ciascun bacino idrografico, norme di attuazione del
piano, quindi bisognerebbe avere il tempo e la competenza per
approfondire determinati dati che hanno un carattere precipuamente
scientifico. Il piano è uno strumento necessario, il piano giunge,
a partire dal 1999 - anno in cui è stato emanato il decreto
legislativo n. 152, nonché la legge n. 27 sul servizio idrico
integrato -, a distanza di 6, quasi 7 anni. La sua valenza
strategica più volte ribadita arriva tardivamente, anche se meglio
tardi che mai. È un piano che dà delle indicazioni di indirizzo per
la tutela dei nostri corpi idrici.
Con questo intervento vogliamo rivolgere all'Assessore alcune
osservazioni e nel contempo chiedere alcune cose, perché anche il
suo intervento, Assessore, è stato volutamente generale e ha
toccato temi e questioni che sono anche indicate nella premessa
della deliberazione. Anzitutto questo monumentale lavoro traccia
una fotografia del sistema idrico regionale, dello stato di salute
dei corpi idrici nella nostra regione e non è che ne esca una
fotografia particolarmente nitida, non per quanto riguarda gli
elementi oggetto di valutazione, ma nitida per quanto riguarda la
trasparenza dell'acqua. Le acque valdostane versano in condizioni
che sono in alcuni casi buone, ma in altri casi - mi riferisco agli
affluenti della Dora Baltea - poco soddisfacenti o precarie, che
meritano la necessaria attenzione da parte dell'organo
politico-amministrativo che sovrintende alla tutela delle acque e
alla sua salvaguardia. Abbiamo avuto più volte casi che sono stati
segnalati in quest'aula, attraverso iniziative specifiche, dove
venivano evidenziati dei fattori inquinanti che hanno gravemente
compromesso perlomeno per certi periodi di tempo quella che era la
salubrità delle acque: mi riferisco in particolare alla Dora
Baltea. Ricordo quando ci furono alcuni anni fa - e forse risaliamo
a 5-6 anni addietro - inquinamenti di origine industriale che si
riversarono in quantità massiccia nella Dora Baltea e che causarono
dei veri problemi all'ittiofauna con morie di pesci che si sono
protratte per diverse settimane, sulle cui responsabilità mai è
stata fatta chiarezza. Ricordo un'asta torrentizia, quella del
Marmore, che più volte è stata oggetto di attenzione e di
iniziative politiche portate in quest'aula perché il depuratore di
Ussin non svolgeva il suo ruolo. Diciamo che, pur essendo una
risorsa importante, l'acqua nella nostra Regione non sempre è stata
protetta secondo canoni di attenzione che una classe politica deve
individuare nei confronti di una ricchezza così importante. Questo
interessante compendio scientifico di cui abbiamo fatto richiesta,
perché non è allegato "tout court" al documento in esame, ci
fornisce un quadro particolareggiato, dove sono ipotizzati degli
scenari a condizioni invariate, degli scenari di sottoutilizzo o
sovrautilizzo dell'acqua in Valle d'Aosta e poi vi sono le
valutazioni sulla pressione umana che viene esercitata sui corpi
idrici e sulle conseguenze che rischiano di derivarne. A questo
importante lavoro scientifico fanno seguito gli obiettivi
dell'Amministrazione regionale e le linee di azione che si
intendono perseguire ed è su tale passaggio che vorrei soffermarmi,
perché nella relazione di sintesi alle pagine 54-55 vengono
individuati tutta una serie di programmi che sono meritevoli di
attenzione, perché giustamente sono individuati degli strumenti di
tutela e delle tipologie di intervento che possono essere di
diversa natura. In particolare a pagina 55 si dice che le direttive
per programmare un'azione di tutela delle acque possono essere di
diversa natura e vengono individuati degli interventi normativi con
una specifica legge regionale che disciplina la materia indicata
dalla linea di intervento, poi vengono individuate direttive
regolamentari con una specifica direttiva tecnica approvata tramite
regolamento o deliberazione della Giunta, che indica i soggetti
attuatori, le modalità di realizzazione della stessa linea di
intervento, anche se alcune sono già contenute nello stesso piano e
poi ci sono delle direttive organizzative con indicazioni di
indirizzi da attuare nella gestione della materia da parte dei
soggetti interessati nell'ambito di specifici progetti di
intervento. Sono linee direttrici estremamente generali, non voglio
dire generiche, dico solo generali. Vorremmo sapere quali sono
però, quali saranno questi indirizzi normativi, regolamentari,
organizzativi; mi pare di capire che sia un percorso appena
cominciato e che deve essere costruito passo dopo passo ma, se
questi sono i tempi, rischiamo di andare oltre le necessità ritengo
impellenti in alcuni casi di intervento per risanare le condizioni
non propriamente soddisfacenti dei corpi idrici che sono piuttosto
precarie. La domanda allora è: quando e come interverranno questi
provvedimenti legislativi, che concretizzeranno questi programmi di
azione che sono indicati nella relazione? È importante conoscerli e
non mi pare che lei nella sua relazione introduttiva si sia
soffermato su questo punto, anche perché non è così semplice, si
tratta di materia complessa, che coinvolge diversi soggetti sia a
livello pubblico che privato, di conseguenza le tappe della
programmazione sono altrettanto lunghe. Ritengo però, visto che
dopo un anno dal momento dell'adozione ad arrivare al momento di
approvazione del piano c'è già stata un'interlocuzione con i
soggetti interessati, che era auspicabile che tale piano ci dicesse
qualcosa di più sulle scelte politiche dell'Amministrazione
regionale; da questo punto di vista, ci sembra carente.
Vorrei fare ancora una riflessione sul deflusso minimo vitale,
che è stato oggetto di una deliberazione del 1995 operata da questo
Consiglio, che fissava dei criteri in particolare per la quantità
di acqua che deve essere rilasciata nei corsi d'acqua, al fine di
garantire la loro stessa esistenza, perché, se tutta l'acqua viene
prelevata e non viene immediatamente rilasciata, si creano problemi
di scompenso ambientale. Ritengo che il deflusso minimo vitale
abbia una sua importanza per le derivazioni di acqua a scopo
potabile e a scopo idroelettrico; qui si cambiano i principi
fissati nella deliberazione del 1995, la quale mi sembra che non
sia più vigente. Reputo che tali criteri siano stati superati dal
decreto legislativo del 1999 che ha fissato insieme alla "legge
Galli" del 1994 nuovi obiettivi. Le derivazioni d'acqua a scopo
idroelettrico però sono abbastanza diffuse nella nostra regione,
qui si prevede una fase sperimentale per le derivazioni esistenti
che avrà la durata di un quinquennio, durante la quale saranno
definiti i deflussi idrici secondo modalità proprie di alcuni
criteri di calcolo che sono qui allegati. Vorremmo capire bene se
questa fase sperimentale, come apprendiamo leggendo successivamente
tale documento, deve avvenire entro il 31 dicembre 2008, ciò
significa che c'è un'ulteriore dilazione. Siamo all'inizio del
2006, possiamo dilazionare l'avvio di questa fase sperimentale per
la nuova quantificazione dei deflussi minimi vitali dei corsi
d'acqua alla fine del 2008, cioè altri 3 anni. Anche qui ci
piacerebbe capire tale temporizzazione ulteriormente dilatata;
ripeto: siamo già a 7 anni di distanza da quel decreto legislativo
del 1999 che dava l'"input" alle Regioni per normare la materia, se
ulteriormente dilatiamo questi tempi, andiamo a una distanza
temporale che non penso possa giovare a quegli interventi
tempestivi che sono invece richiesti per alcuni corsi d'acqua che
versano in condizioni non proprio soddisfacenti per quanto riguarda
il loro "status" ambientale.
Sulla carenza di scelte da parte dell'Amministrazione, mi
riferisco alla relazione di sintesi, e su questa temporizzazione
dilatata credo che ci debbano essere da parte dell'Assessore alcune
precisazioni che non abbiamo sentito durante l'illustrazione e non
abbiamo neppure colto leggendo i documenti allegati a quanto oggi
siamo chiamati ad approvare.
Presidente - Se non ci sono altri interventi, chiudo la
discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Una breve replica nel tentativo di dare alcune
risposte alle specifiche domande. Non mi aspettavo certo da parte
del collega Riccarand un plauso per il lavoro fatto, perché sarebbe
stato il riconoscimento che anche noi sappiamo fare la politica
ambientale, però non sono d'accordo con questa azione di
demolizione, perché sono stati estrapolati dei passaggi che danno
una visione di tale strumento assolutamente inadeguata ai suoi
contenuti. Atto dovuto, è vero, ma noi siamo andati ben al di là
del compito che ci chiedeva la legge; il fatto stesso di aver
voluto prendere in considerazione tutti i corpi idrici, anziché
solo la Dora Baltea come avremmo dovuto fare, mi sembra che
dimostri come vi sia stato un grande sforzo per andare nella
direzione di interpretare questa realtà, documentarla e sulla base
di una conoscenza oggettiva individuare degli strumenti di risposta
alle criticità. L'esito complessivo è discutibile, gli elaborati
non sono omogenei e non sintetizzabili: certo che sono disomogenei,
perché sono degli strumenti che hanno delle finalità diverse,
allora è evidente che hanno un modo di svilupparsi disomogeneo.
L'importante è che all'interno dello strumento vi sia una coerenza
fra punto di partenza e punto di arrivo e la sintesi di documenti
fra di loro disomogenei è contenuta in quello strumento
fondamentale che sono le norme tecniche di attuazione e gli
allegati, dove sono sintetizzati tutti questi documenti, cosiddetti
"eterogenei". Lo stato di fatto: certo è la fotografia
dell'esistente e gli allegati dicono come dobbiamo fare da adesso
in poi. Fra l'altro, l'effetto dei depuratori mancanti non è così
rilevabile all'interno del piano, tant'è che lo stato di degrado fa
più riferimento al degrado delle sponde che non ai corpi idrici...
e di trasformazioni di tipo morfologico. Infatti gli indicatori
specifici dell'inquinamento danno condizioni quasi sempre buone o
sufficienti, questo si desume dal fatto che già abbiamo raggiunto
gli obiettivi di qualità del 2016; di conseguenza, possiamo dire
che il quadro di insieme del corpo idrico principale non è così
disastroso. Certo non è come dovrebbe essere un fiume ai piedi del
Monte Bianco, ma neppure così censurabile. Si dice che, per quanto
riguarda le acque sotterranee, abbiamo in corso tutta una serie di
accertamenti, peraltro sono in corso anche studi specifici da
autorevoli soggetti che ci dovranno dire finalmente come sono e
cosa si potrà fare nel caso in cui ci siano degli inquinamenti o
alterazioni di fauna. Per quanto riguarda le sorgenti, voglio
ricordare come in maniera sofferta, ma già con la "Giunta Perrin"
si era partiti con la caratterizzazione di tutte le sorgenti al
fine di avere un quadro esaustivo di tutte le situazioni.
Gli obiettivi di qualità ambientale: questi obiettivi partono
dagli obiettivi di legge, non ce li siamo inventati noi, ma siamo
partiti da quello che ci imponeva la legge, ma noi abbiamo anche
anticipato alcuni limiti specifici che compongono gli indicatori.
Ricordo ancora che gli obiettivi di qualità sono definiti anche
quantitativamente, quindi c'è una definizione molto completa di
questi obiettivi. Per quanto riguarda la riqualificazione
naturalistica, certo le norme ribadiscono che queste indicazioni
vanno adottate in ogni parere che autorizzerà interventi od opere,
indicazioni che non sono così "inscatolabili" all'interno di
categorie, ma vanno analizzate punto per punto; di conseguenza,
laddove si dice "con la sostenibilità o la fattibilità" bisogna
capire in quale contesto si opera. È chiaro che, se si opera in un
contesto urbanizzato, è difficile parlare di regimazioni senza
tener conto delle esigenze principali che sono quelle di
protezione; in altri casi invece la prevalenza è altra. Ancora una
volta le deroghe sono quelle che sono stabilite dall'Autorità di
bacino, quindi sono state riviste dopo che la stessa Autorità ha
legittimato e ammesso le deroghe come le abbiamo citate. I
programmi: i programmi mi pare siano sufficientemente dettagliati,
per ognuno di essi si danno le direttive da seguire in attesa di
avere queste norme che dovranno darci un quadro più preciso del
modo di agire.
Voglio rispondere al collega Tibaldi nel senso che i tempi non
sono così lunghi, una cosa era l'elaborazione del piano che ha
richiesto, anche per una questione di confronto, tempi lunghi, ma
tutti gli aspetti attuativi, le deliberazioni e quant'altro sono
già in fieri, quindi è chiaro che entro quest'anno sono tutti atti
che "decolleranno". Sono dispiaciuto, ma mi risulta che il piano
sia stato distribuito nella sua originalità a tutti i consiglieri
regionali, se non è arrivato, non so per quale motivo...
(interruzione della Consigliera Squarzino Secondina, fuori
microfono)
... è arrivato in tempo per discuterlo... quando è stato
stampato... dall'adozione è stato stampato... ma noi lo abbiamo
fatto avere a tutti i consiglieri regionali. Fra l'altro, abbiamo
fatto una deliberazione dove si era detto che questa edizione del
piano era "sotto riserva", nel senso che sarebbe dovuto essere
modificato, come è poi successo per quanto riguarda alcuni
emendamenti che sono stati apportati dalla III Commissione. Ritengo
ingiusta quella annotazione fatta circa un documento così
incompleto e poco determinato. Cito solo un dato ed è il dato della
"CVA": come si fa a dire che questo è un piano... quando sottrae
alla produzione dell'energia elettrica proprio per l'applicazione
immediata del minimo deflusso vitale in una parte molto incisiva...
parliamo del 20%, qualcosa come 135 milioni kW? Mi pare che già
questo dato di per sé dovrebbe far capire quanto tale piano sia...
non vorrei mettermi qui a spiegare tutta l'elaborazione del minimo
deflusso vitale, ma la sperimentazione voglio ricordare che è un
percorso molto efficace per accompagnare i derivatori in tutto quel
processo che non vuole solo il rilascio di una maggiore quantità di
acqua, ma anche vedere qual è l'effetto che questo rilascio
determina su tutto l'ecosistema Valle. Questa è sperimentazione. Le
date: partiamo dal giugno 2006, perché le imprese hanno 6 mesi di
tempo per proporci il piano di sperimentazione e da quel momento in
avanti si segue l'evoluzione del torrente o del corso d'acqua
attraverso un'analisi molto approfondita.
Chiudo qui l'intervento, sperando di essere stato esaustivo;
d'altra parte capisco che è un documento corposo e di difficile
comprensione, ma anche di difficile "metabolizzazione". Credo che,
se questo Consiglio approverà il piano, avremo segnato una "pagina"
significativa nella politica ambientale, ma direi anche energetica
di questa Regione, perché abbiamo gettato le premesse per
utilizzare in maniera intelligente ed ecosostenibile questa
risorsa.
Si dà atto che dalle ore 18,53 riassume la Presidenza il
Presidente Perron.
Président - Y a-t-il des collègues qui veulent intervenir pour
déclaration de vote?
Je soumets au vote l'acte avec les amendements présentés par la
IIIe Commission, dont je donne lecture:
Emendamento
Al 3° capoverso delle premesse sono soppresse le parole: "(di
seguito denominata decreto legislativo n. 152/1999)".
Emendamento
Al 5° capoverso delle premesse dopo le parole: "legge 18
maggio 1989, n. 183" sono inserite le parole: "Norme per il
riassetto organizzativo e funzionale della difesa del
suolo".
Emendamento
Il 6° capoverso delle premesse è sostituito dal
seguente:
"- ricordato inoltre che il Piano di tutela delle acque della
Regione deve essere coerente con le linee strategiche e gli
strumenti di azione del Piano di Bacino del fiume Po predisposto
dall'Autorità di Bacino del fiume Po, istituita a norma della l.
183/1989 della quale fa parte anche la Regione Valle
d'Aosta.".
Emendamento
Dopo il 6° capoverso delle premesse, come sostituito
dall'emendamento n. 3, è inserito il seguente:
"- ricordato che l'Autorità di Bacino del fiume Po ha
definito, ai sensi dell'articolo 44 del d.lgs. 152/1999, gli
obiettivi a scala di bacino e le priorità di intervento di bacino
con le seguenti deliberazioni del Comitato Istituzionale:
o
13 marzo 2002, n. 6, "Piano stralcio per il controllo
dell'eutrofizzazione" che definisce gli obiettivi e le priorità
degli interventi su scala di bacino per il controllo della trofia
delle acque;
o
13 marzo 2002, n. 7, "Adozione degli obiettivi e delle
priorità di intervento ai sensi dell'articolo 44 del d.lgs.
152/1999 e successive modifiche ed aggiornamenti del programma di
redazione del Piano stralcio di bacino sul bilancio
idrico";
o
3 marzo 2004, n. 7, "Adozione degli obiettivi e delle
priorità di intervento ai sensi dell'articolo 44 del d.lgs.
152/1999 e successive modificazioni ed integrazioni";".
Emendamento
L'8° capoverso delle premesse (destinato a diventare 9°
capoverso) è sostituito dal seguente:
"- richiamata la propria precedente deliberazione 30 dicembre
2004, n. 4995, avente ad oggetto l'adozione dello "Schema di Piano
regionale di Tutela delle Acque";".
Emendamento
Il 10° capoverso delle premesse (destinato a diventare 11°
capoverso) è sostituito dal seguente:
"- considerato che, per la rilevanza dei temi trattati nella
bozza, è stato ritenuto opportuno promuovere la partecipazione di
tutti i soggetti pubblici e privati interessati alla formazione del
Piano di tutela delle acque, agevolandone la consultazione, come
previsto anche dalla Direttiva 2001/42/CEE:
a) dando ampia informazione dell'approvazione della presente
deliberazione mediante la sua pubblicazione sul Bollettino
ufficiale della Regione e dandone comunicazione a tutti i
Comuni;
b) mettendo a disposizione di tutti i cittadini una copia
completa di tutta la documentazione del Piano presso la sede
dell'Assessorato territorio, ambiente e opere pubbliche e della
Relazione di Sintesi presso i Comuni;
c) pubblicando tutta la documentazione del Piano in
un'apposita sezione del sito Internet della Regione,
d) promuovendo la consultazione per quarantacinque giorni
decorrenti dalla pubblicazione nel Bollettino ufficiale della
Regione e consentendo la presentazione di osservazioni entro i
successivi 30 giorni sia presso i Comuni sia presso la
Regione;".
Emendamento
L'11° capoverso delle premesse (destinato a diventare 12°
capoverso) è sostituito dal seguente:
"- considerato che lo Schema di Piano regionale di Tutela
delle Acque e la relativa documentazione sono stati:
a) integralmente pubblicati su apposita sezione del sito
Internet della Regione all'interno della quale è stata attivata una
procedura informatizzata per l'invio on line delle
osservazioni;
b) depositati presso la sede della Regione ai fini della
consultazione e della formulazione di eventuali
osservazioni;".
Emendamento
Al 14° capoverso delle premesse (destinato a diventare 15°
capoverso), le parole "le comunità locali" sono sostituite con le
parole: "gli enti locali".
Emendamento
Ovunque ricorrano nelle premesse le parole: "nell'Allegato
"Relazione di istruttoria dello Schema di Piano di tutela delle
acque" alla presente deliberazione", sono sostituite con: "nella
"Relazione di istruttoria dello Schema di Piano di tutela delle
acque"".
Emendamento
All'Allegato: "Linee di azione, interventi e programmi di
azione" delle norme di attuazione del Piano regionale di tutela
delle acque, alla scheda N. 1.C.1. "Azione: Controllo inquinamenti
da fonte agro-zootecnica. Gestione degli effluenti zootecnici", il
primo punto del 4 paragrafo è sostituito dal seguente:
"il riequilibrio del rapporto capi allevati/superficie
attraverso l'aumento della superficie aziendale o la riduzione dei
capi, specialmente quelli improduttivi intendendo come tali
manzette e vitelli;".
Conseillers présents: 34
Votants: 28
Pour: 28
Abstentions: 6 (Curtaz, Frassy, Lattanzi, Riccarand, Squarzino
Secondina, Tibaldi)
Le Conseil approuve.
