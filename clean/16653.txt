Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 3070 del 2 aprile 1998 - Resoconto
SEDUTA ANTIMERIDIANA DEL 2 APRILE 1998
OGGETTO N. 3070/X Concorso per la copertura di un posto di
Primario di Urologia. (Interpellanza)
Interpellanza Considerato che il posto di primario in Urologia è
vacante da anni ed anni per una inspiegabile mancanza di volontà di
bandire un regolare Concorso ai sensi delle vigenti disposizioni di
legge;
Viste le numerose lamentele dell'utenza, apparse sulla stampa
locale, in merito al ventilato trasferimento dell'Aiuto - primario
Dott. Pierini da Aosta ad altra Regione, trasferimento causato
proprio dall'incertezza del primariato che appare come "congelato"
in attesa di chissà quali eventi o disponibilità;
Ritenuto di dovere sollecitare il governo regionale della Valle
d'Aosta ad esaminare la questione dando luogo alla effettuazione
del Concorso con le necessarie direttive all'U.S.L. competente;
i sottoscritti Consiglieri regionali
Interpellano
l'Assessore alla Sanità della Regione Valle d'Aosta per
conoscere i propositi della Giunta regionale in merito agli
obblighi di legge scaturenti dalla necessità di bandire al più
presto il Concorso per il posto di Primario in Urologia nell'U.S.L.
della Valle d'Aosta.
F.to: Lanièce - Parisi
Presidente Ha chiesto la parola il Consigliere Lanièce.
Lanièce (Aut) La nostra interpellanza parte da un fatto
importante di rilevanza soprattutto sul piano umano e medico prima
ancora che politico o legislativo. Ormai pare infatti assodato che
il Dott. Pierini stia cercando - o forse, come penso io, abbia già
trovato - una nuova collocazione a lui più idonea nell'ospedale di
un'altra regione. Se questo è vero, ci troviamo davanti a un fatto
grave, ad una vera e propria ingiustizia che ha come conseguenza
per la Valle d'Aosta la perdita - l'ennesima, tenuto conto che c'è
stata già quella del Dott. Palombo - di una figura professionale di
grande rilievo.
Le voci di un presunto trasferimento del Dott. Pierini, a causa
del protrarsi di un'attesa divenuta ormai insostenibile - stiamo
parlando del concorso per il Primariato di Urologia -, hanno
generato moltissime lamentele da parte di utenti dell'Ospedale e
anche di molti paramedici e colleghi del Dottore. Il fatto che ci
lascia maggiormente perplessi è che, a quanto ci è dato di sapere,
il Dott. Pierini non avrebbe mai voluto andarsene dalla Valle
d'Aosta se fino ad oggi non si fosse voluto attendere, per motivi
inspiegabili e che vorremmo oggi ci fossero chiariti, ancora altro
tempo prima di bandire il concorso per il posto di Primario urologo
nell'Ospedale di Aosta. Allora quali sono le ragioni di
quest'attesa così inspiegabile da determinare probabilmente la
fuga, suo malgrado, di un medico così importante, dalla grande
personalità e professionalità, dall'Ospedale regionale?
Si tratta evidentemente, presumiamo, di ragioni politiche dato
che non vi è alcun impedimento di legge alla formazione del bando
di concorso; nessuno per motivi politici o per qualunque altra
ragione può impedire all'iter di legge di avere il suo corso,
eppure qui pare proprio di essere in presenza di forzature che
hanno permesso finora il perdurare di una situazione a tutto
svantaggio dei cittadini utenti dell'Ospedale di Aosta.
Vogliamo ancora dire che tale vicenda ha generato negli ambienti
medici e anche politici strane e gravi illazioni, ovvero si mormora
che forse qualcuno abbia interesse o abbia fatto in modo fino
adesso di mantenere vacante il Primariato di Urologia cercando di
rallentare la possibilità di bandire questo concorso in attesa che
forse qualcun altro, terminati i suoi compiti politici, possa
rendersi disponibile per partecipare a questo concorso per il
Primariato di Urologia.
A questi dubbi piuttosto gravi vorremmo che la Giunta fornisse
oggi adeguata smentita anche perché si tratta di fatti che
riguardano un medico e penso che la funzione di un medico dallo
spessore professionale come quello del Dott. Pierini o del Dott.
Palombo, o di tutti i medici che abbiamo la fortuna di avere presso
il nostro Ospedale, non si deve valutare in base all'appartenenza o
meno ad una forza politica, ma in base alla sua capacità di operare
e di salvare vite umane. Mi auguro che l'Assessore ci chiarisca che
non c'è stata da parte dell'Assessorato nessuna interferenza
politica in questa vicenda perché qui si tratta di un profilo
professionale che non c'entra assolutamente niente con la politica.
Tutti sappiamo che, quando andiamo a farci operare, se il medico è
bravo, non conta la sua tessera politica, conta che sia bravo
professionalmente.
C'è anche da verificare un certo "palleggiamento" di
responsabilità fra l'Assessorato e il Direttore dell'USL. Infatti,
il Direttore generale dell'USL in una sua lettera dichiarava che
già il 24 luglio ?97 aveva presentato una delibera nella quale
prendeva atto del fatto che erano state aggiunte a seguito del PSR
le Unità operative di Dermatologia, Urologia e Chirurgia toracica
con conseguente incremento di tre posti di secondo livello
dirigenziale, e pertanto chiedeva l'autorizzazione per assumere tre
dirigenti di secondo livello. L'Assessorato rispondeva che si
doveva revocare questa deliberazione perché la modifica della
consistenza quantitativa del personale doveva essere sottoposta
alla Giunta: questa vicenda, che il collega Parisi spiegherà meglio
in seguito, dimostra l'esistenza di un continuo "palleggiamento"
fra quanto dice l'Assessorato e quanto dice l'USL.
Alla fine leggendo le due risposte, una dell'Assessorato e una
del Direttore, si notano delle forti incongruenze e pertanto
vogliamo sapere come mai si è cercato di prolungare all'infinito il
bando di questo concorso. Non era forse il caso di procedere
attraverso l'attribuzione di mansioni superiori e non di incarichi
provvisori? Non era questo il caso, in attesa di esperire il
concorso, di attribuire al Dott. Pierini o a un altro dottore il
posto di facente funzione di primario come è successo in altri
casi? Perché non si è fatto questo? Poteva essere un atto che
avrebbe comportato una diversa posizione anche dello stesso medico
perché avrebbe dato garanzie di maggiore trasparenza evitando
illazioni e polemiche. Il fatto che non si sia proceduto in questa
direzione presuppone - speriamo che non sia così, in tal senso
aspettiamo la risposta dell'Assessore - poca volontà da parte o
dell'USL o dell'Assessorato di cercare di dirimere al più presto
questa vicenda, sempre comunque sperando che, dietro questa
situazione, non ci sia nessuna scelta politica; questo ce lo
auguriamo perché un medico deve essere valutato per la sua
professionalità e non per la sua appartenenza ad un partito o ad un
altro.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Devo dire che l'intervento del Consigliere Lanièce
mi ha spiazzato perché intendevo dare una risposta "soft", ma dopo
un intervento di questo genere non posso esimermi dal rilevare che
le affermazioni fatte dal Consigliere sono di una gravità
eccezionale perché ha detto esplicitamente che il diritto
amministrativo non esiste e lo spiegherò dopo. Per cui vorrei
premettere alcune piccole cose e fare alcune chiose.
L'interpellanza erroneamente parla di posto di Primario di
Urologia vacante da anni ed anni. Il posto non è vacante da anni ed
anni, ma è vacante dal mese di aprile del ?97 quando il piano
socio-sanitario ha inserito anche questo posto.
Si chiede all'Assessore alla sanità di conoscere i propositi
della Giunta regionale in merito agli obblighi di legge scaturenti
dalla necessità di bandire. Non c'è nessun obbligo di legge di
bandire il giorno dopo l'entrata in vigore del piano
socio-sanitario, un concorso perché il piano sanitario ha validità
triennale e tutti gli interventi previsti in quel piano vanno
realizzati nell'arco del triennio. Il tutto è condizionato da una
situazione economica e finanziaria, da una situazione
organizzativa, da una situazione legata ai carichi di lavoro di cui
parlerò in seguito.
Terzo piccolo appunto: mi si spieghi come mai si fa
l'interpellanza solo per il Primariato di Urologia quando lo stesso
piano sanitario ha istituito il Primariato di Chirurgia toracica e
il Primariato di Dermatologia che sono esattamente nella stessa
situazione e mi si spieghi anche perché non si parla del mancato
espletamento dei concorsi di posti quali la Medicina interna, per
esempio, o l'Ostetricia o la Gastroenterologia. Se si vuole fare
l'amministratore "super partes", corretto, come ritiene di fare
giustamente il Consigliere Lanièce, dovrebbe dare lui per primo
l'esempio.
Quindi, questi posti esistono perché è questa Giunta che li ha
istituiti, perché consiglieri e Assessori regionali precedenti,
compreso il padre del Consigliere Lanièce, hanno avuto la
possibilità materiale di istituirli e non li hanno mai istituiti.
Lo abbiamo voluto noi perché abbiamo riconosciuto la validità di
questo ruolo e pertanto ci prendiamo il totale merito di aver
istituito il posto di Primariato di Urologia.
Voglio poi precisare che la nota che il Consigliere cita e con
la quale l'Assessore scriveva all'USL in riferimento al
conferimento degli incarichi di 2° livello dirigenziale, è quella
del 17 dicembre 1997, quindi antecedente alla data di pubblicazione
sulla Gazzetta ufficiale del regolamento relativo. Voglio spiegare
di cosa si tratta. Nel corso del ?97 ci sono stati più incontri fra
Assessori regionali della sanità, il Ministero e l'ARAN per la
revisione totale in applicazione del DPR n. 502 e n. 517 delle
normative concorsuali. Il n. 502 è del ?93 e demandava a DPR la
revisione delle procedure concorsuali secondo una logica nuova, una
logica di tipo aziendalistico che consiste nell'approvare non una
graduatoria in senso stretto, ma una lista di medici idonei
all'interno della quale è facoltà dell'azienda scegliere la persona
di fiducia che deve andare a ricoprire l'incarico di primario,
ricoprendolo per un tempo massimo di 5 anni con un contratto di
diritto privato all'interno del quale vengono previste ogni anno
delle verifiche sulla professionalità. Verifiche che se non sono
positive, danno luogo alla revoca dell'incarico al primario stesso.
Quindi passiamo da una logica pubblicistica ad una logica
privatistica che con il tempo darà dei grossi risultati alla sanità
pubblica perché non ci troveremo più nella situazione di oggi nella
quale siamo obbligati a tenere in servizio un primario fino all'età
pensionabile pur essendo accertato che il primario è incapace o
inadatto, ma potrà il direttore generale revocare l'incarico se la
verifica darà dei risultati negativi.
Tutta questa discussione in atto dal ?93 si è concretizzata il
23 gennaio ?98, Consigliere Lanièce, con un DPR che è entrato in
vigore nel mese di gennaio. L'Assessore - e me ne assumo tutta la
responsabilità - ha dato disposizioni all'USL, dopo l'entrata in
vigore del PSR, di stoppare tutti i concorsi perché i concorsi
banditi sarebbero stati espletati in una situazione legislativa
contraria a quella che veniva ad essere messa in atto. Faccio
l'esempio della gastroenterologia per la quale c'era il concorso
bandito il mese di maggio che è stato espletato solo ultimamente
proprio perché, nel momento in cui è stato bandito il concorso, la
regolamentazione era diversa rispetto a quella che è entrata in
vigore il mese di gennaio ?98. Ho dato disposizione che venissero
stoppati tutti perché avevo conferma che, a livello di Conferenza
degli Assessori, la bozza di regolamento era stata approvata, che
la Conferenza Stato-regioni si sarebbe pronunciata nell'autunno e
che il Consiglio dei ministri l'avrebbe approvata in seguito, cosa
che è avvenuta perché il Consiglio dei ministri ha approvato ai
primi di dicembre questo nuovo regolamento. Anticipando i tempi,
ripeto, il 17 dicembre ho scritto una lettera all'USL per dire come
dovevano comportarsi, ho scritto delle cose semplici, elementari,
che davano la possibilità all'USL di sbloccare totalmente la
situazione. Ho detto, in pratica, che ci sono due situazioni:
laddove i posti sono di nuova istituzione e laddove ci sono posti
resisi vacanti in base a pensionamento. In questo secondo caso non
c'è nessun tipo di problema, mentre laddove i posti sono di nuova
istituzione - con riferimento all'Urologia, alla Chirurgia toracica
e alla Dermatologia - l'USL deve preparare i carichi di lavoro per
poi chiedere l'indizione del bando di concorso secondo il nuovo
regolamento e nel frattempo affidare le mansioni superiori. I
carichi di lavoro, che hanno creato così tanto panico,
costituiscono un obbligo di legge. Il Consigliere ci dice che
l'Assessore deve dare disposizione all'USL di non applicare una
legge, evidentemente è un tipo di atteggiamento suo e gli lascio
tutta la responsabilità di quello che dice, però io non lavoro in
questo modo. Ho dato disposizioni perché venisse sbloccato il tutto
e devo dire che a tutt'oggi l'USL non l'ha ancora sbloccato, ma da
lì andare a fare dei riferimenti politici ce ne passa perché il
problema non è così semplice come il Consigliere Lanièce pensa.
Bandire concorsi per primariati comporta una tempistica mediamente
di sei mesi per la costituzione della commissione, perché il
Consiglio dei sanitari si esprima, perché i docenti universitari
vengano nominati dall'università e quant'altro, per cui le
dietrologie le rimando al mittente. Di tutto si può parlare, tranne
che si sia adottata una politica di rallentamento del tutto perché
è esattamente il contrario. Ma quello che è più grave è quanto
affermato dal Consigliere Lanièce che dice testualmente che si
tratta di un problema non tanto di tipo amministrativo quanto di un
problema con una rilevanza sul piano umano, che è un fatto grave e
una grave ingiustizia perché il Dott. Pierini non viene incaricato.
Il Consigliere Lanièce oggi per la prima volta in Consiglio
regionale da quando quest'Assemblea esiste ha predeterminato un
vincitore concorsuale. Ricordo che i concorsi sono pubblici, che ci
sono degli aiuti che hanno la stessa anzianità del Dott. Pierini e
che possono partecipare al concorso, che essendo dei concorsi
pubblici possono partecipare medici della C.E. e che fino a prova
contraria nessuno si permette il lusso di dire che il Dott. Pierini
o chi per lui è un vincitore potenziale...
(interruzione del Consigliere Lanièce, fuori microfono)
... ha detto questo, poi chiederemo la copia degli atti a futura
memoria perché è di una gravità inaudita quanto ha detto oggi il
Consigliere Lanièce. Non se n'è reso conto probabilmente, ma quanto
ha detto oggi è di una gravità inaudita.
Ha parlato di collegamento irresponsabile, di palleggiamento di
responsabilità fra l'Assessore e il Direttore generale, di
forzature e di ragioni politiche. Il Consigliere ha parlato di
interesse a mantenere vacante il posto perché qualcuno, terminati i
compiti politici, potesse partecipare al concorso. Sono
affermazioni di una gravità assoluta, ripeto, di cui se ne assume
totalmente la responsabilità il Consigliere Lanièce che,
evidentemente, in quest'aula può farle, ma testimoniano a tutti gli
effetti qual è l'approccio che un Consigliere avrebbe nel momento
in cui assumesse responsabilità nell'esecutivo. Perché, se il
metodo di gestione è questo, mi preoccupo per la Valle d'Aosta.
Cita poi la delibera del 24 luglio 1997 dell'USL che andava ad
istituire l'indizione dei posti. Ripeto che quella delibera è stata
stoppata, così come sono stati stoppati i concorsi di ostetricia e
di ginecologia, di medicina interna e di tutti gli altri vacanti
per i motivi detti, che sono motivi di tipo assolutamente
tecnico.
Prego intanto il Consigliere Lanièce di evitare le dietrologie,
di ragionare come dovrebbero ragionare tutti gli amministratori
perché di scheletri negli armadi l'Assessore Vicquéry non ne ha;
qualcun altro che lo ha preceduto potrebbe averne, l'Assessore
Vicquéry non ne ha per cui non accetto assolutamente questo tipo di
presa di posizione. Ribadisco che, nel momento in cui il concorso
verrà bandito, verrà gestito esclusivamente dal Direttore generale
dell'USL e non dall'Assessore perché non può essere l'Assessore che
gestisce i concorsi in quanto la norma dà in capo all'azienda
questa competenza esclusiva. E se irregolarità vengono perpetuate,
vanno indirizzare a coloro che ne sono responsabili.
Presidente Ha chiesto la parola il Consigliere Lanièce.
Lanièce (Aut) Forse l'Assessore alla sanità avrebbe bisogno di
un auricolare con il quale potrebbe sentire meglio. Non ho affatto
detto che il Dott. Pierini doveva vincere il concorso; non so dove
lo ha letto, infatti chiedevo anche al collega Tibaldi se ha
sentito queste cose, comunque dato che è Assessore alla sanità non
si preoccupi l'auricolare glielo danno anche gratis.
Volevo ricordare, visto che l'Assessore Vicquéry, lui che è
corretto, fa sempre riferimento a qualcuno che non è presente in
aula, perché mio padre non è qui presente, che è vero che mio padre
ha fatto l'Assessore alla sanità per due anni, ma è anche ben vero
che un certo Vicquéry Roberto è stato il Responsabile dell'USL per
diversi anni. E come mai allora non se l'è posto lui il problema di
creare un reparto di Urologia visto che un momento fa ha appena
detto che non è l'Assessore che fa, ma è l'USL? Ci siamo
dimenticati questo piccolo passaggio? Probabilmente valgono più due
anni di Assessorato che dieci anni di gestione dell'USL
valdostana?
Non aggiungo altro perché ho già presentato un'interpellanza, ad
inizio legislatura, sui problemi della gestione Vicquéry-Morelli,
ma quelli sono una cosa a parte, non voglio entrare ora in
quell'argomento. Ho sottolineato che è mancata l'attribuzione di
mansioni superiori, il che vuol dire non permettere che ci sia,
nella vacanza di un concorso, qualcuno che faccia le funzioni di
primario, - ovviamente come è sempre stato fatto - in base
all'anzianità - attraverso l'attribuzione delle mansioni superiori.
Cosa che non è stata fatta, caro Assessore, e che si poteva
benissimo fare. Come mai non è stata fatta? Chi lo sa, forse sarà
colpa di qualcun altro, non dell'Assessore, benissimo però, non è
stata fatta e questo si poteva fare. Cominciamo a dire le cose
chiare, non cominciamo a girare per poi alla fine dire che la colpa
magari è del Consigliere di minoranza. Mi viene detto: ma come, lei
fa un'iniziativa sul reparto di Urologia e non sugli altri reparti!
Come mai l'Assessore Louvin non ha detto: come mai il Consigliere
Lanièce non ha fatto l'interrogazione sul Castello di Ussel o su
quello di Verrès o su quello di Fénis, mentre invece l'ha fatta su
quello di Issogne? Ma scusate, sarà ben mio diritto scegliere cosa
voglio presentare in aula! Forse che noi della minoranza dobbiamo
entrare in aula, votare, non protestare se ci arrivano delle
mattonate di suppletivi all'ultimo momento e adesso addirittura mi
devo sentir dire: "caro Lanièce, quando fai un'interpellanza o
un'interrogazione, falla su tutto quanto lo scibile della sanità
valdostana". Ce ne sarebbe da parlare, ma scusate posso fare
l'interrogazione che voglio oppure no? Oppure mi togliete anche
questa libertà? Questa è una cosa esagerata, è una vergogna! Io
faccio quello che mi pare e piace, se voglio fare un'interrogazione
sull'urologia la faccio; forse devo chiedere il permesso
all'Assessore Vicquéry per cosa devo fare? Ma siamo pazzi qui!
Presidente Consigliere Lanièce, le ricordo che il Consigliere
Parisi aveva chiesto anche lui la parola, quindi dovreste
razionalizzare i tempi.
Lanièce (Aut) Gli aspetti che ha sollevato l'Assessore
lasciamoli perdere anche perché, come ho dimostrato poc'anzi alle
sue precisazioni, ho controbattuto con le mie ulteriori
precisazioni. Sta di fatto che ancora una volta, grazie all'operato
di chissà chi, e prima ho detto che forse ci sono delle illazioni,
ho usato le parole "forse" e "illazioni", ascolti bene Assessore,
si metta l'auricolare così almeno la prossima volta prima di
intervenire interverrà su quello che viene detto chiaramente,
comunque sta di fatto che ancora una volta, dopo il Prof. Palombo
anche il Prof. Pierini andrà via dalla Val d'Aosta. Prendiamo atto
solo di questa scelta finale.
Presidente Ha chiesto la parola il Consigliere Parisi.
Parisi (Aut) Purtroppo mio padre faceva il muratore, non ha
fatto l'Assessore alla sanità per cui probabilmente l'Assessore
Vicquéry non avrà da ricordare il passato.
Quest'interpellanza aveva un significato molto serio e
riguardava non solo questo professionista, ma tutti i
professionisti qualificati che abbiamo in Valle d'Aosta e che
devono andare via per problemi anche legati alla legislazione e ad
atti amministrativi che non vengono o che non si possono fare. Il
problema è molto serio e vi era la preoccupazione di fare in modo
che questo professionista così come altri restino ed operino in
Valle d'Aosta.
Mi spiace che sia stato tirato in ballo anche questo
professionista forse in malo modo sia da parte dell'Assessore che
da parte dell'interpellante perché, al di là dei personalismi, il
senso dell'interpellanza era quello di riuscire a mantenere questo
professionista, così come altri, nel nostro Ospedale.
Però, Assessore, in tutto quello che lei ha detto c'è qualcosa
che non è molto convincente, nel senso dell'iter che è stato
seguito per questa questione come per altre perché, se si va a
leggere le due lettere - premetto che non ho la copia della lettera
inviata dal Dott. Pierini al Direttore generale in data 2 marzo
1998 per cui non so qual era il suo contenuto, però questo
professionista sicuramente esponeva una situazione reale che esiste
all'interno dell'USL -, mi pare che fra la lettera di risposta che
ha dato il Direttore generale al Dott. Pierini e la lettera che
lei, Assessore, ha mandato in risposta all'interrogazione scritta
fatta dal Consigliere Tibaldi, ci siano delle contraddizioni o
quanto meno delle cose che non convincono molto.
Il Direttore generale, nel rispondere al Dott. Pierini dice che
in data 24 luglio 1997, prendendo atto dal piano socio-sanitario,
aveva provveduto a dare corso all'ampliamento della pianta organica
dell'USL, ma che l'Assessorato della sanità in data 29 agosto 1997
aveva bloccato tale ampliamento dopodiché il Direttore generale
prende atto di quanto comunicato dall'Assessorato della sanità che
dice: guarda che non va bene così, devi fare diversamente. Adesso
non sto a rifare tutto il percorso, però mi sembra che ci sia stato
qualcosa che non ha coinciso.
Allora la domanda che pongo è questa: è possibile che a distanza
di 100 metri non si possa avere un contatto più diretto e fare in
modo che tutto questo non avvenga, ma che avvenga attraverso degli
scritti che poi diventano incomprensibili? Assessore, almeno faccia
in modo che i funzionari dell'Assessorato e i funzionari dell'USL
si parlino direttamente per evitare che su queste cose dopo un anno
non si riesca a capire come sia finita la storia. Adesso prendiamo
atto che il Direttore dell'USL ha comunicato che finalmente in data
20 marzo ha provveduto a dare mandato a queste consulenze per fare
il tutto e che finalmente si arriverà alla soluzione del problema.
Mi auguro che questa risposta possa essere una risposta convincente
anche per il professionista o per gli altri professionisti che
attendono la soluzione del problema e che rimangono all'Ospedale di
Aosta.
