Classificazione
SANITÀ VETERINARIA E ZOOTECNIA



Oggetto del Consiglio n. 2794 del 28 settembre 2023 - Resoconto
OGGETTO N. 2794/XVI - Interpellanza: "Attuazione
dell'articolo 24 della legge regionale 37/2010 concernente il
canile regionale".
Bertin (Presidente) -
Punto n. 52 all'ordine del giorno.
Per illustrare l'interpellanza, ha chiesto la parola il consigliere
Sammaritani ne ha facoltà.
Sammaritani (LEGA VDA) -
Parliamo di canile e gattile
regionale, in particolare della disposizione di cui all'articolo 24
della legge 37/2010, che al comma 3 prevede espressamente e
letteralmente che "Il canile regionale deve essere dotato di un
reparto adibito ai cani in custodia temporanea, di un reparto per
il ricovero permanente e di un reparto di osservazione sanitaria e
isolamento. Il canile deve inoltre essere dotato di un locale a uso
infermeria, fornito delle attrezzature e del materiale necessario
per il trattamento profilattico e vaccinale degli animali, per
prelievi di laboratorio, per operazioni di identificazione dei
cani, per l'eventuale soppressione eutanasica di animali gravemente
malati, incurabili o di comprovata pericolosità, nonché di un
locale adibito ad ambulatorio veterinario anch'esso fornito delle
attrezzature e del materiale necessari per interventi di
sterilizzazione di cani e gatti, per accertamenti diagnostici, per
interventi chirurgici o terapeutici, per il soccorso e le prime
cure ad animali vaganti feriti". Sostanzialmente l'articolo prevede
tre fondamentali categorie, di organizzazioni e di strutture,
quindi il reparto per la custodia, l'infermeria e l'ambulatorio
veterinario.
Preso atto di alcune segnalazioni da parte degli operatori del
settore, così come anche peraltro di utenti che qui non abbiamo
indicato che deporrebbero per una carenza di attuazione della norma
citata, se non addirittura per una totale assenza della struttura o
strutture previste dalla disposizione di legge stessa, che si
rammenta, risale al 2010, quindi ben 13 anni orsono, i Consiglieri
regionali interpellano il Presidente della Regione o l'Assessore
competente per conoscere se sia stata data attuazione al disposto
normativo di cui al comma 3 dell'articolo 24 della legge 37/2010, e
in ipotesi negativa, quali siano le ragioni di tale inadempimento e
se sia intendimento dell'attuale Governo regionale di ottemperare a
quanto previsto dalla norma citata.
Bertin (Presidente) -
Risponde l'assessore Marzi.
Marzi (SA) -
In attuazione del dispositivo normativo
citato, allo stato attuale il canile-gattile regionale è dotato di
un reparto adibito ai cani in custodia temporanea che corrisponde
al canile sanitario, un reparto per il ricovero permanente con una
parte dedicata ai cani impegnativi, un reparto di osservazione
sanitaria e isolamento, un locale a uso infermeria attrezzato per
il trattamento profilattico e vaccinale degli animali, i prelievi
di laboratorio, un inserimento di
microchip
per
l'identificazione dei cani, l'eventuale soppressione eutanasica di
animali gravemente malati, incurabili o di comprovata
pericolosità.
Il canile-gattile regionale non è dotato di un locale adibito ad
ambulatorio veterinario in quanto la struttura complessa Sanità
animale dell'Azienda USL, alla quale compete la gestione sanitaria
degli animali presenti nel centro, possiede un proprio ambulatorio
attrezzato per interventi di sterilizzazione di cani e gatti e per
accertamenti diagnostici.
La delibera di Giunta regionale 1628/2021, concernente la
convenzione tra la Regione e l'Associazione AVAPA per la gestione
del canile e gattile regionale per il periodo 2022-2024, prevede
infatti tra i compiti dell'Azienda USL l'identificazione dei
soggetti privi di microchip, l'esecuzione di interventi di
sterilizzazione di cani e gatti e la profilassi sanitaria, quindi i
richiami vaccinali. Inoltre gli interventi di controllo sulle
endo-parassitosi e gli esami diagnostici su malattie di interesse
epidemiologico e/o denunciabili. Le prestazioni non effettuabili
presso il canile e gattile vengono quindi eseguite nella struttura
ambulatoriale con annessa sala chirurgica nella Struttura complessa
Sanità animale sita presso la sede del Dipartimento di prevenzione
dell'Azienda USL.
Per quanto concerne la cura degli animali presenti nel
canile-gattile o il soccorso e le cure degli animali vaganti
incidentati, in attesa che possa farsene carico l'Azienda USL, è
affidata alle strutture veterinarie private presenti sul territorio
regionale che l'USL finanzia su presentazione di fattura fino a una
spesa massima di 20 mila euro e fino al 2022 ha coperto l'intera
somma richiesta.
A partire dal 2015 sono stati eseguiti diversi lavori di
miglioramento e di adeguamento delle strutture all'interno del
canile-gattile regionale. Riporto gli interventi più rilevanti e
forniti dalla competente struttura dell'Assessorato delle opere
pubbliche, che ringrazio per la collaborazione, che programma gli
interventi in accordo con la Struttura igiene, sanità pubblica e
veterinaria: barriere di insonorizzazione, rinnovo spogliatoi,
uffici e servizi igienici, sale riunioni destinate al personale e
servizi igienici e sala accoglienza per il pubblico, adeguamento
dell'impianto elettrico, la rete idrica e fognaria, installazione
di nuove caldaie e smantellamento del forno inceneritore, creazione
di un locale infermeria e di due locali di isolamento annessi alla
medesima. Sono stati inoltre realizzati adeguamenti dei box e un
reparto destinato ai cani impegnativi con annessa area di
sgambamento sulla base delle indicazioni fornite dall'Azienda USL
stessa. La spesa per gli interventi eseguiti assomma a un totale di
euro 510 mila.
Da ex Assessore ai lavori pubblici, avendo operato affinché alla
fine del 2023 saranno consegnati altri lavori di miglioramento
della struttura - tra l'altro ringrazio il collega Sapinet per
l'attenzione che sta ponendo sempre con la struttura dell'ingegner
Balagna in tal senso - , questi interventi che si concluderanno
entro il 2023, da soli assommano a 600 mila euro e prevedono nello
specifico: il ripristino della pavimentazione del piazzale, dei
tratti fognari; la riqualificazione dell'area per cani fobici; la
riqualificazione delle aree verdi e recinsioni fruibili da cani
ospitati per migliorarne lo sgambamento, il benessere; il
rifacimento della struttura adibita a gattile per la
riqualificazione edile e impiantistica, identificate unitamente al
personale di Avapa e del Dipartimento infrastrutture e viabilità
dell'Assessorato opere pubbliche, territorio e ambiente. La
manutenzione straordinaria e gli interventi edili e impiantistici
oggetto di programmazione da effettuarsi sul fabbricato di
proprietà regionale a canile e gattile nel comune di
Saint-Christophe sono, tra l'altro, oggetto di accordo tra la
Struttura igiene, sanità pubblica e veterinaria e la Struttura
edilizia, patrimonio immobiliare e infrastrutture sportive.
Presidente -
Per la replica, la parola al consigliere
Sammaritani.
Sammaritani (LEGA VDA) -
Grazie Assessore. Non mi risulta
così semplice e immediato poter metabolizzare la risposta visto che
era piuttosto articolata in ordine ai vari tipi di strutture. Mi
pare di aver capito comunque che, a differenza di quanto prevede la
norma, quanto meno per quanto riguarda il discorso dell'ambulatorio
veterinario, una parte dell'attività di spettanza dell'ambulatorio
viene esercitata da parte dell'USL comunque in un'altra struttura,
mentre invece, per quanto riguarda gli animali vaganti, eccetera,
si fa ricorso ai privati, quindi si finanzia con quella somma di 20
mila che pare essere sufficiente a coprire queste spese, una sorta
di convenzione con i privati.
Approfondiremo e cercheremo di capire meglio se il fatto che la
normativa non sia perfettamente rispettata, quanto meno nel suo
dettato letterale, se comunque questi sistemi, questi meccanismi
funzionano bene o meno. Abbiamo sentito qualcosina a questo
proposito da parte di operatori del settore e non sembra
esattamente così rosea la situazione, però visto che la risposta
dell'Assessore è stata articolata e molto serrata nella sua
esposizione, mi riservo poi di fare le dovute verifiche e semmai
tornare sul tema con un'ulteriore iniziativa.
