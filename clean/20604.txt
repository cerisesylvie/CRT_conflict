Classificazione
TRASPORTI E VIABILITÀ
Trasporti



Oggetto del Consiglio n. 614 del 26 maggio 2004 - Resoconto
OGGETTO N. 614/XII - Disfunzioni nel sistema ferroviario della
Regione. (Interrogazione)
Interrogazione
Appreso che lo scorso 6 maggio il treno che parte da Aosta
per Ivrea delle 17,10, il treno più frequentato dai pendolari, è
stato soppresso senza motivazioni creando notevoli disagi agli
utenti della ferrovia;
Appreso inoltre che il 7 maggio il treno che parte da Ivrea
alle 6,51 diretto ad Aosta è arrivato alle stazioni della Bassa
Valle con un quarto d'ora di ritardo senza che ai pendolari in
attesa venisse data comunicazione del ritardo;
Rilevato che gli utenti della ferrovia si lamentano per la
carenza, l'inadeguatezza e talvolta la totale assenza di annunci
vocali nelle stazioni;
il sottoscritti Consiglieri regionali
Interrogano
la Giunta regionale e l'Assessore competente per
conoscere:
1. quali sono i motivi che hanno determinato la soppressione
del treno che il 6 maggio doveva partire da Aosta alle
17,10;
2. quali sono i motivi per cui non viene data adeguata
informazione sui ritardi dei treni lasciando i viaggiatori in
attesa nella totale incertezza rispetto a quello che
succederà;
3. se il mini-contratto di servizio fra Regione e società
ferroviarie relativo all'anno in corso è stato definito ed
approvato e quali ne sono i contenuti essenziali.
F.to: Riccarand - Squarzino Secondina
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'8 giugno ci sarà questa opportunità in
commissione su richiesta del Consigliere Riccarand, di fare un
quadro più esaustivo dello stato della situazione della ferrovia,
per cui oggi mi atterrò alle domande poste dando solo conto al
Consigliere Riccarand che oggi, con un incontro a Torino con
l'amministratore delegato di "RFI", ing. Moretti, si chiude la
serie di incontri preparatori che ci dovrebbero consentire di avere
un quadro esaustivo delle scelte per la ferrovia nei prossimi
anni.
Per quanto riguarda le "miserie" della linea attuale, i ritardi,
anche se devo dire in premessa che i dati di questi ultimi mesi
sono nettamente migliorati... siamo a dei livelli di puntualità
complessiva dei treni che "Trenitalia" ci riferisce essere attorno
all'83-84% e devo dire che anche nel dialogo con alcuni utenti -
tranne casi macroscopici come questi - tendenzialmente sembra
registrarsi un miglioramento rispetto ai gravissimi disagi degli
anni passati.
Parliamo invece del treno del 6 maggio, che doveva partire da
Aosta alle 17,10, che è l'oggetto della prima domanda. Il gestore
del servizio, "Trenitalia", ha comunicato che il treno n. 4232 del
6 maggio è stato soppresso per mancanza del personale di macchina,
in arrivo ad Aosta con il treno n. 9849 che era in ritardo di 70
minuti, a causa di un guasto degli apparati di sicurezza del bivio
Zappata a Torino. La clientela ha potuto usufruire del treno n.
9854, che è partito da Aosta alle 17,41, con un ritardo quindi di
31 minuti, per cui rispetto al treno n. 4232 - rassicura Trenitalia
- le persone sono arrivate a destinazione con un ritardo che non ha
superato i 20 minuti.
Nelle premesse dell'interrogazione i firmatari affermano che,
appreso inoltre che il 7 maggio il treno che parte da Ivrea alle
6,51 diretto ad Aosta è arrivato alla stazione della Bassa Valle
con un quarto d'ora di ritardo, senza che ai pendolari in attesa
venisse data comunicazione del ritardo. Nel merito si è provveduto
a verificare questa circostanza con "FS" ed è emerso quanto segue,
"Trenitalia" ci scrive:
"Il treno n. 4237 del giorno 7 maggio,
di cui si allega scheda treno, è partito da Ivrea in orario, ha
viaggiato regolarmente con un ritardo medio di 0,30 secondi ed è
arrivato ad Aosta con 2' di anticipo"
, quindi evidentemente nel
riferimento dell'interrogazione o era sbagliata una data o era
sbagliato qualche riferimento. "RFI" scrive che questo stesso treno
ha viaggiato nel rispetto dell'orario, quindi c'è concomitanza fra
gestore della ferrovia e gestore del treno.
Sul secondo punto, che è la questione delicata
dell'informazione, il gestore del servizio "Trenitalia" ha
comunicato che:
"... per quanto concerne l'inadeguatezza degli
annunci sui ritardi dei treni nelle stazioni in ambito regionale,
questa direzione, al fine di incrementare l'informazione al
pubblico, realizzerà un sistema di informazioni sonore automatiche,
come evoluzione del sistema "Infotren" nelle fermate della linea
Aosta/Pré-Saint-Didier".
Questa è una cosa che ovviamente non
soddisfa, perché Aosta/Pré-Saint-Didier è comunque una linea meno
importante di quanto sia la Aosta/Chivasso!
Il gestore delle infrastrutture "RFI", competente per la linea
Ivrea/Aosta, ha precisato come nel mese in corso si siano
verificati alcuni malfunzionamenti alle apparecchiature preposte
all'erogazione dell'informazione al pubblico, dovuti a problemi
tecnici. La competente struttura ha effettuato gli interventi
necessari al ripristino del corretto funzionamento delle suddette
apparecchiature e, allo stato attuale, - scrive "RFI" -
"il
sistema risulta essere efficiente, anche se potrebbero ancora
verificarsi delle temporanee irregolarità nel funzionamento del
sistema stesso, che tuttavia sono in fase di risoluzione".
In
ogni caso si è provveduto alle opportune segnalazioni al personale,
al fine di prestare la massima attenzione all'informazione al
pubblico, per contenere ogni disagio alla clientela; "RFI" ha
inoltre precisato che quanto sopra esposto è il risultato di una
prima analisi scaturita a seguito di una informazione avanzata
dalla Regione, ma che sarà loro cura fornire ulteriori
informazioni.
La realtà dei fatti è che però questo sistema informativo, che è
gestito dal "Lingotto", dal personale "RFI" in parte "ex Genio
ferrovieri", è un'informazione non soddisfacente, per cui stiamo
lavorando con "RFI", che purtroppo è il titolare di questo tipo di
informazione, per vedere - e questo sarà uno degli oggetti di
dibattito dell'incontro odierno con l'ing. Moretti - se si potrà
spostare sulla linea di Aosta la sperimentazione di una nuova
metodologia informativa, molto più performante di quella
attualmente in essere.
Sulla questione del contratto di servizio fra Regione e
"Trenitalia" per il 2004 in corso di definizione, questo contratto
sarà siglato entro il mese di giugno. Con la riattivazione del
servizio nella modalità ferroviaria, dopo il ripristino della
linea, "Trenitalia" è in grado di garantire maggiori livelli di
servizio in termini di regolarità e affidabilità. Già nel 2003,
essendo in corso di definizione un contratto di servizio fra il
Ministero delle infrastrutture e dei trasporti e "Trenitalia",
riferito alla totalità dei servizi erogati in ambito locale, la
Regione si limitava a finanziare: i servizi commerciali a terra
consistenti nel presidio (biglietteria, apertura, chiusura, sale di
attesa, eventuale servizio deposito bagagli) di 5 stazioni presenti
sul territorio (Aosta, Châtillon, Verrès, Pont-Saint-Martin,
Pré-Saint-Didier); le agevolazioni tariffarie accordate a
determinate categorie di utenti. Erano inoltre previsti impegni
specifici sugli investimenti finalizzati soprattutto ad
incrementare l'efficacia dell'informazione al pubblico, che è poi
questo sistema che non è mai stato messo in essere e abbiamo adesso
questo impegno di migliorare la situazione. Nel 2004 è stato
inserito l'impegno di "Trenitalia" alla promozione di tutte le
iniziative funzionali all'incremento della fruibilità del servizi,
quali l'adeguamento del tracciato e l'ammodernamento della linea,
di cui però in realtà è direttamente responsabile "RFI", essendo
"RFI" il proprietario della linea ferroviaria.
È inoltre in corso di valutazione la reintroduzione di penali,
da applicare in caso di mancato rispetto degli standard di qualità
relativamente a puntualità ed affidabilità gestite a partire dal
2003 a livello centrale, cioè nel contratto di servizio stipulato
dal ministero, a cui si potrebbero affiancare incentivi, che
consistono in premi da erogare in corrispondenza del raggiungimento
di standard di eccellenza, ovvero decisamente superiori ai minimi
contrattuali. Queste sono delle ipotesi su cui stiamo
lavorando.
Per quanto attiene agli standard di pulizia, all'informazione
all'utenza e alla reperibilità dei titoli di viaggio - cioè: dove
diavolo vado a comprare il biglietto... - vengono invece mantenute
le penali esistenti, prevedendo - analogamente a quanto attualmente
in corso per servizi su gomma - l'effettuazione di campagne di
rilevazione sul campo da parte della Regione. Fra l'altro, saremo
in grado fra qualche mese di fornire l'insieme del quadro di quella
ricerca sulla mobilità in Valle d'Aosta, che risulta, almeno dai
primi dati che abbiamo visto, estremamente interessante, ma fino a
conclusione non poterne riferire compiutamente al Consiglio perché
si tratta, per adesso, di dati parziali.
Infine, è opportuno segnalare che, parallelamente alla stipula
del nuovo contratto di servizio per il 2004, è in avanzata fase di
discussione politica la questione riguardante l'acquisto e
l'emissione in esercizio di 9 treni, il cui costo sarà finanziato
con fondi regionali nella misura del 30%. Si parla del "Minuetto",
si ipotizza il "Bombardier", perché sarebbe "bifuel", vale a dire a
trazione sia diesel che elettrica; è in corso una discussione, e
presenterò - se la Giunta avrà l'amabilità di accettare la mia
proposta - un'apposita proposta di legge per il finanziamento di
questi treni, reso necessario da alcune vicende legate alla
finanziaria e al bilancio. Questi 9 treni dovrebbero essere
performanti; uno dovrebbe arrivare quest'anno e gli altri 8
dovrebbero arrivare "spalmati" fra il 2005 e il 2006; questo
potrebbe già migliorare molto la qualità del servizio, perché
purtroppo il materiale rotabile in esercizio è un materiale
ritenuto dai nostri esperti troppo pesante e non riesce a
raggiungere quelle velocità, che invece o il "Minuetto" o il
convoglio di "Bombardier" potrebbe consentire.
Président - La parole au Conseiller Riccarand.
Riccarand (Arc-VA) - Sui due treni su cui è stata chiesta
informazione specifica, in particolare il problema del treno che
scende da Aosta alle 17,10, è vero che questo treno è stato
soppresso, quindi i viaggiatori hanno usufruito di quello delle
17,41; il fatto che però "Trenitalia" non rileva è che quello delle
17,41 è un treno diretto. Cosa è successo? Che i pendolari - perché
quello delle 17,10 è il treno dei pendolari, che scendono a Hône, a
Donnas - non hanno potuto scendere alle loro stazioni, perché quel
treno si ferma solo a Verrès e Pont-Saint-Martin, quindi non è solo
un problema di ritardo, ma è anche quello che una parte
significativa dei pendolari non ha potuto scendere alla rispettiva
stazione e il disagio è stato notevole.
Per quanto riguarda il treno che arriva ad Aosta alle 8,12,
probabilmente c'è fra la registrazione ufficiale e la percezione
degli utenti una realtà diversa, perché qui ho un utente di Verrès
che mi ha segnalato:
"stamani, 7 maggio, il treno delle 8,12 è
arrivato con 15 minuti di ritardo, senza alcun annuncio..."
.
Può darsi che chi me lo ha segnalato abbia sbagliato il giorno, ma
il problema è che i viaggiatori che aspettano alle stazioni non
sono informati sui ritardi, l'informazione sonora che non funziona,
non è organizzata in modo adeguato, c'è questo sfasamento fra "RFI"
e "Trenitalia", perché non è drammatico se l'utente deve aspettare
10 minuti, ma stare ad aspettare senza sapere se il treno arriva...
la situazione diventa pesante e non va assolutamente bene!
Per quanto riguarda il contratto di servizio, dice l'Assessore
che a giugno dovremo riuscire a concludere. Siamo già in ritardo,
perché è dalla fine di dicembre dello scorso anno che non c'è più
contratto di servizio; speriamo si chiuda al più presto, che sia
significativo e che comporti una possibilità di controllo
accresciuta da parte della Regione sulla gestione del servizio
ferroviario.
Ha detto l'Assessore che oggi pomeriggio incontrerà l'ing.
Moretti. Colgo l'occasione per segnalare un fatto di estrema
rilevanza, su cui interverremo fin dal prossimo Consiglio con una
mozione, perché è di questi giorni la notizia il fatto che "RFI" ha
bandito la prima delle 2 gare per l'elettrificazione della
Chivasso/Ivrea; quindi questo tratto è partito, i lavori
inizieranno in autunno e prevedono di concluderli in estate
dell'anno prossimo, per cui, già alla fine dell'anno prossimo,
prevedono di utilizzare treni elettrici nella tratta Ivrea/Torino.
Ora, questa cosa pone la situazione della Valle d'Aosta in termini
di estrema delicatezza, quindi dobbiamo assolutamente recuperare
questo ritardo, partire con la progettazione e con tutto quello che
è necessario fare, perché anche la tratta da Ivrea ad Aosta venga
elettrificata, altrimenti ci troveremo nella situazione in cui i
viaggiatori valdostani arriveranno ad Ivrea e dovranno cambiar
treno, perché questa è la realtà, purtroppo, non si può fare
diversamente!
Visto che c'è tale incontro, credo che questo tema vada messo
pesantemente sul piatto, in modo da concordare le iniziative, le
tappe e i procedimenti, affinché si arrivi al più presto ad avviare
la procedura per elettrificare anche la tratta Aosta/Ivrea.
