Classificazione
CASA DA GIOCO



Oggetto del Consiglio n. 999 del 14 dicembre 2004 - Resoconto
OGGETTO N. 999/XII - Storno di beni mobili nel bilancio 2003
della Casinò S.p.a.. (Interrogazione)
Interrogazione
Premesso che
nel bilancio 2003 della Casinò spa sono stati stornati
810.000,00 euro di beni mobili in quanto non rinvenuti ad
inventario;
il sottoscritto Consigliere regionale
Interroga
Il Presidente della Regione per conoscere:
1. l'elenco dei beni mobili stornati;
2. se tali beni risultavano tra quelli acquisiti dalla
Gestione Straordinaria;
3. quali siano la situazione e le procedure relativamente
all'inventario dei beni mobili;
4. le cause e le responsabilità dell'omessa presenza in
inventario di tali beni.
F.to: Frassy
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si fa riferimento a
810.000,00 euro di beni mobili non rinvenuti, in realtà questi
810.000,00 euro non sono solo riferibili a beni mobili, ma più
propriamente ad immobilizzazioni materiali, come è evidenziato nel
bilancio, quindi i beni mobili stornati o - per meglio dire -
svalutati, al netto della quota di ammortamento dell'esercizio
2003, ammontano a 479.926,16 euro, e sono così riferiti: 299.224,00
sono impianti vari, attrezzature, mobili ed arredi, macchine
elettroniche... Se il Consigliere Frassy lo consente, eviterei il
dettaglio; ho predisposto degli allegati, quindi l'allegato 1 è
riferito a questa tipologia, l'allegato 2 è riferibile a 150.266,00
euro che sono impianti generici, non facilmente individuabili e
inventariabili, e 30.435,00, che sono indicati nell'allegato 3,
sono relativi a svalutazioni di automezzi.
Per quanto attiene la seconda domanda, si tratta esclusivamente
di beni provenienti dall'acquisto del ramo di azienda da gestione
straordinaria.
Per quanto attiene il punto 3, mi consta di precisare che nel
mese di aprile 2004 è stato stipulato un contratto con il
Dipartimento di economia aziendale dell'Università degli studi di
Torino, per avere un supporto esterno, al fine di effettuare una
verifica fisica in collaborazione con il personale della società di
tutti i beni di proprietà della "Casinò" e della Regione. Non è
escluso che, al termine delle operazioni, qualcosa possa essere
rinvenuto o recuperato: questo perché, nell'incertezza, i criteri
di redazione del bilancio che sono improntati alla prudenza portano
ad avere i comportamenti più prudenti. Il lavoro non si è ancora
concluso, si conta di terminarlo nel mese di gennaio 2005.
Per la gestione dei cespiti aziendali nel mese di agosto 2004 è
stata emanata un'apposita procedura. In merito alle cause e alle
responsabilità dell'omessa presenza di inventario di tali beni, gli
amministratori hanno voluto effettuare un riscontro fra i dati
contabili della cessione del ramo di azienda e l'inventario fisico;
i beni immobili di cui sopra, ad una prima verifica, non sono stati
rinvenuti e pertanto si è deciso di andare ad una svalutazione, in
attesa del completamento dell'inventario. Al termine di questa
operazione si potrà compiutamente, e con un riscontro fisico,
decidere sul da farsi. Aggiungo che, rispetto a questa procedura,
esiste ancora un altro tipo di ragionamento che si riferisce alla
conservazione di tutta una serie di beni, in qualche modo obsoleti
o non più utilizzabili, in un magazzino a disposizione della
"Casinò"; quindi questo tipo di svalutazione è supportato
ulteriormente anche dal ragionamento che, qualora comunque si
rinvenisse il bene, il bene sarebbe in stato di non più utilizzo e
quindi con un valore economico non più rappresentabile in bilancio.
Al termine dell'inventario capiremo anche se questi beni sono
inutilizzati e inservibili.
Presidente - La parola al Consigliere Frassy.
Frassy (CdL) - Assessore, abbiamo ascoltato la sua risposta
sintetica ad un'interrogazione altrettanto sintetica, nel senso che
la premessa era in un dato di bilancio e le domande erano a
spiegazione di quello stesso dato.
A noi sembra che la sua risposta, in sintesi, faccia riferimento
ad una procedura di "routine", dalla sua spiegazione ci sembra di
cogliere tale considerazione: è una normale procedura che accade in
tutti i bilanci di tutte le società, che ci possano essere dei beni
mobili che vengono svalutati, dato che il tempo crea una vetustà
dovuta all'usura e ad altre situazioni; di conseguenza, diminuisce
il valore del bene mobile.
Non so se da un punto di vista contabile il concetto di "storno"
o di "svalutazione" sia analogo... dal punto di vista civilistico,
sicuramente no, perché la svalutazione ha un riferimento al valore,
lo storno ha un riferimento al bene in quanto tale, perciò lo
storno di un bene può coincidere con la svalutazione quando il
valore di quel bene è andato a zero. Ora, l'ipotesi che il valore
sia andato a zero per la bella cifra di 810.000,00 euro in un
esercizio penso che sia difficile da percorrere come realistica,
perciò è evidente che nell'ambito di 810.000,00 euro ci saranno
state delle svalutazioni, le quali possono anche aver azzerato il
valore dei beni, ma, anche qui, l'azzeramento del valore dei beni
comporta la cancellazione dei beni dal libro inventario?
(interruzione dell'Assessore Marguerettaz, fuori
microfono)
... ecco: "qualora non rivenuti", perché dal libro inventario i
beni rimangono seppur con valore zero! Da quello che abbiamo invece
dedotto, lo storno riguarda l'assenza fisica di beni per 810.000,00
euro; il fatto già che si debba terminare l'inventario ci crea
qualche preoccupazione per due ordini di motivi che voglio
sintetizzarle. Il primo, la Gestione straordinaria chiude la sua
attività, ma non chiude il casinò, passa invece la mano alla
"Casinò S.p.a.". La "Casinò S.p.a." si trova a dover decidere come
gestire anche il trapasso dei beni funzionali all'esercizio
dell'attività. Scopriamo, a distanza di un anno da quel passaggio
di consegne, che non vengono fuori beni per 810.000,00 euro.
Quali sono le nostre perplessità? Le perplessità sono che nella
Gestione straordinaria c'era un direttore generale, che sicuramente
doveva, per incombenze, occuparsi anche di questo tipo di gestione
e vediamo fra l'altro che il direttore generale della "Casinò
S.p.a." era il medesimo direttore generale che si era passato i
beni, nel senso che cambiando la società, non cambiavano le figure
dirigenziali!
Abbiamo letto con attenzione la relazione al bilancio 2003 del
nuovo Consiglio di amministrazione e abbiamo anche letto come in
quel bilancio si evidenzino forti perplessità sul modo in cui
veniva gestito - o peggio: non veniva gestito - il meccanismo
dell'inventario dei beni. L'inventario dei beni, soprattutto in una
grande società che ha beni di valore significativo in termini
funzionali, ma anche in termini assoluti - mi riferisco a tutto
quello che è attinente alla gestione e alla funzione del "software"
- ha dell'incredibile; apprendiamo - ma lei, forse, la notizia l'ha
un po' edulcorata - che da agosto 2004 vi è un'apposita procedura.
A noi risulterebbe che ci fosse un'altra procedura, ma che venisse
disattesa nel pregresso.
Non possiamo non rimanere perplessi dal fatto che ad aprile il
nuovo Consiglio di amministrazione, quando ha chiuso la parentesi
della direzione verticistica e ha congedato il direttore generale,
abbia dovuto ricorrere a una convenzione che riteniamo onerosa con
l'Università di Torino, Dipartimento di economia, per la verifica
fisica di presenza o meno dei beni. Noi siamo perciò allibiti di
fronte a questa risposta, ma penso che interpretiamo anche il suo
stato d'animo, quando ha preso coscienza e conoscenza di questa
situazione.
Su questo argomento torneremo, perché vorremmo capire se, a
gennaio 2005, verrà fatto il punto sulla situazione inventario,
beni, Gestione straordinaria, "Casinò S.p.a.": in quella occasione,
ci riserveremo di esprimere dei giudizi più compiuti e, forse,
anche delle richieste più precise.
