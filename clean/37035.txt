Classificazione
BILANCIO E CONTABILITA' REGIONALE



Oggetto del Consiglio n. 911 del 12 dicembre 2014 - Resoconto
OGGETTO N. 911/XIV - Prosecuzione della votazione del disegno
di legge: "Disposizioni per la formazione del bilancio annuale e
pluriennale della Regione autonoma Valle d'Aosta (Legge finanziaria
per gli anni 2015/2017). Modificazioni di leggi regionali".
Presidente
- Ricordo all'aula che siamo all'articolo 19 e
siamo sul comma 15, dove abbiamo un emendamento dell'UVP, il n. 4.
Chiedo ai colleghi dell'UVP se qualcuno intende illustrarlo. La
parola al collega Fabbri.
Fabbri (UVP) -
Sì, buongiorno a tutti. Grazie
Presidente.
Ecco, solo una piccola frase che aggiungiamo a questi due commi
della legge; è una piccola frase, però, a mio avviso, a nostro
avviso, con un grande significato perché riportiamo anche in
commissione e in Consiglio due argomenti molto importanti che
riguardano questi ticket e che quindi, in qualche modo, riusciamo
anche noi a renderci conto di cosa sarà e di come verrà applicato,
soprattutto, per quanto riguarda l'articolo 15...
pardon
, il
comma 15, dove ci sarà...come possiamo dire? una specie di elenco
di questi esami che saranno sottoposti al ticket, per cui mi sembra
giusto che anche il Consiglio partecipi a questa decisione.
Grazie.
Presidente -
Grazie collega. Non ci sono altri
interventi? La parola all'Assessore Fosson.
Fosson
(UV)
- Sì, grazie Presidente. Buongiorno a
tutti.
Sì, sicuramente lo accettiamo, e vi chiederei solo di farlo il
più presto possibile. Presidente Restano, se fosse possibile prima
di Natale, proprio perché prima entrano in funzione i ticket e
prima c'è la sostenibilità del sistema. Okay.
Presidente
- La parola al collega Restano.
Restano (UV) -
La commissione è già stata convocata per
la prossima settimana e vedremo se potremo aggiungere all'ordine
del giorno quanto richiesto.
Presidente -
La legge entra in vigore il 1° gennaio,
quindi prima. Pongo in votazione l'emendamento n. 4 dell'UVP. Siete
pregati di votare. Prego, colleghi, la votazione è aperta.
Votazione chiusa.
Presenti: 32
Votanti: 32
Favorevoli: 32
Il Consiglio approva all'unanimità.
C'è ancora un emendamento, il n. 27 del PD. Qualcuno intende
illustrarlo? La parola al collega Guichardaz.
Guichardaz
(PD-SIN.VDA)
- Grazie Presidente.
È un emendamento molto semplice che si inserisce nell'articolo
19, quello relativo alla sanità, ed è un emendamento che vuole
semplicemente precisare i meccanismi di rendicontazione della spesa
dell'USL. Oggi capita che, in alcuni casi, la rendicontazione sia
fatta...diciamo in maniera forfettaria, cioè la non rendicontazione
di alcune spese non presupponga, per esempio, la presentazione o il
deposito di fatture o di documenti di acquisto, rendicontazione che
non necessariamente presuppone che ci sia una contabilità separata
da parte del fornitore o del prestatore d'opera. Non viene chiesto,
per esempio, in alcuni casi, anzi non viene chiesto necessariamente
che le rendicontazioni siano fatte con bonifico bancario, con
ricevute, eccetera. È semplicemente un articolo che tende, in un
momento come questo, in cui è auspicabile una maggiore trasparenza
ed è auspicabile che tutte le spese siano rendicontate con la
maggior precisione possibile...noi abbiamo ritenuto, così, di
indicare all'USL la strada, che è una strada molto chiara, e cioè,
ogni qualvolta si rendiconta un costo sostenuto da parte di un
fornitore, questo costo deve essere documentato attraverso fattura
o documento di vendita. Grazie.
Presidente
- Grazie collega. La parola all'Assessore
Fosson.
Fosson (UV) -
Sì, grazie. È una cosa che si deve fare,
che è già prevista da legge nazionale, e rinforzarlo dà maggiore
trasparenza. Ci trova d'accordo, parere positivo.
Presidente
- Grazie Assessore. Lo poniamo in votazione.
Prego i colleghi di procedere alla votazione. Votazione chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Votiamo adesso l'articolo 19 nel suo complesso. Possiamo dare
stesso risultato? No, lo votiamo. Prego i colleghi di votare
l'articolo 19 nel suo complesso. Votazione chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Nogara,
Morelli, Roscio, Rosset, Laurent Viérin)
Il Consiglio approva.
Siamo all'articolo 20. All'articolo 20 c'è un emendamento, il n.
5 dell'UVP, che non è stato ritenuto ammissibile per il discorso
tecnico finanziario. C'è qualcuno che vuole illustrarlo? Non c'è
nessuno? La parola al collega Gerandin.
Gerandin
(UVP)
- Grazie Presidente.
Il nostro articolo andava nella necessità, nella volontà di
reperire delle risorse, perché giustamente è stato detto anche
ieri, ed è stato detto anche nelle precedenti giornate, che non
possiamo neanche poi alla fine cercare di illudere le persone per
poi non avere la concretezza di poter dare attuazione perché
mancano le risorse, ecco. Questo emendamento non è stato ritenuto
ammissibile perché, al di là dell'applicazione del 5 percento ai
sensi della legge 89 dell'agosto 2014, noi avevamo ipotizzato di
costituire un fondo per lo sviluppo economico e industriale, per
manutenzione e restauro dei beni culturali, edifici scolastici, per
politiche del lavoro finalizzate ai giovani, alla ricerca, per i
lavoratori disagiati, per promuovere e diversificare la produzione
di agricoltori e per il finanziamento dei consorzi delle
cooperative...era un fondo molto ampio, che andava a toccare un po'
a 360 gradi quelli che erano i settori che in questo momento
necessitavano di avere risorse. Ci è stato detto - io penso anche
correttamente - che questo fondo, al di là di tutto...sono delle
risorse che vanno risparmiate dando applicazione alla legge. Devo
dire che la legge dà anche facoltà a quelle che sono le Regioni a
Statuto speciale (o le Autonomie speciali) eventualmente di
rimodulare, cioè di rivedere anche i criteri di applicazione di
questo principio di risparmio fino al 5 percento che vanno a
coprire un pezzo del discorso della finanziaria che prevede un
risparmio per 700 milioni per quello che riguarda le Autonomie
speciali. Non sappiamo ancora quale sarà l'apporto che lo Stato
chiederà alla Regione, però di fatto queste sono delle somme che
vanno accantonate, perché è lo Stato che usufruirà di queste
risorse.
Allora, se dal punto di vista del principio e dell'osservazione
per il fatto che non è stato applicato ne prendiamo atto, ecco, noi
vorremmo che, tenuto conto che precedentemente abbiamo comunque
approvato una risoluzione che noi riteniamo importante, di creare,
di cercare di creare sviluppo, noi cercheremo, da qua a fine del
Consiglio, di agganciarci a qualche emendamento per vedere di dare
corpo a questa possibilità, perché una riduzione del 5 percento,
comunque, al di là di tutto, dovrebbe permetterci di liberare delle
risorse anche ai fini del rispetto di quello che giustamente è
stato presentato, come l'obiettivo eurocompatibile che, di fatto,
ci impedisce di spendere, anche se avessimo delle risorse. Per cui
ci tenevamo ad illustrarlo, perché da qua a fine Consiglio
cercheremo un sub-emendamento per riagganciarci e per dire che pari
risorse che saranno risparmiate, cioè non spese, noi vorremmo che
venissero recepite per finanziare quella risoluzione di cui noi,
tutti assieme, abbiamo condiviso le finalità, cioè la necessità di
rilanciare il discorso delle piccole imprese. Grazie.
Presidente -
Grazie collega. Ricordo che questo
emendamento non è messo in votazione. Pregherei i colleghi di
votare, a questo punto, l'articolo 20. Siete pregati di votare.
Votazione chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Passiamo all'articolo 21. L'articolo 21 non ha emendamenti.
Possiamo dare lo stesso risultato? Stesso risultato.
Articolo 22. L'articolo 22 non ha emendamenti. Possiamo dare
stesso risultato? Stesso risultato. Abbiamo poi l'emendamento n. 15
dell'Assessore Perron. Prego, Assessore.
Perron (UV) -
Grazie Presidente.
Questo emendamento è rivolto al finanziamento, anche per il
2015, delle domande di contributo per i riordini fondiari ai sensi
della legge "32" del 2007; le stesse vengono soddisfatte
utilizzando le economie residue che sono rese disponibili nel 2014
sul fondo in gestione speciale presso Finaosta. Questo è nella
gestione delle pratiche di contributo agricolo pregresse del
settore stesso.
Presidente
- Grazie Assessore. C'è qualcuno che chiede la
parola? Nessuno chiede la parola? Collega Roscio.
Roscio (ALPE) -
Sì, grazie Presidente.
Solo per dire che sul tema dei riordini fondiari il gruppo ALPE
si è impegnato e credo che questo dia una prima risposta, si
trovano delle risorse per completare i passati riordini fondiari.
Certo che, forse anziché utilizzare la formula
"solo le economie
derivanti"
si poteva fare un impegno in più, decidendo, già da
subito, di mettere delle risorse...comunque apprezziamo che si
faccia uno sforzo in questa direzione. Grazie.
Presidente
- Grazie collega. Prego i colleghi di
procedere alla votazione. Ricordo che votiamo l'emendamento
dell'Assessore Perron. Votazione chiusa.
Presenti: 34
Votanti: 29
Favorevoli: 29
Astenuti: 5 (Cognetta, Donzel, Ferrero, Fontana e
Guichardaz)
Il Consiglio approva.
Abbiamo poi l'emendamento 7 dell'UVP, che non ha il parere
tecnico finanziario positivo. Se qualcuno dei colleghi vuole
intervenire...è l'emendamento n. 7...passiamo allora
all'emendamento n. 6 dell'ALPE. La parola alla collega Certan.
Certan (ALPE)
- Sì, grazie Presidente. Buongiorno a
tutti.
Questo è un emendamento che vuole essere l'inizio di un'opera,
perché ci rendiamo conto che non può essere, così come formulato,
niente di più che un impegno politico che chiediamo al Governo di
prendere; un'opera, quella ferroviaria, che come movimento
riteniamo essere di importanza capitale per l'avvenire della nostra
Regione, e quindi chiediamo che venga inserito anche in finanziaria
questo primo passaggio per la realizzazione dell'infrastruttura.
Entreremo nei dettagli nel Consiglio tematico che noi abbiamo
sostenuto, Consiglio tematico richiesto in particolare dal gruppo
dell'UVP nel mese di gennaio, quindi non mi dilungo nella
presentazione, ma chiediamo che venga inserito questo comma:
"per la realizzazione di infrastrutture finalizzate
all'ammodernamento della rete ferroviaria"
...qui è definito
Aosta/Pont-Saint-Martin, ma è chiaro che l'infrastruttura che noi
intendiamo è quella di Pré-Saint-Didier, almeno Chivasso, cioè la
rete è quella e l'asse è quello, quindi per ora ci accontentiamo di
questo, entreremo poi nei dettagli a gennaio. Gli oneri noi li
avremmo individuati in quella parte...la copertura finanziaria c'è
e l'avremmo individuata nel mutuo, nella misura massima dei
risparmi che chiaramente possono esserci. Ripeto: a nostro avviso,
è più un impegno politico, è un impegno politico...Presidente, non
so, adesso la sento parlare, io ho specificato che è un primo
impegno sull'infrastruttura...sono contenta che abbia sentito
tutto...non ha condiviso niente, ma noi siamo, a volte, anche
quasi...possiamo avere idee diverse, sì? Ecco! Noi riteniamo che un
primo passo sulla rete ferroviaria sia necessaria anche in
finanziaria, per dimostrare che si ha interesse. Grazie.
Presidente
- Grazie collega. La parola all'Assessore
Marguerettaz.
Marguerettaz (UV) -
Se parliamo di impegno politico,
l'impegno politico di seguire l'infrastruttura l'abbiamo. Questo
emendamento però, come giustamente ha detto lei, non aggiunge nulla
di concreto, perché la rete non è di nostra proprietà, i risparmi
non sono definiti. Non abbiamo nulla, è tutto sull'incertezza.
Allora, rispetto a questo, noi stiamo continuando a dialogare con
il Ministero per portare avanti l'applicazione delle norme di
attuazione per fare questi lavori, per fare l'ammodernamento. Non è
un giudizio, sembra un po' una norma appiccicata, ma che - torno a
dire - non aggiunge nulla. Quindi non è un "no" perché siamo
contrari, bensì è un "no" dal punto di vista organico, cioè il
parere non è stato negativo, ma non porta a nulla.
Presidente
- Grazie Assessore. La parola alla collega
Certan.
Certan (ALPE) -
Sì, certo Assessore, ha proprio ragione,
se questo non aggiunge niente non toglie neppure niente; quindi,
come le ho già detto prima, è un impegno politico che va un po' al
di là, però, del dialogo che sta continuando (credo ormai da sette
anni), che per ora è un dialogo interessantissimo...ha interessato
solo i vettori o solo il materiale rotabile, ma non
l'infrastruttura. Noi volevamo mettere bianco su nero, anzi, nero
su bianco...sarà l'ora tarda di ieri, nero su bianco...si vede lo
stesso, Presidente, si vede anche il bianco su nero, non so se lei
ha fatto gli esperimenti, ma può scrivere con un bianco sul nero e
si vede benissimo! Quindi era veramente per andare intanto a
mettere un punto fisso su questa rete che, ripeto, è la
Pré-Saint-Didier, e sicuramente Chivasso, sulla quale entreremo nei
dettagli nel mese di gennaio, ma approvare oggi questo emendamento
poteva essere un primo segnale su cui poi discutere e impiantare
eventualmente qualcosa di migliore, qualcosa che aggiungesse di
più, come ha detto lei, Assessore...però poteva essere intanto un
primo segnale che, almeno, in questo momento non cogliamo.
Presidente
- Grazie. Procediamo alla votazione di questo
emendamento. I colleghi sono pregati di votare. Prego, colleghi. La
votazione è chiusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Siamo all'emendamento 9 dell'UVP...sì, prima c'è ancora il 7
dell'ALPE. Siamo all'articolo 23, colleghi...emendamento 7
dell'ALPE. Prego, collega Certan.
Certan (ALPE)
- Sì, è molto semplice. Noi proponiamo di
sopprimere l'articolo 23, che è l'articolo che prevede il
finanziamento per gli Archivi regionali, una nuova sede degli
Archivi regionali di cui all'articolo 53. Come gruppo non siamo
contrari...diciamo all'idea di una sede per gli Archivi, ma
riteniamo che in questo momento di grave crisi si possa
soprassedere, almeno per questa finanziaria. Proponiamo quindi di
sopprimere questo articolo, perché riteniamo che le risorse in
questo momento non siano da destinare agli Archivi regionali. Ci
sono delle priorità che, a nostro avviso, vanno messe in ordine di
priorità e la sede degli Archivi regionali...sulla quale non entro
adesso nel merito, né nel luogo, né nel modo in cui si intende
fare, però...riteniamo non sia una priorità per il 2015.
Presidente
- Grazie collega. Altri su questo emendamento?
Se non ci sono interventi lo metto in votazione. Votazione
chiusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Abbiamo poi, sempre all'articolo 23, un emendamento dell'UVP, il
n. 9, che non ha avuto il parere finanziario. Se qualcuno intende
illustrarlo, sennò procediamo...
La parola al collega Gerandin.
Gerandin (UVP)
- Merci Président.
Era l'emendamento con cui noi intendevamo reperire le risorse
necessarie per il famoso "piano di rilancio" da 30 milioni annui.
L'idea era quella di attingere alla gestione speciale Finaosta,
anche a seguito del fatto che riteniamo importante soprassedere,
almeno per il momento, al discorso dell'ospedale. Siamo sicuramente
soddisfatti e abbiamo preso atto che c'è questa volontà politica,
questa pausa di riflessione per quel che riguarda l'ospedale. Siamo
altresì soddisfatti sul fatto che abbiamo condiviso tutti quella
risoluzione per recuperare risorse che vadano nel senso
dell'investimento. Chiaramente con questi presupposti il nostro
emendamento non è stato ritenuto idoneo. Comunque pensiamo sia
importante modificare la legge 40 del 2010, prevedendo, all'interno
di quelle che sono le possibilità, di finanziare in gestione
speciale anche interventi di manutenzione ordinaria e straordinaria
del restauro conservativo, messa in sicurezza, interventi di
realizzazione, urbanizzazione primaria e secondaria...interventi
per quello che riguarda la sicurezza e l'accessibilità. È
un'integrazione che non impegna; sappiamo che non è...torno a dire:
non può essere votata, però è un invito chiaramente a prevedere in
un futuro anche questi tipi di intervento all'interno della
gestione speciale. Grazie.
Presidente
- Grazie collega. A questo punto mettiamo in
votazione l'articolo 23 nel suo complesso. I colleghi sono pregati
di votare. Collega Bertin...Grazie collega. Votazione chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset e Laurent Viérin)
Il Consiglio approva.
Siamo all'articolo 24. All'articolo 24, comma 1, c'è
l'emendamento n. 8 dell'ALPE. Chi lo intende illustrare? La parola
al collega Roscio.
Roscio (ALPE)
- Sì, grazie Presidente.
Si è discusso parecchio sulla necessità di cercare di
"asciugare" la macchina regionale e l'articolo 24 fa una piccola
azione che noi comunque non riteniamo sufficiente, ridurre
semplicemente il Revisore dei conti, mentre invece noi facciamo una
proposta alternativa. Visto tutto il percorso che è stato fatto
anche in III Commissione, da cui sono emerse numerose criticità, e
considerato anche il momento, l'idea è quella di...come dire? far
rientrare AREA VdA
direttamente nelle strutture
dell'Assessorato. Questo comporterebbe un risparmio che noi abbiamo
valutato di quasi 1 milione di euro, e questo, ovviamente,
garantendo i posti di lavoro e chi opera all'interno di AREA VdA.
Riteniamo che sia una struttura che noi non possiamo più
permetterci e che le stesse funzioni possano essere esercitate
direttamente all'interno. Tra l'altro, nella direzione di
ottimizzare anche l'organizzazione per avere dei pagamenti dei
premi in agricoltura più veloci, più puntuali, migliori, era stato
preso anche un impegno in tal senso. Quindi noi crediamo che questa
proposta vada in questa direzione. Grazie.
Presidente
- Grazie collega Roscio. Aveva chiesto la
parola il collega Nogara, ne ha facoltà.
Nogara (UVP)
- Merci Président.
Beh, è dall'inizio della legislatura che noi ci siamo
dedicati...uno dei problemi a cui ci siamo dedicati è proprio il
problema del funzionamento soprattutto di AREA. Tra l'altro, come
diceva giustamente il mio collega Roscio in commissione, abbiamo
sentito e abbiamo capito tutte le problematiche collegate ad AREA.
Soprattutto è venuto alla voce di tutti, ma anche dal Direttore di
AREA, che l'ideale sarebbe stato appunto quello che AREA fosse
stata, a suo tempo..."a suo tempo", io dico...passata come ente
pagatore, ma questo, diciamo, è il passato di quello che è stato
fatto.
In linea di principio siamo d'accordo su quanto hanno proposto i
colleghi di ALPE. Io direi che, anche per rispetto al lavoro che è
stato fatto per almeno un mese in III Commissione consiliare, forse
si dovrebbe per il momento un po' soprassedere a una cosa del
genere. Mi sono letto l'emendamento di ALPE che parla del 1°
gennaio 2015...io penso che sia anche molto difficile riuscire ad
organizzare, soprattutto con i problemi del nuovo PSR che sono
incombenti. Poi, la cosa che mi fa un po' specie, dopo il lavoro
che è stato fatto, il buon lavoro che è stato fatto in III
Commissione, è che abbiamo assistito ad una risoluzione rapidissima
di tutti quei problemi che erano anni che ci tiravamo dietro e, nel
giro di poche settimane, si è risolto tutto...tutto non proprio,
però gran parte dei problemi si sono risolti.
Ecco, allora la nostra proposta sarebbe questa: di fissare una
data, di fissare una data che è quella del 1° gennaio 2016, per
vedere se effettivamente quest'agenzia, appunto l'AREA, ci dà le
aspettative che abbiamo sempre richiesto. Allora, abbiamo visto che
adesso si è forse riorganizzata, sappiamo che hanno incominciato ad
avere degli incontri, sappiamo che per esempio - e non è mai
successo - adesso ci sono tante pratiche che vengono pagate al 100
percento invece di essere pagate al 75 entro fine dicembre, cose
abbastanza rare negli ultimi anni...ecco, la nostra proposta
sarebbe quella di mettere come limite il 1° gennaio 2016 e se
vediamo che non funziona...
Ecco, poi sul risparmio forse si è un po' esagerato sulle cifre,
perché il risparmio probabilmente non è quello, ma è quello di
risparmiare su un Direttore e su un Revisore dei conti (perché
adesso c'è un Revisore solo). Penso che siano circa 200.000 euro
che si risparmiano e diciamo che non è poca roba. Però, se questa
struttura funzionerà, anche se spendiamo qualcosa di più...però è
un servizio che diamo all'agricoltura, ecco. Questa è la nostra
proposta.
Presidente
- La parola al collega Donzel.
Donzel (PD-SIN.VDA)
- Grazie Presidente.
Sto al merito dell'emendamento, poi sarà valutazione di chi l'ha
fatto e del Governo di trovare magari il giusto compromesso. A me
interessa esprimere l'idea che un soggetto, che è stato realizzato
e costruito con un preciso obiettivo, è assolutamente mancato, è
fallito, e poi è rimasto lì, a vivere, e ha creato non pochi
problemi. Adesso, per fortuna, dopo anni di battaglie, almeno c'è
un impegno a chiudere una stagione di pagamenti che non c'erano.
Ecco, questo tipo di servizio può tranquillamente essere
reinternalizzato, cioè siamo in una fase in cui il risparmio può
avvenire anche reinternalizzando dei servizi, perché abbiamo dei
dipendenti che sono in grado di svolgere questa attività,
naturalmente con tutte le garanzie per il personale di non essere
in qualche modo messi nelle condizioni di non avere lavoro. Quindi
non è un attacco al personale, non è un attacco al lavoro, ma è
l'idea che possiamo assolutamente risparmiare e riqualificare dei
servizi valorizzando quegli uffici dell'amministrazione pubblica
che sono privi di carta, perché sono dei deserti, evitando il
rischio che appunto qualche burocrate si tenga lì le cartelline e
usi il triplo del tempo per svolgere una pratica perché ha paura
che il suo ufficio venga chiuso. È un rischio che nell'agricoltura
c'è, ed è forte, e lo vediamo nell'accanimento dei controlli che si
stanno facendo, nella pignoleria con cui si vanno ad applicare
norme a una realtà di montagna; andando a scavare nel più profondo
delle normative europee per riuscire a dire: "questa cosa non va
bene, bisogna rinviare la pratica, bisogna allungare i tempi" e
quant'altro.
Il percorso suggerito dai colleghi di ALPE, quindi, secondo me è
un percorso interessante. Condivido con il collega Nogara che
riuscire a fare un'operazione così dal 1° gennaio è un po'
improbabile e rischierebbe poi di essere alibi per non fare gli
impegni di pagamento che abbiamo fatto, ma le date si possono
modificare...almeno vedere se condividiamo l'idea di ripensare a
quest'ufficio in termini di riprenderci determinate competenze
all'interno di un Assessorato, che altrimenti brancola un po' nel
vuoto...è una cosa che dal nostro punto di vista è sostenibile e
siamo assolutamente dell'avviso che va portata avanti questa
idea.
Presidente
- Grazie collega. La parola al collega Roscio;
ne ha facoltà.
Roscio (ALPE)
- Sì, grazie.
Solo per precisare: la data del 2016 può essere tranquillamente
accettata, nel senso che quello che a noi importa non è tanto
eliminare una struttura in maniera fine a sé stessa, cioè quello
che ci interessa è che...anche per tutto quello che abbiamo seguito
nel percorso in III Commissione e nell'incontro che è stato fatto
tra gli attori che si occupano dei premi in agricoltura...è appunto
che questi premi vengano erogati a chi ne ha diritto e che si
risolvano le innumerevoli criticità che c'erano state negli anni,
che sono state molteplici, era già stato ricordato. Quindi, se si
riesce a trovare un sistema, al di là delle date, per noi il 2016
può andar bene se serve per organizzare meglio la cosa e si riesce
a mantenere un'efficienza e, perché no? se nel frattempo a
quell'impegno politico che aveva preso l'Assessore, di cercare
di...come dire? dialogare con l'ente pagatore romano AGEA per
adattare il sistema alla realtà della Valle d'Aosta, cosa che fino
ad adesso non è avvenuta, noi diciamo che è una cosa che ci
interessa e che va bene.
Accogliamo quindi la proposta dell'UVP e recepiamo anche
l'espressione favorevole del PD. Grazie.
Presidente
- Grazie collega. La parola all'Assessore
Testolin.
Testolin (UV)
- Grazie Presidente.
Solo per esprimere alcune valutazioni, alcune sono già emerse
dagli interventi che mi hanno preceduto. Penso che di AREA si sia
già dibattuto lungamente in quest'aula e alcune riflessioni vanno
comunque riprese, a mio avviso. Partendo sicuramente da un 2007,
che è stato un momento...diciamo un po' di attivazione di questo
servizio, che ha passato degli anni di difficoltà, è stato inserito
del personale nuovo che nel tempo ha acquisito una competenza
sempre maggiore. Nel tempo si sono migliorate le
performance
nella velocità dei pagamenti, con delle criticità che in alcuni
casi si stanno risolvendo; non si stanno risolvendo a caso o perché
c'è stata la commissione che si è riunita 3 volte, ma arriva anche
da un lavoro che nel tempo si è cercato di portare avanti, di
migliorare, anche con un colloquio - così com'è stato sempre
auspicato - con AGEA romana che è deputata poi ai pagamenti, un
discorso che non deve essere assolutamente interrotto, ma come non
dovrebbe essere interrotto neanche se questo tipo di attività
potesse essere internalizzato.
Due riflessioni su quelli che sono i risparmi possibili. Credo
che la grandissima parte del costo di funzionamento di AREA è
composta comunque da un personale, da un personale che non verrebbe
in ogni caso...diciamo abbandonato a sé stesso, e la figura
dirigenziale probabilmente sarebbe sempre in capo a quel tipo di
servizio. Quindi non penso che da quel punto di vista ci possano
essere dei grossi risparmi, anche considerato il fatto che AREA ha
una certa flessibilità anche nella gestione, che permette comunque
di economizzare su certi passaggi che magari all'interno
dell'Amministrazione potrebbero essere, se non economicamente,
burocraticamente magari più onerosi (questo sarebbe da
verificare).
Concordo con il collega Nogara in merito a due riflessioni, che
sono sicuramente quella che non si può eliminare un ente come
questo, in una fase dove siamo ancora in attesa di poter chiudere
il Piano di sviluppo rurale 2014/2020, una fase molto delicata.
Siamo in attesa delle osservazioni da parte di Bruxelles e dobbiamo
assolutamente riuscire a chiudere questo piano di sviluppo entro il
prossimo maggio-giugno, o comunque appena ne avremo la possibilità
e l'opportunità, proprio per andare a sopperire a quelle che sono
le necessità del settore agricolo.
Mi permetto solo di fare ancora un paio di considerazioni che
riguardano il fatto che AREA nel tempo abbia, oltre ad affinare
quelle che sono state le tecniche di istruttoria che si sono sempre
più complicate, insomma, anche in funzione delle richieste della
Commissione europea...ma ha aumentato anche i suoi compiti
istituzionali, andando a coprire anche quel ruolo di autorità di
gestione che serve per la certificazione all'interno anche di altri
fondi europei e quindi è un supporto importante - se non
indispensabile - all'interno di quella che è la macchina di
erogazione dei contributi comunitari. A questo si aggiunge anche
una professionalità che è cresciuta nel tempo relativamente
all'organizzazione dei corsi per i giovani agricoltori, per il loro
insediamento e anche in questa veste, nella prossima
programmazione, potrà avere un ruolo importante all'interno di
quello che è il discorso congiunto AREA e strutture regionali.
Penso che la cosa interessante da portarci a casa è sicuramente
quella...non di porre una scadenza, a mio avviso, ma di monitorare
costantemente, durante tutto l'arco dell'anno, così come peraltro
si è già fatto in questo ultimo esercizio, per verificare che la
struttura possa continuare a migliorare o ad andare ad intervenire
nel momento in cui ci siano delle criticità. Ribadisco qua quello
che è stato l'impegno assunto durante la commissione, di
interloquire, così come peraltro si è già fatto, non è che non si è
fatto, anche perché la soluzione di qualche problema poi deriva
anche dal fatto che, e da un punto di vista tecnico, e da un punto
di vista politico, ci siano...diciamo dei contatti che potranno
sicuramente essere intensificati, ma che devono portare un po' a
monitorare, a cercare di migliorare il servizio.
Per il resto, credo che il lavoro svolto da AREA stia dando i
suoi frutti, per cui penso di poter esprimere il parere della
maggioranza nel sottolineare che noi ci asterremo in merito a
questo tipo di proposta.
Presidente
- Grazie Assessore. Non vedo altre richieste
di intervento. Mettiamo in votazione l'emendamento. Prego,
colleghi. Votazione chiusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin e Marco
Viérin)
Il Consiglio non approva.
Metterei in votazione l'articolo 24
nel suo complesso.
Nogara ha chiesto la parola sull'articolo? Allora, ribadisco:
mettiamo in votazione l'articolo 24 nel suo complesso. Siete
pregati di votare. Votazione chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset e Laurent Viérin)
Il Consiglio approva.
Abbiamo adesso l'articolo 25 senza emendamenti. Posso dare lo
stesso risultato? Stesso risultato.
Siamo all'articolo 26. All'articolo 26, comma 4, c'è
l'emendamento n. 9 dell'ALPE. Chi intende illustrarlo? La parola
alla Consigliera Morelli.
Morelli (ALPE)
- Merci Président.
Sì, l'articolo 26
va a finanziare per un importo di 100
milioni presso il fondo in gestione speciale di Finaosta gli
investimenti a valere sui fondi di rotazione regionali.
L'emendamento che presentiamo è una riproposizione di un
emendamento che abbiamo già presentato anche sulle scorse
finanziarie e chiede che almeno il 30 percento dell'importo debba
essere prioritariamente destinato agli interventi di importo
inferiore a 300.000 euro. Questo per andare a garantire che anche
gli investimenti meno consistenti possano essere riconosciuti e per
far sì che non vi siano dei grandi investimenti che vadano a
drenare prioritariamente il fondo. Inoltre l'emendamento chiede che
la Giunta regionale verifichi semestralmente, attraverso un
monitoraggio continuo, l'utilizzo di queste risorse e ne renda
conto, lo illustri, alla commissione consiliare competente.
Presidente
- Grazie collega. Ci sono altri? La parola
all'Assessore Perron.
Perron (UV)
- Solo una considerazione su
quest'emendamento, collega. Noi crediamo che la regola che lei già
evidenziava e che vale per i fondi di rotazione non sia necessaria
inserirla a monte, anche qui, in questo concetto, che prevede
unicamente il finanziamento ai fondi di rotazione. Quindi con i 100
milioni si cerca di reperire le risorse per finanziare i fondi e
nella gestione dei fondi varrà il criterio che lei ha enunciato,
che è in vigore. Quindi semplicemente noi non riteniamo opportuno
andare a inserire questa norma anche a monte nella richiesta di
denaro. Riteniamo che con i 100 milioni si darà una risposta,
capendo la sollecitazione, se non interpreto male, sia per le
pratiche di importo grandi come per quelle di importo inferiore ai
300.000 euro che lei evidenziava.
Presidente
- Grazie Assessore. La parola alla Consigliera
Morelli.
Morelli (ALPE)
- Grazie Presidente.
Sì, Assessore, apprezzo la puntualizzazione. A noi sembrava
corretto andare a fissare questo principio anche nella legge
finanziaria, e poi vi è comunque la richiesta alla Giunta regionale
di riportare alla commissione competente il monitoraggio e il
controllo continuo della ricaduta di questa norma.
Presidente -
Grazie Consigliera. Siamo invitati a votare
l'emendamento n. 9 dell'ALPE. Prego, colleghi. Votazione
chiusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Mettiamo adesso in votazione l'articolo 26 nel suo complesso.
Siete pregati di votare. Votazione chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Adesso, prima di passare all'articolo 27, c'è l'emendamento n.
16 dell'Assessore Perron che, se approvato, verrà inserito
all'articolo 26bis. La parola all'Assessore Perron.
Perron (UV)
- Grazie Presidente.
Questo emendamento, che riteniamo interessante, introduce una
nuova agevolazione diretta a cercare di incentivare la
realizzazione di interventi di recupero edilizio, quindi vuole
essere una risposta in tal senso e, allo stesso tempo, per
interventi di risanamento energetico riferite alle prime case per i
quali la normativa fiscale nazionale prevede la detraibilità dalle
imposte, ovviamente entro certi limiti, con una rateizzazione
decennale di quello che è il costo sostenuto. In questo caso si
immagina di mettere in piedi i mutui ad un tasso di interesse
dell'1 percento della stessa durata della rateizzazione fiscale e
per un importo che coincide, con il massimo, al teorico vantaggio
fiscale.
Presidente
- Grazie Assessore. La parola al collega
Roscio.
Roscio (ALPE)
- Grazie Presidente e grazie Assessore,
bisogna anche dire.
Questo tema è un tema che è molto caro ad ALPE, e vorrei fare
alcune considerazioni su questo emendamento. Beh, ci sono diversi
punti positivi sul fatto di mettere risorse per cercare di fare dei
risanamenti energetici. Una prima considerazione è quella che si
può rimettere in moto, parzialmente, dare una mano a un settore che
è quello delle costruzioni che è in fortissima crisi in Valle
d'Aosta, e non solo rimettere in piedi, o meglio dare un contributo
per questo, ma spingere, dare un indirizzo verso interventi di una
certa qualità, nel senso che con ogni probabilità l'evoluzione del
mercato sarà sempre più in questa direzione. Quindi noi vediamo con
favore il fatto di promuovere imprese che facciano interventi
qualificati e che vanno a dare comunque dei benefici ai residenti.
In secondo ordine, il fatto di avere dei mutui a tasso agevolato,
proprio per il risparmio energetico, a un interesse basso, fa sì
che...vedo che approva, Assessore...fa sì che comunque i benefici
dovuti ai risparmi siano in grado di ripagare anche gli interessi
di questo mutuo, quindi noi riteniamo che anche questa finalmente
sia una cosa corretta.
Non possiamo che accogliere con favore questo emendamento, che
tra l'altro recepisce anche in parte quello che è già stato fatto
nelle Province autonome di Trento e di Bolzano. Poi probabilmente
nel futuro si potrebbe, magari, cercare addirittura di andare anche
oltre. Una cosa importante su questa cosa è che il mutuo consente
di fare un passo in più rispetto a quello che le detrazioni
nazionali permettevano, nel senso che consente di partire, e questo
è importante; penso alle giovani famiglie che si trovano senza
disponibilità economiche che, avendo la disponibilità di un
mutuo...tra l'altro si ripaga con i risparmi che conseguono dal
risanamento, e non può che agevolare la collettività, in questo
caso, perché comunque è sui giovani che si basa il nostro futuro.
Quindi noi...io vedo che il Presidente e l'Assessore Marguerettaz
sono molto contenti di questo, infatti sghignazzano
tranquillamente...comunque accogliamo con favore questo.
Grazie.
Presidente
- Grazie collega Roscio. La parola al collega
Donzel.
Donzel (PD-SIN.VDA)
- Grazie Presidente.
Sì, quando, anche se con un emendamento dell'ultima ora,
arrivano risorse per sostenere una ripresa economica e produttiva
che va però nell'indirizzo di un'attualità ambientale, sicuramente
è da apprezzare. Sicuramente voteremo questo emendamento.
Volevo solo fare una riflessione di questo tipo: è molto
importante che questo genere di scelte però non abbiano un
carattere annuale, è molto importante che si crei un percorso di
prospettiva. Adesso lo capisco, le risorse sono queste, le mettiamo
a valere...no, ho capito, fate un fondo di rotazione, quindi tutti
gli anni avremo 6 milioni di euro. Questo è molto importante perché
abbiamo già visto in altre occasioni che quando si fanno dei
provvedimenti non è che immediatamente la gente dice: "è uscita la
legge, vado a farmi questo lavoro". Alcune imprese...alcune sono
già sul mercato e sono in grado di fare tutta una serie di
interventi, ma gli altri devono costruirsi, formarsi, migliorarsi,
riqualificarsi per dare degli interventi, perché quello che diceva
il collega Roscio è che c'è un'evoluzione anche nella qualità di
questi interventi, e quindi bisogna che questi interventi non siano
di breve periodo perché le imprese possano attrezzarsi,
qualificarsi, andare in quella direzione e ci sia anche il tempo
perché nella collettività si manifesti quello che è un interesse
positivo. Quindi l'impegno deve essere un impegno a non svegliarsi
un giorno e dire: "ma lo Stato ha modificato la norma, e
allora...", cioè se questa è la linea che si dà la Regione autonoma
Valle d'Aosta, regione di montagna dove, ahimè, di freddo ne
vorremmo di più, ma quando ce n'è fa freddo e ci crea dei problemi
non indifferenti di costi, è chiaro che scelgo una linea che deve
essere mantenuta sul lungo periodo, di modo che tutti gli
interventi vadano in quella direzione e possano, in qualche modo,
portare poi a un risparmio complessivo del nostro sistema e a una
qualità migliore dell'ambiente.
Presidente
- La parola al collega Bertschy.
Bertschy (UVP)
- Grazie.
Senza ripetere le cose già dette, anche noi accogliamo con
soddisfazione l'emendamento aggiungendo, se possibile, un elemento
anche un po' di provocazione nel rispetto anche della comunità.
Continuando a seguire il filone che abbiamo bisogno di investire
sulle nostre risorse per creare finanza derivata, se si potesse in
qualche maniera premiare l'impresa locale che fa lavoro locale,
sarebbe, nel senso del finanziamento e della possibilità...ma è
difficile, però bisogna far passare questo messaggio, perché noi
abbiamo l'abitudine di andarci a cercare la nostra economia fuori
perché magari qua non si vuol creare...no, no, il senso è:
cerchiamo di dare una scossa perché le imprese valdostane si
adoperino per fare questi lavori e dove non abbiamo questa
professionalità si crei, altrimenti il circuito pubblico che stiamo
cercando di fare nel privato non si trasferisce, quindi è
un'approvazione in senso positivo di quello che fate. La seconda
provocazione: mi raccomando, burocrazia e semplificazione!
Cerchiamo cioè di fare in modo che questi soldi arrivino
velocemente nelle tasche di chi vuole fare investimenti e non
creiamo un sistema che magari tra un anno siamo ancora qua a dire:
"questi soldi come vanno?"...ma, ripeto, nella positività di questo
emendamento che sosteniamo assai volentieri; però, visto che è una
cosa nuova, partiamo bene su tutto il settore. Grazie.
Presidente
- Grazie collega. Quindi procediamo alla
votazione dell'emendamento n. 16 dell'Assessore Perron. Prego,
colleghi. Votazione chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Articolo 27. Non ci sono emendamenti. Prego il Consiglio di
procedere alla votazione dell'articolo 27. Votazione chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Articolo 28. Anche questo articolo non ha emendamenti. Posso
dare lo stesso risultato? Stesso risultato.
Articolo 29. Non ci sono emendamenti. Posso dare lo stesso
risultato? Stesso risultato.
Articolo 30. Non ci sono emendamenti. Posso dare lo stesso
risultato? Stesso risultato.
Articolo 31. Non ci sono emendamenti. Possiamo dare lo stesso
risultato? Stesso risultato.
Adesso colleghi, un po' di attenzione perché dopo l'articolo 31
che abbiamo approvato ci sono parecchi emendamenti che
costituiranno tutti articoli nuovi, se approvati. Partiamo con
l'emendamento n. 17 dell'Assessore Perron. La parola
all'Assessore.
Perron (UV)
- Grazie Presidente.
Noi qui chiediamo di attribuire alla Giunta il compito di
adottare delle linee di indirizzo per fare un monitoraggio di
quelle che sono le attuali condizioni di sicurezza da una parte, ma
anche di funzionalità e agibilità degli edifici e dei locali
adibiti ad uso scolastico, immaginando di recepire in questo
emendamento una sensibilità che era un po' emersa anche nelle
commissioni su questa materia. Ovviamente immaginiamo di farlo
compatibilmente con le risorse finanziarie che saranno disponibili,
di dare delle priorità, sottolineo "delle priorità", agli
interventi di riqualificazione e di messa in sicurezza da porre in
essere su edifici destinati a questa funzione e a quest'uso.
Presidente
- La parola al collega Donzel.
Donzel (PD-SIN.VDA)
- Grazie Presidente.
Questo emendamento in linea di principio è un emendamento molto
interessante, però quello che mi interessa capire è il fatto che la
Giunta regionale...sarebbe stato interessante se, rimanendo in
tempi strettissimi, anche febbraio, le linee di indirizzo in
qualche modo le presentasse in commissione per capire che cosa si
intende per "linee di indirizzo"; quindi, piccola precisazione: un
passaggio in commissione non sarebbe non opportuno. So che i
commissari, in particolare della V Commissione, si riuniscono anche
al venerdì pomeriggio, a qualsiasi ora del giorno e della notte,
quindi non me ne vogliano i colleghi per un'ulteriore incombenza
che potrebbe arrivare loro. Ma l'unico dubbio che mi sorge è
compatibilmente con le risorse finanziarie disponibili se questo si
riferisce al fatto dei tempi del monitoraggio. Allora...no, vabbè,
è scritto, è scritto un po' come sono scritti questi articoli della
finanziaria che molti sono da riscrivere, ma il concetto è questo:
noi abbiamo già delle segnalazioni importanti di edifici che
andrebbero messi a norma. Allora noi partiamo con il monitoraggio e
se ci mettiamo un anno a monitorare, un anno...no, vabbè, sto
chiedendo ragione, qui non ci sono date dei lavori...faccio un anno
di monitoraggio, vado a girare le scuole della Valle d'Aosta, qui
non va questo, qui non va quello, dopo incominciano i lavori. Io
avrei un'altra idea: nelle linee di indirizzo metterei che vado a
fare il monitoraggio, ma laddove ho già...diciamo dei
codici...rosso, per capirci, i lavori partono a gennaio. I lavori
partono...no, Assessore, lo so che lei fa così, però siccome è da
anni che abbiamo dei codici rosso - uso questo termine da Pronto
Soccorso perché ho un collega che si occupa molto di sanità, mi sta
trasmettendo un lessico di questo genere - noi non possiamo
immaginare che passa un anno di monitoraggio prima che partano i
lavori.
Noi saremmo quindi per votare questo emendamento perché ci
interessa molto e ci piace, però non vogliamo andare a votare una
cosa che diventa la scusante per non fare i lavori perché stiamo
studiando, siamo lì che stiamo andando bene a vedere quali sono le
scuole, poi facciamo la graduatoria, prima questa, prima
quell'altra, dobbiamo vincere le elezioni in quel comune, quindi
andiamo a fare l'intervento là...assolutamente mi piacerebbe
un'altra procedura, cioè quella che dice: "Ho già 3 interventi
pronti che vanno subito e poi, con il monitoraggio, riesco a fare
la programmazione e a correggere quelle che sono le situazioni più
gravi in generale". Grazie.
Presidente
- Grazie collega. La parola alla collega
Morelli.
Morelli (ALPE)
- Sì, grazie Presidente.
Per condividere quanto ha sollevato il collega Donzel, anche in
considerazione dell'ultima frase di questo emendamento:
"tenuto
conto della dislocazione dell'offerta formativa sul territorio
regionale"
. È interessante che queste linee di indirizzo, che
terranno anche conto, immaginiamo, di un disegno generale della
dislocazione delle scuole sul territorio regionale, e quindi, in
funzione anche di questo disegno generale, si andrà a fare gli
interventi...ecco, sarebbe importante che queste linee venissero
effettivamente condivise con la commissione competente.
Presidente
- Grazie. Altri interventi? La parola
all'Assessore Perron.
Perron (UV)
- Semplicemente per ribadire che recepisco la
corretta sollecitazione che ha fatto il collega Donzel e per dire
che laddove scriviamo:
"compatibilmente con le risorse
finanziarie disponibili"
è una norma prudenziale, nel senso che
va a immaginare di fare gli interventi qualora ci saranno le
risorse finanziarie disponibili per effettuarli. È ovvio che stiamo
monitorando con attenzione e con oculatezza quello che succede in
quest'ambito. Esiste un tavolo di lavoro coordinato, credo dai
Lavori pubblici in accordo con la Sovrintendenza, che sta valutando
nel dettaglio quelle situazioni di criticità che anche lei
evidenziava, sulle quali si immagina di intervenire al più presto.
Dal mio punto di vista nessuna difficoltà, qualora la Giunta
immagini delle linee di indirizzo (e sono tracciate), di fare un
passaggio in commissione e a riferire.
Presidente
- La parola al collega Donzel.
Donzel (PD-SIN.VDA)
- Grazie Presidente.
Allora, la parola "al più presto", in politica, non vuol dire
nulla...solo perché siamo chiari tra di noi. Noi condividiamo
l'impostazione. Si danno delle linee di indirizzo della Giunta...la
Giunta dà delle linee di indirizzo a un gruppo che già sta
lavorando, quindi già delle criticità sono individuate. Se lei va a
vedere in quella opera monumentale che è il piano dei lavori
pubblici che l'Assessore Marco Viérin ai primi tempi sbandierava, e
poi andò gradualmente a pensare che andava ridimensionato
quell'immenso...lì dentro ci sono fior fior di interventi
nell'edilizia scolastica già preventivati, già pronti a essere
messi in atto.
Allora la mia domanda è: questo tipo di studio e di monitoraggio
è...come dire? un'ulteriore approfondimento per accelerare dei
lavori o è invece lo strumento per dire: "Beh, prima dobbiamo
vedere quali sono le priorità"? Perché se la politica fa così
questa è la strada per dire: "Le risorse compatibili sono poche,
dobbiamo pensarci bene". Problema che prima segnalavo: siccome non
ci abbiamo ancora pensato bene su come riorganizzare le scuole
della Bassa Valle, io non vorrei che...cioè, nelle more che
aspettiamo che si ridisegni la scuola secondaria di secondo grado
da Châtillon a Pont-Saint-Martin, nelle more non interveniamo. Ma
allora piuttosto interveniamo in una piccola scuola di montagna,
che quella sappiamo dovrà esserci, perché le scuole elementari di
Valtournenche, di Gressoney, quelle non vengono soppresse, quindi
lì, magari, c'è già un codice rosso che io non ho su cui bisogna
immediatamente intervenire. In questo senso, con questo
atteggiamento, noi votiamo quest'emendamento, ma con questo
atteggiamento, perché se poi scopriamo a gennaio che non c'è nessun
lavoro che parte nell'edilizia scolastica perché bisogna aspettare
la fine del monitoraggio, allora non ci siamo capiti!
Presidente
- Grazie collega Donzel. Possiamo procedere
alla votazione dell'emendamento n. 17. La votazione è aperta.
Votazione chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Vi è poi l'emendamento 28 del PD più il sub-emendamento.
L'emendamento 28 non è stato ritenuto ammissibile e quindi, se
qualcuno vuole illustrarlo, altrimenti procediamo. La parola al
collega Donzel.
Donzel (PD-SIN.VDA)
- Grazie Presidente.
L'emendamento 28 è uno di quei misteriosi emendamenti che, a
costo zero, non vengono accolti. Allora, il ragionamento che stiamo
facendo certamente può anche essere preso come una sorta di
provocazione, una provocazione che dev'essere assolutamente
giustificata, non tanto dalle notizie di cronaca che non vanno
sottovalutate e vanno sempre prese con attenzione, ma l'emendamento
ha la presunzione di nascere molto da lontano, di non essere
indotto da recenti avvenimenti di cronaca che pur ci tengono tutti
con le orecchie dritte e molto attenti a quello che accade.
L'emendamento nasce da un'esperienza maturata nell'altra
legislatura, di una commissione, in quel caso speciale, con
determinati specifici compiti, che aveva il compito di verificare
la situazione in Valle d'Aosta, la situazione per quanto riguarda
le infiltrazioni mafiose nella nostra regione. Questa commissione
ha svolto un compito, ha fatto delle relazioni anche significative,
ha portato dei contributi importanti, però una delle cose che è
emersa è quella che servirebbe un osservatorio costante su questo
fenomeno. Questo non lo dico alla luce dei fatti recentemente
avvenuti, lo dico alla luce dei fatti dell'elaborazione politica
che fece la commissione nell'altra legislatura.
Noi chiediamo quindi che sia istituita una commissione regionale
antimafia, quella che da un anno, presso la I Commissione
dell'Assessore Farcoz, si è praticamente impaludata, tant'è che io,
negli ultimi tempi, avevo chiesto al Presidente Farcoz di fornirci
una serie di elenchi di esempi presi da altre realtà, da altre
città, da altre Regioni, e dire: "Visto che nessuno ha un'idea di
come fare questa commissione, andiamo a copiare", perché se la
Valle d'Aosta non è in grado di produrre, di avere la creatività di
mettere in piedi una commissione antimafia...quando uno, come a
scuola, non riesce a fare il compito...ebbè, lo copia! Però siamo
ancora in attesa di raccogliere le copie degli altri, quindi dopo
un anno siamo ancora fermi. Allora il tema ha bisogno di
un'accelerazione.
Io penso che la Giunta possa deliberare la costituzione di una
commissione composta da 5 membri che prevede la rappresentanza di
entrambi i generi. Il Consiglio regionale individua 4 nominativi,
di cui 1 Consigliere esponente della maggioranza, 1 della minoranza
(tanto non si va lì per fare a gara a chi è più bravo, l'importante
è che siano rappresentati i gruppi consiliari), 2 esponenti della
società civile, 1 esponente indicato al Consiglio regionale
dall'Associazione Libera Valle d'Aosta che, da anni, segue con vera
attenzione questo tema. Nella seduta di insediamento la commissione
elegge il Presidente e il Vicepresidente; per la loro attività i
membri non percepiscono compensi e si avvalgono dell'ausilio del
personale del Consiglio regionale che segue le commissioni
consiliari permanenti. Questa cosa dovrebbe immediatamente partire,
dovrebbe immediatamente essere attivata, e lo ripeto: sulla base di
un lavoro fatto nell'altra legislatura, sulla base di impegni che
ci siamo presi tutti in I Commissione, ci siamo presi tutti in I
Commissione! Ad ogni riunione della I Commissione: "Ah già,
dobbiamo ancora fare la nomina della commissione antimafia...ah
già, c'è anche quella cosa da fare...ah, ma oggi..." (abbiamo avuto
anche la sfortuna che il collega Bertin è stato qualche seduta
ammalato, era un po' il faro di questa attività, era assente
Bertin) "...allora rinviamo, allora rinviamo" (assente, ripeto, per
gravi motivi di salute, perché è sempre zelante e presente e il suo
contributo è indispensabile). Però, io dico, non si può continuare
con questa melina, c'è una legge finanziaria che può
tranquillamente accogliere questa norma, bocciata dagli uffici, ma,
come tutte le cose bocciate dagli uffici, si può fare un
sub-emendamento collettivo e far partire la commissione
antimafia.
Presidente
- Grazie collega. Ricordo che questo
emendamento non è messo in votazione. Passerei, collega Donzel,
all'emendamento n. 29 del PD. La parola al collega Farcoz.
Farcoz (UV)
- Sì, grazie Presidente.
Solo per precisare. Noi, nell'ultima seduta della commissione,
abbiamo in qualche modo inoltrato quella che poteva essere una
richiesta di audizione com'è stato chiesto dalla commissione
all'Associazione Libera, e di conseguenza siamo in attesa di
quest'incontro. Per tutta una serie di motivazioni e di riunioni
che ci hanno portato su altri temi, ovvero quello della legge
elettorale (che non è ancora stata fatta), siamo in attesa di
quest'audizione, ed è evidente che stiamo raccogliendo tutto il
materiale necessario per costituire questa commissione com'era
stato votato nella mozione dell'anno scorso; di conseguenza non è
stata abbandonata, ma siamo in attesa di questa audizione. Volevo
solo chiarire per correttezza. Grazie.
Presidente
- La parola al collega Bertin.
Bertin (ALPE)
- Grazie Presidente.
Ho già più volte sollecitato di prendere in considerazione
rapidamente questa questione dell'osservatorio. Ci deve essere una
volontà politica, e l'ho sollecitato più volte perché è un anno e
mezzo che abbiamo preso questo impegno di realizzare l'osservatorio
e non l'abbiamo ancora fatto. Tra l'altro, ci tengo anche a
sottolineare il fatto che la mia assenza è stata corrispondente
alla grave crisi regionale; pertanto, se è stato utilizzato come
modo per perdere tempo, è stato fatto per una o due volte, anche
perché la commissione, nel periodo della mia assenza, non era mai
stata convocata perché eravamo nel periodo della crisi regionale
che ha condizionato pesantemente questa legislatura. Il problema è
di volontà politica, come più volte detto. Bisogna rapidamente
raggiungere un obiettivo, non si può continuare a sottovalutare
questo fenomeno, ed è grave che si sia perso tutto questo tempo.
Crisi politica a parte, questa deve essere una delle priorità di
questa Regione, e da questo punto di vista la sollecitazione fatta
dal PD è utile perché bisogna chiudere, l'ho fatto anch'io, in
questi mesi. Bisogna finalmente mettere un punto definitivo a
questo organismo che deve iniziare a operare innanzitutto per
prevenire questi fenomeni. Grazie.
Presidente -
Grazie collega Bertin. La parola al collega
Donzel.
Donzel (PD-SIN.VDA) -
Ringrazio naturalmente il collega
Farcoz che ha voluto confermare qual è lo stato dell'arte della
situazione in commissione, e mi fa piacere che, insomma, il
provvedimento non si sia del tutto arenato, nonostante siamo finiti
in un mare in cui regna sovrana la bonaccia e aspettiamo questo
soffio di vento. Ecco, io spero che questo dibattito in aula possa
essere quel soffio di vento che fa riaprire le vele di questa
navicella che è abbandonata in mezzo all'oceano e non riesce a
partire.
Sono naturalmente dell'avviso che è importantissima l'audizione
con Libera, che è fondamentale per avere un parere, però è anche
vero che l'elaborazione che noi abbiamo chiesto di avere un
panorama per avere anche l'opinione nostra da mettere sul tavolo e
confrontare e discutere insieme ai colleghi di Libera, non può
arrivare chissà quando! Sono tempi...abbiamo degli uffici che in
passato hanno realizzato dei lavori di approfondimento di altissima
qualità in pochissimi giorni...non riesco a capire perché su questo
tema gli uffici prendano mesi, cioè serva l'
input
politico.
Condivido quindi tutto quello che ha detto il collega Farcoz, lo
apprezzo, però ribadisco quello che dicevo prima anche
all'Assessore Perron: in politica la parola "faremo" non vuol dire
niente se non si dà delle date. Quindi io ritengo che sarebbe
opportuno, in quest'aula, oggi, prendersi l'impegno che la
commissione viene istituita entro il mese di gennaio, entro il mese
di gennaio, perché altrimenti diventa quella cosa: "Dobbiamo fare
una commissione"...entro il mese di gennaio va fatta una
commissione, un osservatorio che abbia il compito di monitorare
questo aspetto delicato della nostra comunità e contribuire a
rasserenare tutti, i cittadini
in primis
, ma anche noi che
svolgiamo l'attività politica.
Presidente -
Grazie Donzel. Passerei ora all'emendamento
29 del PD, che invece andrà messo in votazione. I colleghi del PD
che vogliono illustrarlo? La parola al collega Guichardaz.
Guichardaz (PD-SIN.VDA)
- Grazie Presidente.
Sempre sul solco della razionalizzazione delle spese e del
risparmio, dell'ottimizzazione delle attività, proponiamo questo
emendamento, che si intitola: "Scioglimento società". Allora noi,
con questo emendamento, proponiamo ai colleghi in aula di inserire
un articolo, il 31ter, che prevede entro il 30 giugno del 2015 la
liquidazione di due società facenti riferimento a Finaosta, cioè la
società COUP S.r.l. e la NUV S.r.l.. Ne abbiamo già abbondantemente
parlato: la COUP S.r.l. è la società che si occuperebbe o che si
dovrebbe occupare della ristrutturazione, dell'ampliamento
dell'ospedale "Umberto Parini", mentre la NUV, la Nuova Università
Valdostana, è la società che si dovrebbe occupare del
rifacimento...diciamo della costruzione del nuovo Polo
universitario. Sono società, colleghi, che hanno un costo annuale
che si aggira intorno ai 700 mila euro; sono società che hanno, già
solo come costo dei due amministratori unici, 85 mila euro l'anno
di costo degli amministratori; sono società che all'atto della
costituzione nel 2010...quindi fatevi il calcolo, proiettate 800
mila euro per ciascuna società fino ad ora...all'atto della
costituzione si sono addirittura acquistati i locali ad uso ufficio
per un costo complessivo di ben 800 mila euro. Allora, siccome noi
abbiamo delle società...abbiamo delle commissioni facenti diretto
riferimento alla Regione che affittano le sedi da privati, faccio
l'esempio della
Film Commission
, che è un'organizzazione
prevista con legge regionale e dipende dalla Regione, che paga
oltre 20 mila euro di affitto all'anno...allora, noi pensiamo che
queste società possano tranquillamente essere reinternalizzate
presso la Regione, possono essere sciolte. Il patrimonio, siccome
tra l'altro abbiamo ricevuto anche parere favorevole, può essere
liquidato e quindi rimesso in capo al patrimonio regionale, con un
risparmio, colleghi, di oltre 1 milione e mezzo all'anno, un
risparmio di oltre 1 milione e mezzo all'anno, e con la
possibilità, tra l'altro, di evitare, per i compiti per i quali
sono state investite queste due società, di evitare poi dei
passaggi che, spesso e volentieri, invece di accelerare le
pratiche, tendono a rallentarle e a impaludarle.
La COUP S.r.l. sappiamo tutti tra l'altro che è dal 2010 che è
davvero ad attività ridotta, pur avendo comunque i ranghi
assolutamente a pieno regime, perché la COUP S.r.l., così come la
NUV, oltre ad essersi comprate degli uffici mastodontici, hanno
pure assunto del personale non attraverso procedure pubbliche,
quindi si sono scelte anche fior di amministrativi, hanno i
responsabili unici della sicurezza e dei procedimenti che, anche
questi, costano circa 90 mila euro l'anno cadauno...beh, noi
crediamo che queste spese, 1 milione e mezzo all'anno...immaginate
colleghi che cosa si può fare con 1 milione e mezzo di euro
all'anno! Possono essere tranquillamente recuperate a bilancio e
usate in tutti i capitoli: capitolo sanità, capitolo delle
politiche sociali, possiamo rimetterli nella cultura, cioè possiamo
finalmente con questo emendamento avere la possibilità di
recuperare del denaro fresco per poterlo reinvestire all'interno
del nostro bilancio e in capitoli che sono molto più utili che non
i capitoli di spesa, magari concessi a "pensionati eccellenti". Noi
parliamo qui dei signori Paolo Giunti e del signor Bruno Milanesio,
che non pensiamo abbiano la necessità di continuare a lavorare fino
a 90 anni, possono tranquillamente godersi le loro pensioni,
reinternalizziamo, incarichiamo dei dirigenti che già abbiamo in
abbondanza all'interno dell'Amministrazione regionale (come
sappiamo sono oltre 100), e li mettiamo a fare i lavori che
attualmente fanno delle società di fatto private che non hanno la
capacità di essere controllate direttamente dall'Amministrazione
regionale. Grazie.
Presidente -
Grazie. La parola al collega Roscio...volevo
chiedere al collega Roscio, visto che l'emendamento n. 18 dell'ALPE
riguarda, diciamo, lo stesso argomento, se può già illustrarlo,
così almeno ci portiamo avanti. Grazie.
Roscio (ALPE)
- Grazie Presidente.
È proprio quello il motivo per cui ho chiesto la parola, e tra
l'altro non comprendiamo come mai non è stato collegato con
l'emendamento del collega del PD, perché ha lo stesso titolo e
riguarda lo stesso argomento, quindi l'illustrazione la diamo già
per fatta in maniera eccellente da parte del collega Guichardaz.
Non possiamo che sostenere questo emendamento, che va nella stessa
direzione, per cui queste due società possono essere messe in
liquidazione e quello che viene risparmiato essere destinato ad
altri utilizzi. Grazie.
Presidente -
Grazie collega Roscio. La parola al collega
Ferrero.
Ferrero (M5S)
- Grazie Presidente.
Abbiamo già avuto modo di parlare delle due società in varie
occasioni nel corso delle altre sedute del Consiglio regionale. A
conferma di quanto è stato detto dai colleghi...beh, abbiamo
sostanzialmente due Enti inutili, ma io non direi inutili,
addirittura dannosi, perché se andiamo a vedere l'attività della
COUP S.r.l., quella che si occupa dell'ospedale...è stata
caratterizzata da una bella inchiesta giudiziaria che adesso è
arrivata ad un punto, ma non è il punto finale, e quindi noi
abbiamo un punto interrogativo sulle persone, in particolare il
responsabile del procedimento e l'amministratore, che sono state
coinvolte in questa vicenda giudiziaria e che continuano a svolgere
la loro attività. Poi abbiamo dall'altra parte, invece, un appalto
bloccato, un appalto bloccato...poi su questo appalto particolare
dell'Università apriremo...diciamo le "casseforti segrete" con quel
sistema strano della "miglioria", andremo a vedere che razza di
sistema è, perché qui tutti gli appalti di una certa entità si
svolgono con i "sistemi straordinari eccezionali". Così si è svolto
l'appalto per...che non è poi un appalto, ma è l'acquisto di cosa
futura del parcheggio dell'ospedale, così si svolge l'appalto per
il 1° lotto dei lavori dell'Università, con questa questione della
miglioria, che permette un margine di discrezionalità nella scelta
che poi è tutta da verificare.
Riguardo ai locali, stesso discorso: diciamo che io ho potuto
prendere visione di uno dei locali delle due società e sono locali
molto esagerati rispetto alle esigenze. Non andiamo a parlare del
metodo di selezione del personale...ne abbiamo parlato già anche
qui, in Consiglio regionale, non si riesce a capire che
curriculum
abbia il personale che è stato assunto; sono
assolutamente dei
curricula
che non sono pertinenti per
molti soggetti alle mansioni che devono essere svolte! Quindi qui
si tratta solo di mettere una pezza ad una vergogna che ancora è in
atto. Se poi, invece, si vogliono tenere due polmoni per occupare
il signor Milanesio e il signor Giunti e alcuni personaggi che a
noi non risulta siano stati selezionati con criteri che sono
criteri che dovrebbero essere quelli degli Enti pubblici, allora lo
si può fare, ma ovviamente vi assumete la responsabilità...un
costo, un costo che è stato anche sostenuto per dei locali che
difficilmente in quella zona, in quel periodo, sarebbero stati
venduti ad un soggetto che non fosse stata la Regione.
Presidente -
Grazie collega. La parola al collega
Fabbri.
Fabbri (UVP)
- Grazie Presidente.
Anche noi, come UVP, ci stiamo chiedendo qual è il motivo che
può continuare a far sì che queste due società possano essere
mantenute, perché la logica vorrebbe dire che queste due società
non hanno più ragione di essere, a meno che non ci siano dei motivi
particolari per cui alcune spese possono essere fatte solo
attraverso la costituzione di società esterne, di società che
possono impiegare i capitali prelevati da quei famosi 371 milioni
sulla gestione speciale; allora avrebbero un senso, un senso
proprio di impiego di questo capitale (spero di essermi spiegato).
Il problema allora si trasforma in un altro: nei costi di questa
società, perché queste società debbono avere dei costi così
esigenti, così imponenti, perché abbiano dovuto acquistare le sedi,
e perché debbano avere dei consigli di amministrazione che ci
costano un capitale! Noi la porremmo su questo livello la
discussione: allora ci venga detto, una volta per tutte, se sono
utili all'impiego di questi capitali e, se sì, allora che vengano
ridimensionate le spese; se, invece, non sono utili in questo
senso, allora che vengano eliminate.
Presidente -
Grazie collega. Qualcun altro? Poniamo in
votazione l'emendamento 29 del PD? Qualcuno vuole replicare?
Altrimenti passiamo alla votazione...siamo all'emendamento 29 del
PD in merito alle società. La parola al collega Bertschy.
Bertschy (UVP
) - Immagino che non è stato capito l'ultimo
passaggio. Noi, al di là delle posizioni che già abbiamo espresso
in questo Consiglio con più emendamenti, oggi, anche alla luce
delle discussioni che abbiamo fatto sul bilancio come UVP, ma credo
interessi tutti, vorremmo capire se queste società hanno un'utilità
anche in termini di gestione e soldi, perché ci è parso di capire
che certi finanziamenti non li potremmo gestire all'interno del
nostro bilancio per il Patto di stabilità per una cosa. Allora, se
questo è il merito - bisognerebbe avere anche questo tipo di
conoscenza della cosa - noi poniamo una questione, al di là dei
nomi di chi rappresenta le società, dei costi di queste società e
delle cose che stanno facendo, però un conto è dire "non le
vogliamo", un conto è dire "possono essere utili
all'Amministrazione regionale perché altrimenti questi soldi non
possono essere spesi per il nostro Patto di stabilità"...ci sono
delle cose che non sono così chiare intorno agli argomenti delle
società.
Presidente -
La parola al Presidente della Regione.
Rollandin (UV) -
Sì, credo che le valutazioni sulle due
società di scopo avevano come punto di riferimento la possibilità
di utilizzare queste società per avere la possibilità di
effettuare, con quella che è la giusta celerità...allora era vista
come un punto di riferimento, ed è ancora un punto importante
nell'atto della valorizzazione di passaggi e di procedure che come
società possono essere svolte, cioè è quello che non potrebbe
essere fatto se fosse all'interno dell'Amministrazione. In più
tutto questo viene fatto, come abbiamo detto, in modo tale che i
finanziamenti che vengono fatti attraverso queste società vengano
in capo alle società stesse e non ricadano sul conteggio definitivo
che noi sappiamo essere soggetto al Patto di stabilità. Quello
succede con l'organizzazione che viene svolta e che sappiamo essere
in qualche modo condivisa dalle partecipate che hanno questo
ragionamento di fondo di essere in qualche modo collegate, ma non
direttamente...chiaramente non compaiono nel bilancio della Regione
con questo spirito, quindi quella è la valenza oltre che
l'organizzazione in cui crediamo. Che adesso ci sia un momento di
riflessione, come abbiamo detto in particolare per quanto riguarda
l'ospedale e come abbiamo riconosciuto...quindi abbiamo dato questo
tipo di indirizzo: di avere tutti i raffronti necessari, di avere
la possibilità di capire fino e dove questo progetto è stato
preparato, se potrà e non potrà essere utilizzato appieno, o in
parte, o quello che sarà, comunque questo è il passaggio che deve
essere visto con i tempi necessari, quindi abbiamo detto, che non
ci sono questi...questa è la ragione per cui le due società
comunque servono in questo momento, poi si vedrà nel tempo.
Chiaramente queste società sono di scopo e hanno un termine, durano
il tempo necessario per...
Presidente -
Grazie Presidente. Procediamo. La parola al
collega Guichardaz.
Guichardaz (PD-SIN.VDA) -
Allora, se abbiamo ben capito,
non vi è l'intenzione di scioglierle e di metterle in liquidazione.
Io ribadisco che queste due società costano 1 milione e mezzo di
euro l'anno solo ed esclusivamente per sedi e funzionamento. Questo
costo, 1 milione e mezzo di euro l'anno, è un costo che voi non
valutate nemmeno di ridurre. Allora io avrei capito se fosse...non
è che non l'avete detto...se voi riconfermate con i finanziamenti
che avete appena stabilito, siamo ad 1 milione e mezzo di euro
l'anno!
Se vogliamo ridurre i costi è un ragionamento, ma siccome
abbiamo presentato credo due interpellanze noi, i colleghi del
Movimento Cinque Stelle ne hanno presentate, le hanno presentate
credo tutti i colleghi, e c'è sempre stata una totale...diciamo
incapacità di dialogare su questo argomento, allora qua...no,
Presidente, sull'argomento COUP e NUV non mi può dire che ci sia
stata un'apertura nei termini di razionalizzare...allora avevamo
contestato che si erano comprati per 800 mila euro gli uffici...le
ricordo che ci sono delle società regionali che pagano fior di
affitto, mentre invece abbiamo questi signori che si sono comprati
gli uffici all'atto della costituzione. Allora, recuperare a
patrimonio non vuol dire necessariamente - se proprio non è
possibile farlo - di metterle in liquidazione e smantellarle, ma
siccome noi chiediamo risparmio a tutti e abbiamo tagliato da tutte
le parti, allora io credo che una razionalizzazione, un
contenimento, anche se sono società di scopo...a parte che, essendo
società di scopo, potevano evitare di fare degli investimenti che
non fanno neanche quelle società che hanno delle prospettive
lunghe, queste che sono di scopo, potevano evitare di comprarsi gli
uffici o di fare grandi investimenti. Va bene, abbiamo bisogno
della scatola giuridica per poter velocizzare le pratiche? Ciò non
toglie che il personale può essere personale inserito attraverso i
meccanismi che stiamo oliando, cioè i meccanismi di mobilità, di
distacco e di trasferimento, visto che sono anche stati approvati
degli emendamenti...spiace per il personale, ma siccome qua stiamo
parlando di razionalizzazione, non parliamo di personale tra
l'altro assunto attraverso concorsi pubblici, ma personale che è
benissimo consapevole della temporaneità di questo ruolo, noi
dobbiamo trovare il sistema per risparmiare, per razionalizzare e 1
milione e mezzo di euro l'anno, secondo noi, possono essere
investiti in maniera molto più appropriata in ambiti diversi. Poi,
se volete mantenere il contenitore perché è necessario per
velocizzare le pratiche, questo è un altro discorso, lo si può
fare, ma a costi ridotti.
Presidente
- Grazie collega. La parola al collega
Fabbri.
Fabbri (UVP)
- Sì, finalmente si è fatta chiarezza su
queste due società. Sono società utili a spendere questi soldi,
sennò non avremmo potuto spenderli. Finalmente è stato detto che
forse sono un po' troppo costose però a questo scopo, e quindi ci
siamo chiariti, mi sembra. Finalmente ci siamo arrivati.
Presidente
- La parola al collega Ferrero. Prego
collega.
Ferrero (M5S)
- Grazie Presidente.
Sì, effettivamente quello che noi volevamo mettere anche in
evidenza è il fatto che, attualmente, nella sostanza, le due
società sono lì a fare niente, sono persone che vengono pagate
profumatamente (si parla di 90 mila euro lordi, due
amministratori), cioè si taglia dappertutto e noi abbiamo una
situazione che è cristallizzata per alcuni. Quindi io mi rivolgo ai
colleghi della maggioranza...non si tratta adesso di pigiare, fino
alla fine, tutti quelli che sono da una parte, il bottone verde, e
gli altri il bottone bianco e il bottone rosso, cioè bisogna anche
prendersi la responsabilità, perché a questo punto dire che per voi
va bene che ci siano delle realtà in cui persone superpagate per
tutta una serie di situazioni che non sono certo imputabili alla
minoranza, sono lì, sostanzialmente a fare nulla, e continuano ad
essere pagate...e una di queste è il signor Milanesio, che prende
anche un bel assegno vitalizio da parte del Consiglio regionale,
oltre ad avere la sua pensione...se per voi questo va bene...se poi
da una parte, invece, tagliare sulle spese sociali, ridurre i
contributi alle badanti, quello sta in piedi...ma assumetevi pure
la vostra responsabilità, però guardate che non si tratta solo di
schiacciare un bottone, perché questa non è la logica del "io
bianco e tu rosso" o "io bianco e tu verde", ci asteniamo e così va
tutto bene! Astenersi qui vuol dire essere complici di un sistema
che dà sempre ai soliti privilegiati e toglie ai cittadini, questo
dev'essere chiaro! Perché sennò andiamo avanti così due, tre,
quattro, cinque ore come degli zombi, ognuno schiaccia il suo
pulsante, ma ci dimentichiamo che cosa ci sta dietro al pulsante
che schiacciamo!
Presidente
- Grazie collega. Altri? Poniamo in votazione
l'emendamento. Ricordo che è il 29 del PD. Votazione chiusa.
Presenti: 34
Votanti: 34
Favorevoli: 16
Contrari: 18
Il Consiglio non approva.
Siamo poi all'emendamento 30 del PD, che non è stato
ritenuto...l'emendamento 18 dell'ALPE, collega Roscio, a questo
punto decade; se vuole lo possiamo votare, ma è decaduto. Okay?
Quindi passiamo, come dicevo, all'emendamento 30 del PD che non è
stato ritenuto ammissibile. Se qualche collega vuole
intervenire...la parola alla collega Fontana.
Fontana (PD-SIN.VDA)
- Grazie Presidente.
Sì, volevo esprimere la mia amarezza, perché ho presentato due
emendamenti mirati; uno, tra l'altro, ha la copertura finanziaria
(e spiegherò dopo) e non è stato accolto, e un altro che non ho
avuto nemmeno la possibilità di capire perché mi è stato bocciato.
Chiedevo sostanzialmente con una delibera di Giunta di adottare,
entro 90 giorni dalla data dell'entrata in vigore della legge,
l'estensione delle provvidenze di cui alla legge ai soggetti
affetti da gravi patologie agli organi. Vi spiego meglio. C'è una
legge dove vengono date queste provvidenze ai dializzati e invece
in questa legge erano stati inseriti anche coloro in attesa di
trapianto, sia di cuore, di fegato, pancreas, polmone e midollo
osseo. A questi soggetti si dà questo contributo solo al momento
del trapianto per 12 mesi, prima no. Ritengo che c'è una disparità,
perché anche questi soggetti hanno diritto. Sfido chiunque di voi
che ha un malato a casa che ha bisogno di cure anche fuori Aosta,
magari c'è chi deve andare a Candiolo, chi deve andare a Torino,
ritengo che anche questi devono avere parità di diritto. Mi spiace
che non c'è stato un confronto prima con gli uffici e che mi è
stato bocciato l'emendamento per la copertura finanziaria...i
soggetti non sono moltissimi. Penso che se c'è la volontà
politica...e me lo auguro, visto come sta andando questo Consiglio
c'è la volontà di un confronto...che almeno si capisca se si può
fare un sub-emendamento per ridare la stessa dignità dei
trapiantati di rene, non è vero che sono meno disagiati, poiché le
famiglie che devono seguire queste persone, credetemi, sono tutte
persone che non hanno la possibilità economica. Pensate, un giorno
sì e un giorno no andare a Candiolo, spese d'autostrada, benzina, e
tutti i costi che ci sono! Secondo me bisogna fare il possibile e
dare la stessa dignità che hanno gli altri, perché davvero queste
disparità...prima del trapianto, perché dopo sono... Mi affido a
voi, alla vostra sensibilità, veramente ci tengo tantissimo. È vero
che dimostriamo a queste persone che ci sono stati tantissimi
tagli, ma in tanti posti sono state confermate una marea di risorse
che si potevano ridurre! Andiamo a recuperare un po' di fondi dagli
emendamenti che sono stati accolti, e cerchiamo di dare dignità a
queste persone.
Presidente
- Grazie collega. Chi chiede la parola? La
parola al Presidente della Regione.
Rollandin (UV)
- Con l'Assessore abbiamo esaminato la
problematica e questo suo emendamento che è stato "tecnicamente non
ammesso" perché prevede un aumento. Adesso fare il subemendamento,
siccome va a inserirsi in discorsi che sono nella finanza locale,
diventa difficile. Noi ci impegniamo - lo diciamo qui - a
presentare una modifica che vada nella direzione di estendere
questo provvedimento anche alle categorie che lei ha detto. Adesso
non possiamo farlo, perché...ha cercato di verificare se era
possibile...capiamo, lei l'ha detto, per questioni di risparmio, ma
non è possibile far l'abbinamento di quei risparmi in questo
settore. Allora dobbiamo trovare la formulazione che permetta di
inserire questa disponibilità nell'ambito dei trattamenti anche per
i trapiantati...per quelli che lei ha ricordato. Abbiamo quindi
ufficializzato questa posizione, che porteremo in uno dei prossimi
provvedimenti. D'accordo?
Presidente
- Grazie Presidente. La parola alla collega
Fontana.
Fontana (PD-SIN.VDA)
- Vi ringrazio veramente per aver
accolto questo emendamento, per la sensibilità che avete avuto,
veramente era una disparità per questi ammalati. L'unica cosa che
vi chiedo che sia abbastanza in fretta, cioè che non passi
moltissimo tempo. Sono soddisfatta che avete accolto questa mia
richiesta. Grazie.
Presidente
- Per precisazione, non è accolto
l'emendamento, ma è accolto il concetto, c'è l'impegno da parte del
Governo di apprestare un provvedimento. Siamo adesso
all'emendamento 31 del PD. Chi lo intende illustrare? Collega
Donzel? Ne ha la facoltà. Un po' di silenzio per cortesia.
Donzel (PD-SIN.VDA)
- Grazie Presidente.
Siamo in un'ottica di responsabilità nel presentare questi
emendamenti...che poi alcuni vediamo essere oggetto di discussione,
approfondimento, e altri di accoglimento, quindi vuol dire che il
lavoro che abbiamo fatto in quest'aula, come gruppo, è stato un
lavoro svolto non come poteva passare a prima vista, quando son
stati presentati gli emendamenti, che dici: "40 emendamenti, qui
c'è ostruzionismo"...no, sono stati oggetto di dibattito, alcuni
sono stati accolti, quindi hanno migliorato il testo della
finanziaria, e anche quelli che sono stati respinti lo sono stati
sempre dopo una riflessione che dava loro qualità, e quindi non
era...come dire? volto a perdere tempo. In questa logica, che non è
stata fatta per dire "aggiungiamo risorse, puntiamo solo ad
aggiungere", c'è stata anche una logica di contribuire a quella che
potrebbe essere una
spending review
vista con il nostro modo
di ragionare, e quindi chiudere alcune società o ridurne i costi,
come abbiamo visto prima e, in altri casi, abbiamo parlato di
reinternalizzazione.
Come nel caso dell'AREA VdA, anche nel caso
dell'Office
régional du tourisme
noi siamo convinti che sarebbe opportuna
una reinternalizzazione, proprio alla luce, noi abbiamo usato
questa espressione, "un servizio di programmazione strategica e
sviluppo dell'offerta e promozione turistica dell'Assessorato del
turismo". Combinazione siamo stati preveggenti, è stato fatto un
ordine del giorno che parla proprio di questa unica strategia
dell'Assessorato del turismo, quindi la parola "strategico" in
qualche modo l'abbiamo intercettata per tempo e questa è un po' la
nostra linea. Qui bisogna...come dire? coordinarsi meglio, non
avere troppi soggetti che si muovono...poi adesso abbiamo già
questo soggetto mobilissimo che è l'EXPO, per cui è diventato il
contenitore dove si butta dentro tutto quello che passa, e quindi
possiamo tranquillamente riportare l'
Office
all'interno
delle dipendenze dell'Amministrazione regionale. Naturalmente, noi,
quando facciamo questi ragionamenti guardiamo sempre a cosa succede
al personale, e per quanto riguarda il personale nulla...diciamo
che non ci sono problemi, nel senso che possono essere tutti
reincorporati all'interno dell'Amministrazione regionale, fatta
eccezione per l'incarico fiduciario del dirigente che, trattandosi
appunto di incarico fiduciario, è un incarico che viene e va, si
sa, è una scelta di vita quella di lavorare su incarico fiduciario.
Da questo punto di vista, quindi, noi siamo convinti che questo
tipo di percorso risponde soprattutto a quello di razionalizzare il
nostro modo di gestire e programmare il turismo in Valle d'Aosta,
essere più ordinati nel modo di gestire anche quelle che sono le
risorse più ridotte, quindi questa visione strategica unitaria.
Auspichiamo che questo emendamento, che ha il parere favorevole
degli uffici e che quindi non comporta ulteriori oneri per
l'Amministrazione, ma anzi comporta un sensibile risparmio, possa
essere accolto.
Presidente
- Grazie collega. Ci sono interventi su questo
emendamento? Non vedo nessuna richiesta d'intervento...intervento
dell'Assessore Marguerettaz, ne ha facoltà.
Marguerettaz (UV)
- Collega Donzel, fa una proposta che
riteniamo non sia accoglibile. C'è un tavolo dove si parla della
governance
in generale, dove ci sono sul tavolo una serie di
argomenti, tra cui anche quello dell'
Office
, quindi io credo
che sia indispensabile terminare questo tipo di ragionamento, anche
perché noi introduciamo una norma
spot
all'interno di una
legge che è molto più articolata, dove ci sono attività,
funzioni... Io non vorrei che si sottostimasse anche l'attività, ci
sono 50 dipendenti, ma non si parla solo del loro posto di lavoro,
ma di come sono integrati, di come sono inseriti all'interno di una
struttura, per cui riteniamo che l'argomento è un argomento
sicuramente che può essere analizzato e può rappresentare una delle
varie opzioni, però riteniamo che vada fatto in un modo più
organico nell'ambito di questa analisi che stiamo facendo.
Presidente
- Grazie collega. La parola al collega
Donzel.
Donzel (PD-SIN.VDA)
- Ribadito, per evitare equivoci, che
la nostra proposta nulla tange dei 50 dipendenti, ma parliamo
sempre di quell'unico dirigente fiduciario, quindi scelto a
capocchia qua e là...premesso questo, personalmente ritengo che noi
possiamo ritirarlo questo emendamento, non sottoporlo neanche al
voto, però io vorrei capire se quel tavolo imbandito in cui si
metterà a discutere anche di questa cosa qui avrà dei tempi. Sì,
sì, questa è la logica, mercoledì, ma quando finiranno i lavori del
tavolo? Quand'è che immaginiamo di avere pronta questa discussione?
Dopodiché noi vedremo come riportare anche in quelle sedi l'idea
che ci sia una programmazione unica e strategica, non devono
esserci tutti i soggetti, diecimila dirigenti che ognuno va per
conto suo, ecco! Questo non è quello che a me sembra stia avvenendo
in Valle d'Aosta, anzi, mi sembra che ci siano delle derive, per
cui almeno recuperare un pezzo e metterlo in capo al suo
Assessorato...poi magari lei, come alle volte dice a mo' di
battuta: "io ho fatto tre legislature, sto chiudendo il mio
percorso"...ecco, ma lo chiuda in gloria, lo chiuda in gloria,
Assessore, non smantellando l'Assessorato del turismo, non
lasciando gli oneri a chi verrà dopo di lei di ricostruire tutta
una struttura, lo chiuda in gloria, rafforzandolo, riportandolo ai
fasti di un tempo! Quindi questo è un po' l'atteggiamento che
abbiamo. Su questo gradiremmo però avere delle certezze, sui tempi
che avrà questo tavolo, perché se diventa come quelle tavolate
lunghe e imbandite che non finiscono più, che sono il modo con cui,
ripeto, la politica sfugge ai doveri di fare le scelte...ecco, non
saremmo d'accordo.
Pertanto, visto che l'argomento è oggetto di un tavolo di
discussione, ritiriamo l'emendamento.
Presidente
- L'emendamento è ritirato. Passiamo
all'emendamento 32 del PD, che non era stato ritenuto conforme da
un punto di vista tecnico-finanziario. Se qualcuno vuole comunque
illustrarlo...la parola alla collega Fontana.
Fontana (PD-SIN.VDA)
- Grazie Presidente.
Anche su questo emendamento non riesco a capire come si fa a
dire che non c'è la copertura finanziaria. Chiedevo solo che venga
inserito nella legge finanziaria, all'articolo 15, dove ci sono
interventi di materie di politiche sociali. Mi spiego meglio:
prima, con questa legge finanziaria si dava un assegno di cura a
tutti i familiari che guardano gli anziani a casa. Si era detto che
era un motivo anche d'orgoglio da parte del Governo, perché si
andava ad aiutare sia il familiare che guardava la persona, ma
facevamo anche stare meglio l'ammalato a casa, e in più si andava a
risparmiare, perché voi tutti sapete che, per chi porta l'anziano
nelle microcomunità, i costi sono altissimi. C'è stato un momento
che erano fatti questi tagli ai familiari. Addirittura la legge era
anche più ampia, parlava anche dei vicini che guardavano l'anziano.
Io non ho obiezioni su questo, se viene tolto ai vicini o a persone
che magari dicevano che si prendono l'impegno e poi non li
guardano, non voglio dare servizi a chi non hanno diritto. Però, là
dove il familiare dimostra che si guarda l'anziano questo assegno
di cura c'è, le risorse ci sono, perché l'anno scorso il PD con un
emendamento aveva chiesto che venissero inseriti...devo dare merito
all'Assessore Fosson che aveva accolto questo emendamento...i fondi
ci sono! Quello che chiedo è che venga messo in questa legge
finanziaria. Invece l'Assessore l'ha inserito nella legge del
microcredito, all'articolo 21 e dice: "se io, figlio, guardo il
genitore, posso chiedere il microcredito, devo dimostrare che
faccio quelle ore per avere quest'assegno". Penso sia assurdo e sia
una mortificazione per un familiare, chi ha un familiare a casa non
lo guarda solo per due-tre ore, lo guarda da quando si sveglia per
tutto il giorno e tutta la notte. E tante persone hanno anche
rinunciato al lavoro per guardarsi i propri genitori a casa! Chiedo
solo un passaggio, perché la copertura finanziaria c'è, non è che
non c'è, ed è per quello che sono amareggiata del lavoro che è
stato fatto quest'anno dagli uffici. Non si può arrivare il giorno
del Consiglio e dire che questi emendamenti non vengono accolti e
non avere la possibilità di poter dire la nostra, perché questo
veramente non richiede copertura finanziaria!
Allora, veramente, Assessore, le chiedo: tolga quell'articolo 21
sulla legge del microcredito e lo inserisca come assegno di cura
com'era precedentemente, perché questa è una cosa normale, poiché
veramente stiamo penalizzando le famiglie! Ne andavamo fieri, era
un fiore all'occhiello quando abbiamo fatto questa scelta, proprio
per dare quella dignità agli anziani di stare fra le proprie mura,
perché sappiamo quando vanno nelle microcomunità come diventano!
Oggi tocca a loro, un indomani tocca anche a noi...sono genitori,
diamo loro quella dignità che meritano e aiutiamo le famiglie che
guardano gli anziani. Grazie.
Presidente
- Grazie Carmela Fontana. Altri che chiedono
la parola? La parola all'Assessore Fosson.
Fosson (UV)
- Vuole parlare prima lei, Morelli? Sì,
Consigliera Fontana, ne avevamo già parlato. Io sul principio sono
d'accordo. Avevamo tolto questo l'anno scorso nella finanziaria,
perché non era solo per le famiglie che tenevano gli anziani, ma
c'erano i vicini, per cui erano in un altro capitolo. Secondo noi,
secondo me - ne abbiamo già parlato - inserirli nel microcredito,
mi sembrava anche che fosse una cosa richiesta dal Consigliere
Gerandin, l'anno scorso, e mi sembrava che fossero d'accordo,
perché la filosofia del microcredito è riconoscere un quantum
economico a chi fa del lavoro per qualcuno e avevamo messo 100 mila
euro.
Io confermo l'investimento per quest'anno, che lei non trova,
giustamente, ma che sarà in quel fondo sociale nazionale che
abbiamo, con una cifra pari a 100 mila, e questo è l'impegno. Se
poi la norma la vogliamo mettere sul microcredito, come a me sembra
logico, e ne abbiamo già parlato, vedete voi, comunque il fondo è
previsto.
Presidente
- La parola alla collega Morelli.
Morelli (ALPE)
- Sì, condividiamo quanto ha esposto la
collega Fontana, perché la legge sul microcredito va ad approntare,
a dare risposte per quelle che sono esigenze, momenti di
emergenza...no, questo è un provvedimento che deve dare risposte in
modo strutturale, perché...no, deve soddisfare delle esigenze che
non sono di emergenza, ma sono risposte che vanno inserite in
quello che è il discorso più ampio dell'assistenza agli anziani e
alle persone inabili. Quindi concordiamo con quanto ha sollevato la
collega Fontana.
Presidente
- La parola alla collega Fontana.
Fontana (PD-SIN.VDA)
- Grazie Presidente.
Penso di essere stata corretta, Assessore, perché ho detto le
cose come stavano, però adesso volevo solo chiederle una cosa. Lei
mi diceva che c'è questo fondo su cui avete messo 100 mila euro;
nel 2014, da luglio a dicembre, ne avevamo messi 200 mila per sei
mesi. Ritengo che 100 mila euro non sono sufficienti per affrontare
questo assegno di cura. Allora, le chiedo veramente un impegno per
vedere se riusciamo a reperire un pochino più di fondi...sì, va
bene, lo vedremo poi dopo, però se c'è la volontà di aggiungere più
di fondi, perché se per sei mesi ne abbiamo messi 200 mila, per
tutto il 2015 con 100 mila euro non bastano per dare risposte
certe. Grazie.
Presidente
- Grazie collega. La parola al collega
Fabbri.
Fabbri (UVP)
- Sì, molto brevemente. Per quanto riguarda
il problema che ha sollevato la collega Fontana, io direi: certo,
meglio di niente, questo famoso articolo 21 inserito nella legge
del microcredito è meglio di niente. Però, chiaramente, come si fa
a sostenere quello che era ed è tutt'ora una cosa che le famiglie
vivono sulla loro pelle, con una cifra che è abbastanza irrisoria?
Io spero che nel futuro...capiamo i momenti, le difficoltà, tutto
quello che si vuole, però speriamo che nel futuro tutto il lavoro
che è stato fatto con la legge del microcredito, che è un lavoro
eccellente...però l'aver inserito all'articolo 21 questo tipo di
sovvenzione, secondo me è un po' riduttivo. Nel futuro spero che
magari riusciremo a reperire dei fondi per estrapolare questo tipo
di sovvenzione e rimpinguarla come richiesto dalla collega Fontana,
tutto lì.
Presidente
- Grazie collega Fabbri. La parola al collega
Gerandin.
Gerandin (UVP) -
Merci Président.
Vede Assessore, io ho provato ad ascoltare attentamente quanto
lei ha risposto alla collega Fontana. La collega Fontana ha
sollevato un problema reale, c'è un'assoluta differenza tra quello
che lei le ha risposto e ha garantito! Allora, lei ha confermato
che non è un problema di copertura finanziaria perché comunque
viene finanziato con l'utilizzo di quello che è il fondo sociale;
se non è un problema di copertura finanziaria, è tanto semplice:
accettate l'emendamento della collega Fontana, ripristinate le
modalità di erogazione precedenti, e non vi impegna perché non è un
emendamento che vi dice: "mettete un euro, 10 euro, 100 mila euro,
quello che sarà la disponibilità del fondo sociale"...lo
ripristinate e lo togliete dal microcredito, è semplicissima la
cosa! Allora noi le chiediamo questo: toglietelo dal microcredito e
lo rifinanziate com'era finanziato precedentemente. Aggiungo
ancora: siamo d'accordo che il sistema di assistenza tra vicinato
ha fallito, quello non lo chiediamo, ma chiediamo il discorso del
sostegno ai familiari! Allora toglietelo dal microcredito e a pari
risorse lo inserite, ma dovete modificarla adesso la legge, se
volete renderla applicativa, sennò non c'è margine...l'avete
sospesa? Ripristinatela! È semplicissimo, non chiediamo un euro in
più, non impegna per un euro che non avete, ripristiniamo un
sistema che, per quello che riguarda i familiari, comunque è un
sistema che ha dato delle risposte importanti. Magari è un sofisma,
eh, ma il momento di fare chiarezza su questo. Grazie.
Presidente -
Assessore, voleva intervenire? Allora
passiamo all'emendamento successivo, perché il 32 non poteva essere
votato...mi sembra che la Consigliera Fontana chieda, c'è un
sub-emendamento, c'è un impegno, quindi mi sembra che sia un
impegno che la Giunta si prende. Allora, il collega Donzel chiede
un impegno formale e sostanziale in questo dibattito. Prenda la
parola Assessore Fosson...prego, Assessore Fosson.
Fosson (UV) -
Sì, l'impegno economico non è che sia
illimitato. Io pensavo che andasse bene la norma nella nuova legge
del microcredito che andiamo a fare. Se ritenete che questo non
possa essere accettato, e ne abbiamo già parlato in questa,
attueremo e rimetteremo in funzione tale sostegno economico e mi
impegno in commissione di verificarlo con voi, volentieri.
Presidente -
Grazie Assessore. Procediamo adesso
all'emendamento successivo, che è l'emendamento n. 13 dell'UVP. Chi
lo illustra? Collega Bertschy, prego.
Bertschy (UVP) -
Sì, in relazione a uno dei problemi
interpretativi che è conseguito all'approvazione della riforma
della gestione associata degli Enti locali, l'articolo 19 ha creato
qualche dubbio a riguardo delle sedi di segreteria; soprattutto,
così com'è scritto, rischia di generare sedi di segreteria molto
ampie che potrebbero mettere a rischio anche un po' la qualità del
servizio, soprattutto il servizio della dirigenza rispetto ai
propri Comuni. Il dubbio interpretativo è dato dal fatto che al
comma dell'articolo 19, quando si parla di servizi di segreteria
comunale, lo si riferisce, come ambito, al comma 2, e questo ambito
crea appunto, come prima applicazione, la possibilità che le
dirigenze vadano a rivolgersi a quattro-cinque e più sedi. Quindi
noi proporremmo di aggiungere al comma 2 la dizione:
"o di
almeno tre Comuni"
, oppure, visto che all'articolo 20 poi si
dice che attraverso una delibera di Giunta da adottare d'intesa col
CPEL si dà compimento a quelli che possono essere dei dubbi a
riguardo delle convenzioni, la sollecitazione potrebbe anche essere
quella di cercare di chiarire questo equivoco, perché la riforma
della gestione associata va nella direzione di mettere insieme le
cose, ridurre, fare risparmi. Tutto questo, però, non si deve
tradurre in confusione e magari anche in una riduzione della
qualità dei servizi che vengono erogati, quindi lo spirito di
questo emendamento è duplice.
Presidente -
La parola al Presidente della Regione.
Rollandin (UV) -
Sì, grazie collega.
Condividiamo le preoccupazioni che sono state espresse.
L'interpretazione che si cercava di dare su questo tema, dove, come
lei ha ricordato, si parla di organizzazione del servizio di
segreteria comunale...ecco, si intendeva la necessità di avere come
segreteria un numero adeguato di segretari, non necessariamente un
segretario unico, nel senso che, laddove per arrivare a 1.000
abitanti bisogna mettere insieme quattro Comuni o cinque, è
evidente che può starci il discorso di avere...con delle funzioni
diverse, perché diciamo l'
Unité
porterà anche ad aggregare
una serie di funzioni...può starci che ci siano due segretari. Se
il fatto di dire "di almeno tre Comuni" tranquillizza, non abbiamo
difficoltà ad accettare l'emendamento. Però vorrei chiarire con voi
che quello su cui si lavorerà è di andare in questa direzione, e
nel momento in cui prevederemo la modifica della legge sui
segretari potremmo inserirlo lì, a maggior chiarimento, ma qui è
giusto che si faccia anche questo ulteriore emendamento, in modo
che non ci siano dubbi sulla possibilità di...
Noi accettiamo l'emendamento, però ho voluto specificare che ci
siamo capiti sulla preoccupazione. Vediamo di utilizzare l'elemento
migliore a chiarimento delle specifiche che devono essere date per
la costituzione delle segreterie. Grazie.
Presidente -
Va bene? Allora si vota l'emendamento.
Ricordo che è l'emendamento n. 13 dell'UVP. Colleghi, siete pregati
di votare. Votazione chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Siamo all'emendamento n. 10 dell'ALPE. Chi lo vuole illustrare?
Collega Bertin, ha la parola.
Bertin (ALPE) -
Grazie Presidente...mi scusi, ero
distratto.
Questo emendamento riprende già un emendamento identico
presentato l'anno scorso, che va nella direzione di quello di cui
abbiamo anche parlato in questi giorni rispetto all'apparato
burocratico regionale, degli interventi che vanno nella direzione
di renderlo più solido e di ridurre i costi complessivi
dell'apparato. Come detto, l'avevamo già presentato l'anno scorso,
insieme a tutte le forze di maggioranza, e crediamo che gli
obiettivi presentati che ci eravamo dati negli anni scorsi sono gli
stessi di quest'anno.
Nello specifico, per quanto riguarda la figura dei segretari
particolari, che oggi sono previsti con un contratto equivalente a
quello della fascia dirigenziale, proponiamo che i segretari
particolari vengano equiparati al livello della funzione pubblica
nella fascia con la retribuzione più alta. Questo in ragione delle
responsabilità degli stessi, che crediamo possano benissimo
adeguarsi a questo livello, il che comporterebbe un risparmio nella
legislatura piuttosto significativo. Stesso discorso per quanto
vale per la figura del Vice Capo Ufficio Stampa, che anche l'anno
scorso avevamo presentato e che riteniamo superflua, da un certo
punto di vista, soprattutto perché noi avevamo inserito il discorso
generale della dotazione del Consiglio regionale. In quest'ambito
crediamo che si debba avere un ripensamento rispetto a molte
figure, anche questa.
Il terzo aspetto riguarda il rapporto fiduciario dei dirigenti
nominati dalla Regione. Non riprendiamo la discussione fatta nel
2010 sulla "22" rispetto allo
spoil system
alla valdostana,
ma sinteticamente proponiamo di ridurre dal 15 al 10 percento le
figure esterne all'Amministrazione. Complessivamente questo
emendamento avrebbe comunque un impatto significativo in una
legislatura intera. Teniamo presente, comunque, che i contratti in
essere non verrebbero toccati, questo varrebbe dalla prossima
legislatura. Grazie.
Presidente -
Grazie collega Bertin. Non c'è nessuno che
chiede la parola. Passerei alla votazione dell'emendamento 10 di
ALPE. Colleghi, siete pregati di votare. Prego, colleghi. Votazione
chiusa.
Presenti: 33
Votanti: 9
Favorevoli: 9
Astenuti: 24 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco Viérin,
Bertschy, Fabbri, Gerandin, Grosjean, Nogara, Laurent Viérin)
Il Consiglio non approva.
Siamo adesso a tre emendamenti, che sono già stati inseriti in
un ordine del giorno dell'ALPE, l'11, il 12 e 13, e direi anche il
16, quindi quattro emendamenti che abbiamo già discusso con
l'ordine del giorno. Chiederei ai colleghi dell'ALPE se possiamo
andare avanti...possiamo andare avanti, quindi questi quattro
emendamenti vengono superati. L'11, il 12, il 13 e il 16 per gli
uffici.
Emendamento 14 dell'ALPE. Ah, chiedo scusa, collega Roscio, ha
la facoltà di parlare.
Roscio (ALPE) -
Due parole, sapete che non sarò lungo,
come mia consuetudine, ma è solo per ricordare...è vero che ne
abbiamo già discusso nell'ordine del giorno, ma siccome soprattutto
il punto 11 per noi era una cosa molto importante, quella per cui
si destinavano delle risorse per un fondo straordinario per
l'occupazione e lo sviluppo...in parte sulla parte del recupero del
patrimonio energetico è stato fatto, ma è solo per dire che il
nostro andava un po' oltre, c'era anche tutta la parte per
l'occupazione giovanile, lo sviluppo, era un po' ulteriore. L'altra
cosa era sulle celebrazioni del Cervino, che è vero che è stato
discusso, ma sapete la nostra posizione è un po' diversa rispetto a
quella che è stata espressa ieri, di lasciare tutto in capo a
EXPO... E poi c'era la questione della stabilizzazione degli
impiegati forestali, su cui effettivamente non abbiamo capito come
si intende muovere il Governo per il futuro prossimo. Abbiamo
capito che non c'è intenzione di stabilizzazione, ma per il futuro
prossimo non si è capito...lascio alla collega Certan due parole
sui libri.
Presidente -
Prego, collega Certan.
Certan (ALPE) -
Grazie.
Abbiamo ampiamente discusso ieri su questo argomento, ma è solo
per dire che nel comma 1 c'erano due abrogazioni; in realtà era
sufficiente abrogare il comma 2bis, solo per precisare, e per
precisare che gli oneri che noi avevamo valutato necessari erano 50
mila euro. Ieri non avevamo fatto questa precisazione e quindi la
facciamo oggi. Non c'è, non è stato ammesso, quindi noi confidiamo
nella presa in carico da parte della maggioranza di questa
problematica e di questo argomento.
Presidente -
Grazie collega Certan. Arriviamo adesso
all'emendamento 14 che dev'essere messo in votazione dell'ALPE. I
colleghi dell'ALPE chiedono la parola? La parola al collega
Roscio.
Roscio (ALPE) -
Sì, grazie Presidente.
Si parla qui della legge del 2006, la n. 7 sulla gestione
speciale di Finaosta. Nell'articolo 6, in particolare, a un certo
punto si dice che c'è solo l'illustrazione degli interventi previa
illustrazione in commissione. Il nostro emendamento, invece, chiede
che ci sia il parere della commissione. Quindi noi riteniamo che
sia opportuno, comunque, che la commissione si esprima e non che
sia messa solo ed esclusivamente a conoscenza.
Presidente -
Grazie collega. Non ci sono altre richieste
di intervento. Passerei alla votazione dell'emendamento dell'ALPE
che, ricordo, è il 14. I colleghi sono pregati di votare. Votazione
chiusa.
Presenti: 33
Votanti: 15
Favorevoli: 15
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Siamo all'emendamento n. 15, sempre di ALPE. Chi chiede di
intervenire? Collega Roscio? Prego, ne ha facoltà.
Roscio (ALPE) -
Grazie Presidente.
Ritorniamo ancora una volta sul patrimonio immobiliare, ma
questa volta parliamo del patrimonio immobiliare dedicato alle
attività produttive. L'anno scorso questo patrimonio è stato
conferito nella società Vallée d'Aoste Structure. Oggi noi
chiediamo una cosa, nel senso che, siccome il problema era quello
di questa sostenibilità degli affitti, riteniamo che sia arrivato
il momento in cui bisogna prendere una decisione su questi beni. La
nostra proposta è quella che la Giunta è autorizzata ad alienare
questi beni, proprio per andare incontro alle società che vogliono
a un certo punto fare un investimento e non continuare a pagare
affitti che magari potrebbero essere troppo onerosi. Quindi noi
chiediamo che per questi beni sia in qualche modo fatto, anche qui,
un piano di dismissioni, affinché la Giunta sia libera di decidere
in tal senso. Grazie.
Presidente -
Grazie collega Roscio. Richiesta di
interventi? Non ci sono richieste di interventi? Passerei alla
votazione dell'emendamento 15 di ALPE. Prego i colleghi di votare.
Votazione chiusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Siamo ora all'emendamento 17, sempre dei colleghi dell'ALPE.
Qualcuno vuole intervenire? Nessuna richiesta di intervento? La
parola al collega Roscio.
Roscio (ALPE) -
Sì, grazie Presidente.
Non su questo punto, ma su quello precedente. Avremmo gradito,
prima della votazione, una qualche risposta da parte del Governo
sulla questione, nel senso: che cosa intendete fare su questo
punto? Eh, magari se ce lo ripetete, non abbiamo capito
bene...grazie.
Presidente -
Adesso c'è l'emendamento che abbiamo
iniziato a discutere, il 17. Dopodiché credo che qualche componente
della Giunta o il Presidente vi dirà qualcosa su quello che avete
chiesto. Roscio, finiamo il 17 adesso, perché abbiamo chiuso la
votazione di prima. Siamo quindi sul 17, colleghi dell'ALPE. La
parola a Bertin.
Bertin (ALPE) -
Grazie Presidente.
Sarò rapido, vedo che avete una fretta pazzesca, cercherò di
essere rapido. Questo emendamento riguarda l'accessibilità degli
uffici pubblici in generale. Per quanto riguarda gli uffici
pubblici di proprietà dell'Amministrazione regionale, le normative
in materia dovrebbero già esserci. Questo riguarda principalmente i
locali affittati dall'Amministrazione pubblica e dagli Enti
sostenuti, come le fondazioni e altri Enti e gli Enti non
economici, le agenzie della Regione, che, per quanto riguarda gli
uffici affittati da terzi, da privati, debbano essere accessibili a
tutti. Nel caso in cui non lo siano, si prevede che entro un
periodo di circa un anno questi contratti di locazione decadano,
questo per permettere...anche perché, a mio avviso, i soldi
pubblici devono essere spesi con buonsenso e questo va nella
direzione di rendere accessibili a tutti gli uffici nel scegliere i
locali adatti a questa funzione. Grazie.
Presidente
- Grazie collega Bertin. Ricordo che siamo
sull'emendamento 17. Qualcuno chiede la parola? La parola
all'Assessore Perron.
Perron (UV) -
Grazie Presidente.
Solo per dirle, collega Bertin, che certamente siamo sensibili
su questo argomento, e per quanto possibile l'impegno del Governo
c'è affinché situazioni di criticità vengano eliminate. Solo per
dare una risposta puntuale e telegrafica, sintetizzando sugli
edifici pubblici di nostra proprietà, cioè in locazione dove
abbiamo degli uffici: la Torre delle Comunicazioni è accessibile,
il Condominio La Flèche è accessibile, il Centro Croix-Noire è
accessibile, la Palazzina Sanità è accessibile, la Palazzina Sapia
è accessibile, il Condominio dove c'è l'Ambiente è accessibile.
Esiste una criticità che riguarda la sede del BREL. Tutte le altre
locazioni si riferiscono a magazzini e archivi che non sono aperti
al pubblico e per le partecipate non abbiamo potuto fare un lavoro
dettagliato, perché non c'è stato tempo.
Presidente
- Grazie Assessore. C'è qualcuno che chiede la
parola? Sennò passiamo alla votazione. La parola al Presidente
della Regione.
Rollandin (UV) -
Grazie. Il collega Roscio aveva chiesto
una precisazione per quanto riguarda la richiesta precedente. Sul
fatto di permettere la cessione, siccome la fase di trapasso sarà
breve perché poi sarà Vallée d'Aoste Structure ad essere
autorizzata, di fatto si supera questo problema, perché nel momento
in cui il passaggio è completato non c'è più bisogno che sia la
Giunta ad autorizzare, in quanto c'è Vallée d'Aoste Structure che è
autorizzata nel momento in cui è nei piani eseguire quanto
previsto.
Presidente -
Grazie Presidente. Ritorniamo
sull'emendamento 17. La parola al collega Bertin.
Bertin (ALPE) -
Grazie Presidente.
Soltanto per capire, poi, cosa vuol dire questa risposta
dell'Assessore...lo votate o no l'emendamento? Sì, all'interno
dell'Amministrazione...ma lo votate o no? Ma questo...certo, dov'è
possibile, anche perché sono normative generali che vanno in questo
senso. Il problema è appunto affittare dei locali che siano
anch'essi a norma, come nel caso del Difensore civico, ad esempio,
l'abbiamo evidenziato l'altra volta, ma ce ne sono anche
altri...insomma, come dire? nel caso che si spendano dei soldi, che
vengano spesi in quella direzione. L'emendamento andava in questo
senso e non c'entra un monitoraggio della cosa. Grazie.
Presidente -
Grazie collega Bertin. La parola al collega
Donzel.
Donzel (PD-SIN.VDA) -
Credo che il problema sia
assolutamente delicato e bisogna farsene carico. Nella mia piccola
esperienza ho visto che ci sono voluti due anni di battaglia per
ottenere l'accessibilità al CRAL Cogne...parziale, neanche totale,
per avere...e questa è arrivata soltanto perché arrivarono delle
elezioni e come al solito, allora, si crea un certo numero di
firmatari, di persone che... Io penso che un'Amministrazione non
debba ragionare in questa logica, non debba aspettare le elezioni,
anche se adesso sono vicine quelle di Aosta, quindi qualche
intervento ce lo possiamo aspettare, ma debba davvero dire: "mi
faccio carico che ci sia l'assoluta accessibilità degli uffici".
Capisco che, avendo fatto in passato delle scelte scellerate di
disperdere sul territorio qua e là l'Amministrazione, di avere
un'infinità di uffici, renda difficilissima questa operazione e
molto, molto onerosa. Però, Presidente, l'Amministrazione "non
può", secondo me, non votare questo emendamento! Poi potrà dirci:
"lì non ho ancora potuto intervenire perché non ho i fondi", ma
deve dire: "io vado in quella direzione in tutti i luoghi che ho
per rendere possibile l'accessibilità".
Presidente -
Grazie collega Donzel. La parola al collega
Laurent Viérin.
Viérin L. (UVP) -
Merci Président.
Visto che si parla di accessibilità e che il tema introdotto ha
toccato, sia negli interventi dell'Assessore che dei colleghi, la
questione degli uffici dislocati, noi vorremmo lasciare traccia
all'interno del dibattito. Non abbiamo codificato nessun
emendamento perché sarebbe stato troppo vincolante per
l'Amministrazione poiché, anche e soprattutto in un momento di
crisi, la dislocazione degli uffici sul territorio è qualcosa di
molto importante. Un tempo si era lavorato tanto per decentrare i
servizi sul territorio, pensiamo all'Alta Valle in particolare, e
alla Bassa Valle, per creare dei punti dove gli utenti non hanno
bisogno di venire ad Aosta, visto che abbiamo anche tra l'altro dei
problemi di trasporto, dei problemi di costi di trasporto. Al di là
dell'accessibilità, il messaggio che noi vorremmo - ma ci basta un
impegno formale, politico - è che si ritorni a decentrare i servizi
sul territorio, nella periferia, utilizzando il personale
esistente, magari anche facendo collimare le esigenze di chi è
dipendente regionale che viene dalle zone di riferimento, quindi
Bassa, Media e Alta Valle, per utilizzare al meglio queste risorse
umane e dare un servizio sul territorio. Questo sarebbe un bel
messaggio da parte della politica, dell'Amministrazione, per dire:
"benissimo, non è il cittadino che viene ad Aosta, ma nello spirito
federalista valdostano è il servizio che va sul territorio,
ottimizzando tempo, denaro, servizio efficace ed efficiente", e
soprattutto magari, com'è stato fatto nel tempo, andando con la
questione del telelavoro, per dare la possibilità...abbiamo visto
che anche negli ultimi mesi qualcuno è tornato, diciamo, nei luoghi
di origine per poter svolgere il proprio lavoro in loco...ecco,
questo potrebbe essere un messaggio che va nella direzione
auspicata. Quindi a margine, scusate se ci siamo inseriti su
questo, ma era effettivamente il luogo ideale da un punto di vista
normativo per esternare quello che è un nostro pensiero, una nostra
sensibilità.
Presidente -
Grazie collega Viérin. La parola al collega
Chatrian.
Chatrian (ALPE) -
Sì, grazie Presidente. Ho avuto un
lutto in famiglia, quindi questa mattina non ho potuto partecipare
ai lavori.
Una considerazione sull'emendamento 17. Noi siamo disposti, se
c'è la disponibilità da parte del Governo regionale di modificare
le date inserite in questo emendamento...noi vorremmo inserire in
finanziaria il principio. Sappiamo perfettamente che alcuni
contratti per certi locali sono stati, dal punto di vista
contrattuale, siglati e firmati da diversi anni. Allora, se ci sono
le condizioni per poter rendere accessibili i locali affittati,
locazioni passive dall'Amministrazione regionale, si deve trovare
una soluzione, si modifica il contratto si integra in qualche
modo...quindi proporremmo, come gruppo ALPE, che eventualmente
entro un anno si possa modificare, mentre entro due anni, entro tre
anni, il principio dev'essere a nostro avviso inserito in
finanziaria, perché non possiamo, come Amministrazione regionale,
far sì che i nostri uffici non siano accessibili. Quindi chiedo da
parte del Governo se c'è la volontà di modificare eventualmente il
comma 2.
Poi, scusatemi, farei solo una riflessione invece
sull'emendamento 15, emendamento 15 per quanto riguarda il
patrimonio immobiliare destinato alle attività produttive.
L'emendamento da noi proposto va in questa direzione: lo scorso
anno abbiamo discusso in finanziaria il conferimento dei produttivi
agricoli, caseifici e cantine vitivinicole a Vallée d'Aoste
Structure e questo emendamento va oltre un principio a nostro
avviso che pensavamo potesse essere interessante, quello di
alienare eventualmente il bene, cioè a terzi, alle cooperative
direttamente. Non so, ci sembrava, in questo momento, visto e
considerato le difficoltà di affitti, considerato che dovranno
probabilmente andare a intaccare il
de minimis
nel triennio
per poter pagare l'affitto a Vallée d'Aoste Structure...ci sembrava
interessante inserire una modifica dal punto di vista legislativo
per alienare a terzi il bene, e nulla c'entra il conferimento a
Vallée d'Aoste Structure, con l'emendamento n. 15. Grazie.
Presidente -
Ricordo che siamo sull'emendamento 17. C'è
qualcuno che chiede la parola rispetto alla proposta fatta dal
collega Chatrian? La parola al Presidente della Regione.
Rollandin (UV) -
Credo che le riflessioni che i colleghi
hanno fatto sul tema delle barriere architettoniche e del
superamento è un tema che assolutamente non può essere
sottovalutato. Diciamo che è stato trascurato per molto tempo, sia
dal pubblico che dal privato, anche se per il privato ci sono una
serie di interventi a favore...qui stiamo appunto parlando degli
edifici dell'Amministrazione regionale che, come il collega
sa...tra l'altro c'è una norma di legge che prevede che ci sia il
superamento delle barriere architettoniche. Quello più impegnativo
era il 2° comma, dove il collega Chatrian, come dico, si è reso
conto che se noi andiamo immediatamente...a parte il fatto che ne
abbiamo di tutti i colori di stabilimenti, ne abbiamo di vecchi,
abbiamo quelli dove gli uffici sono al 1° piano perché era così, e
quindi se ci sono le scale, se devo fare il superamento delle
barriere architettoniche, devo mettere un ascensore, cominciano
mille problemi, ci sono situazioni non facili da gestire, ecco, lo
dico perché...e poi bisognerebbe anche veramente vedere l'accesso
al pubblico, perché se io faccio qualcosa che utilizzo solo io,
insomma, è diverso dal fatto di...nei vari stabilimenti, la
condizione del superamento della barriera architettonica è
giustamente da verificare, dove c'è l'accesso al pubblico, perché
quello è il senso. Non è che questo vuol dire che non lo faccio
anche per me che gestisco, però per alcuni è diversa la norma,
quindi dove si dice:
"nei confronti dei soggetti privati che non
adempiono all'obbligo di cui al comma 1°, entro un
anno"
...ecco, minimo mettere tre anni, sapendo che poi
monitoriamo e vediamo se ci sono oggettivamente...fra un po'
vediamo quali sono le situazioni per poter anche avere contezza,
così lo possiamo accogliere.
Presidente -
Collega Bertin.
Bertin (ALPE) -
Grazie Presidente.
No, la questione è di principio generale, conosciamo le
problematiche che esistono. Tra l'altro questo emendamento non
avrebbe, in linea di principio, dei costi per l'Amministrazione o
perlomeno non ne avrebbe nel senso che se non si adeguano si cambia
il posto d'affitto, non il locatario, insomma...certo, non avrebbe
dei costi diretti. Comunque in ogni caso i costi sarebbero minimi.
Tre anni sono più che sufficienti per adeguarsi, mi sembra una
proposta di buonsenso. È accettabile e siamo contenti
dell'accettazione dell'emendamento. Grazie.
Presidente -
Quindi si accoglie la proposta del
Presidente della Regione di fare quel subemendamento? Entro tre
anni? Quindi si inserisce "entro tre anni". Con questo
subemendamento inserito nell'emendamento 17 di ALPE poniamo la
votazione. I colleghi sono pregati di votare. La votazione è
aperta. Votazione chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Dobbiamo votare l'articolo 32 che non ha nessun emendamento.
Prego i Consiglieri di procedere alla votazione. Votazione
chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Adesso, dopo l'articolo 32, c'è l'emendamento 19 di ALPE, che è
collegato anche alla discussione di ieri su quelli che sono i costi
della democrazia. La parola al collega Roscio di ALPE.
Roscio (ALPE) -
Sì, grazie Presidente.
È vero che già nella giornata di ieri si è discusso
abbondantemente dei costi della politica, ma riteniamo che sia
comunque utile cercare di fare ancora un passaggio, poiché è vero
che delle volte ci si ripete, ma su temi che riteniamo importanti
si sa che
repetita iuvant
. La nostra proposta è questa:
l'articolazione degli Assessorati dovrebbe essere non superiore a
6, quindi non andiamo a parlare di costi o di altre cose, ma gli
Assessorati possono anche essere...come dire? non superiori al
numero di 6. Quindi i risparmi noi volevamo utilizzarli per quel
famoso "fondo" di cui si è già discusso, credo che la questione sia
molto chiara, la questione è tutta politica. Noi riteniamo che in
questo momento, con il bilancio che c'è a disposizione, forse una
riarticolazione sarebbe opportuna, proprio per dare un segnale e
per risparmiare delle risorse non trascurabili. Grazie.
Presidente -
C'è qualche richiesta di intervento? Nessuna
richiesta di intervento? La parola al collega Donzel.
Donzel (PD-SIN.VDA) -
Sì, l'emendamento dell'ALPE arriva
da una battaglia che da anni anche noi conduciamo, ma, in linea con
l'emendamento che abbiamo presentato e non è stato accolto ieri,
noi dobbiamo astenerci su questo emendamento per coerenza di
comportamento in aula, perché noi abbiamo chiesto, sulla base anche
del lavoro che si era fatto, per quanto ci riguarda...nel gruppo di
lavoro per la riforma della legge elettorale dei Comuni, si andava
nell'idea di dire "mettiamo un tetto di spesa alla Giunta comunale,
lasciando che ciascuna Giunta si articoli secondo quelle che sono
le esigenze autonome del Comune". Noi, in quella sede, e poi con
l'emendamento che non è stato accolto ieri ed è stato bocciato,
ragioniamo in termini di un tetto di spesa della Giunta, che, in
effetti - questo ci allinea all'idea dei colleghi dell'ALPE - è
ipotizzato sul numero di 6 Assessorati, alla luce di quello che è
attualmente il bilancio regionale e gli impegni che ci sono. Chiaro
che, se ieri abbiamo detto una cosa, oggi non è che possiamo
votarne un'altra, quindi ci atteniamo alla linea sostenuta ieri.
Lavoriamo sull'idea del tetto di spesa della Giunta, c'è una
commissione che si è presa l'incarico di affrontare i costi della
politica, l'abbiamo detto ieri. Noi, in quella sede, in quella
commissione, diremo che il tetto...scusi? Ieri si è detto:
"facciamo un gruppo di lavoro che faccia seriamente un percorso di
riduzione sui costi della politica", e noi ribadiremo che, per noi,
il tetto, il costo complessivo della Giunta dovrà essere del costo
di 6 Assessorati e in quella sede, appunto, ribadiremo questo
concetto. Se poi per necessità un Governo riterrà opportuno
ampliare la partecipazione ad altri soggetti, lo farà ovviamente
non a carico dei cittadini, ma redistribuendo gli oneri tra i vari
Assessori, come io spero si debba fare.
Presidente -
Grazie. La parola al collega Laurent
Viérin.
Viérin L. (UVP) -
Sì, brevemente, solo per dire che
condividiamo le riflessioni del collega Donzel, visto che questo è
il metodo di lavoro che ci siamo dati anche per la riforma degli
Enti locali, al di là di fissare il numero oggi, sulla base delle
diverse sensibilità, il tetto massimo di spesa potrebbe adattare la
questione, comunque a limitare il costo totale del Governo e,
diciamo, con la stessa
ratio
con cui stiamo procedendo per i
Consigli comunali, procedere anche qui per l'Amministrazione
regionale. Quindi ci allineiamo alla posizione che è stata espressa
dal collega Donzel.
Presidente
- Grazie collega Viérin. Altri? Collega
Chatrian.
Chatrian (ALPE) -
Sì, solo una considerazione, ma a
livello di metodo di lavoro. Ieri è stato detto diverse volte,
anche da altri colleghi, al di là delle sensibilità di ogni singolo
gruppo e al di là dei gruppi di lavoro, che si sta comunque
lavorando su leggi che vanno a riorganizzare e a regolamentare
quello che è l'impianto generale, e in questo caso, per esempio,
per quanto riguarda il numero di Assessorati o che cosa. La cosa
che comunque non ha funzionato nel dibattito di questi tre giorni è
anche come sono stati - passatemi il termine - "confezionati" gli
emendamenti, perché non sono stati confezionati in modo da poter
discutere sull'argomento. Prima il Presidente Viérin diceva non
costi della politica o costi della democrazia, ma riorganizzazione
generale, insieme, mettendo insieme i vari tasselli, le varie
proposte dei singoli gruppi o della maggioranza. Chiederemmo che
per la prossima finanziaria ci sia comunque un
modus
operandi
, in modo da affrontare in modo coerente i vari temi.
Faccio l'esempio: noi discutevamo ieri i costi della politica, le
nostre proposte erano inserite all'articolo 15, le proposte di
altri colleghi erano inserite all'articolo 3...ma non si può, non
possiamo! Noi non siamo dei giuristi, ma non possiamo confezionare
così gli emendamenti che sono stati proposti dai singoli gruppi e
dalla singola maggioranza! Faccio un altro esempio, fondi di
rotazione: c'è l'emendamento n. 17 o 18 della maggioranza, mentre
la nostra proposta è all'emendamento n. 3. Io chiederei all'Ufficio
di Presidenza, al Presidente del Consiglio, ai dirigenti che sono
presenti in quest'aula, se fosse possibile per la prossima
finanziaria, mettere sul tavolo le proposte, e magari si trovano
anche delle sintesi comuni. Oltretutto, anche chi ci ascolta
dall'interno capisce di cosa stiamo parlando e dove vogliamo
comunque modificare l'impianto legislativo. Perché non è che siamo
arrivati adesso a discutere l'emendamento 19, al di là che siano
d'accordo o meno o i vari gruppi, però...non so, si parla adesso
della riduzione o dell'articolazione degli Assessorato il cui
numero non può essere superiore a 6... Lo metto come auspicio per
la prossima finanziaria: per chi dovrà affrontare la prossima
finanziaria, che quantomeno ci siano le condizioni per affrontarle
serenamente, e anche forse con un po' di armonizzazione.
Presidente -
Collega Chatrian, di questo abbiamo già
parlato anche ieri, e abbiamo anche condiviso alcune questioni,
bisogna raccordare gli uffici del bilancio con gli uffici del
Consiglio, anche per dare un miglior servizio sia interno che
esterno, come lei ha detto. Dopodiché, un'altra questione che
volevo dire è che questo tema l'ha ben sintetizzato il collega
Laurent Viérin, praticamente è un tema sul quale abbiamo già
discusso ieri, l'ha ben specificato il collega Bertschy, e quindi
certamente si discuterà anche di quello. Volevo anche dire che
questo emendamento ha anche una rilevanza costituzionale, quindi
c'è anche qualche difficoltà, onestamente, che sia inserito in
questa finanziaria. È una legge statutaria, non ordinaria. Quindi
con l'impegno che discuteremo anche di questo (ne abbiamo parlato
ieri) chiedo al gruppo dell'ALPE se lo può ritirare, perché
altrimenti non potremo votarlo. Va bene? La parola al collega
Roscio.
Roscio (ALPE) -
Solo per dire che manteniamo
l'emendamento e vogliamo che sia votato. Grazie. È un impegno
politico.
Presidente
- Va bene, si mette in votazione. Prego
colleghi. Votazione chiusa.
Presenti: 35
Votanti: 5
Favorevoli: 5
Astenuti: 30 (Baccega, Bertschy, Bianchi, Borrello, Cognetta,
Donzel, Fabbri, Farcoz, Ferrero, Follien, Fontana, Fosson,
Gerandin, Grosjean, Guichardaz, Isabellon, La Torre, Lanièce,
Marguerettaz, Marquis, Nogara, Péaquin, Perron, Restano, Rini,
Rollandin, Rosset, Testolin, Laurent Viérin, Marco Viérin)
Il Consiglio non approva.
Siamo adesso all'esame dell'articolo 33. All'articolo 33 non vi
sono emendamenti. Prego i Consiglieri di procedere alla votazione.
Votazione chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Articolo 34. Posso confermare lo stesso risultato? Stesso
risultato.
Colleghi, prima delle dichiarazioni di voto, adesso abbiamo
ancora da votare gli emendamenti ai due allegati. All'allegato A,
c'è l'emendamento n. 3 della II Commissione. Lo mettiamo in
votazione? Si può votare l'emendamento 3 della II Commissione.
Votazione aperta. Votazione chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Adesso abbiamo gli emendamenti del PD. Gli emendamenti 33 e 34
sono decaduti perché non è stato approvato l'emendamento n. 13.
Rimangono quindi gli emendamenti 35, 36, 37 e 38 del PD. Qualcuno
li vuole illustrare? La parola al collega Guichardaz.
Guichardaz (PD-SIN.VDA)
- Allora, rispetto al 33 e 34
ricordo solo che, sì, è decaduto perché non è stato approvato il
nostro emendamento n. 13, quello che in qualche maniera
riassemblava il finanziamento individuato per l'Istituto Don Bosco
al fondo complessivo che era il fondo relativo alla gestione
comunità minori e adolescenti e convenzione Istituto Don Bosco.
Ieri sera abbiamo spiegato che a noi pareva una blindatura inutile
individuare 2 milioni e 7 - che poi sono diventati adesso 3 milioni
- esclusivamente sul Don Bosco, e il restante milione e 350 sul
resto degli istituti di gestione comunità minori e adolescenti.
Auspichiamo che in un'ottica anche futura si cerchi di accorpare
capitoli simili all'interno del medesimo capitolo di bilancio,
perché altrimenti poi ci si vincola eccessivamente e diventa anche
anti-funzionale.
Rispetto all'emendamento 34, anche lì, noi non si capisce
l'esigenza di individuare 275 mila euro su un fondo tra l'altro di
325 mila ad esclusiva pertinenza della Cittadella dei giovani di
Aosta. Qua si tratta di un contributo che la Regione dà al Comune
di Aosta per la gestione della Cittadella. Non capiamo la
motivazione di fare dei provvedimenti
ad personam
. Avete
sprecato un articolo della finanziaria per dire: "diamo alla
Cittadella dei giovani 275 mila euro su un fondo complessivo di
325"! Cioè per il resto, per i giovani, rimangono 50 mila
euro...come se la Cittadella dei giovani, oggi, in Valle d'Aosta,
fosse solo ed esclusivamente l'unico soggetto abilitato a fare
politiche per i giovani, quando io personalmente sono pure andato a
fare le riunioni condominiali alla Cittadella dei Giovani e altre
questioni che mi pare non abbiano particolare attinenza con la
gestione; anzi, a quella riunione condominiale eravamo tutti
anzianotti e devo dire che di giovani proprio non se ne vedono.
Quindi noi ieri chiedevamo...va bene la Cittadella dei giovani, ma
di costituire il fondo per i giovani, per le politiche giovanili in
maniera complessiva e, magari, essere anche un po' più contenuti
quando si individuano dei contributi a carico di un'associazione,
di un'entità, perché a noi non pare assolutamente il caso. In ogni
caso l'emendamento presentato ieri non è passato, pazienza, la
prossima volta lo riproporremo.
Veniamo all'emendamento 35. Allora, intanto questi sono una
serie di emendamenti che io discuterò uno per volta, io e il
collega Donzel li discuteremo uno per volta e li metteremo al voto
uno per volta, perché vale la pena...sono degli emendamenti
specifici, forse una novità, perché anche lì ci hanno fatto
impazzire con le navette tra l'Assessorato al bilancio e, diciamo,
i nostri uffici legislativi, che non sapevano come scriverli. Sono
degli emendamenti che, di fatto, modificano le poste di bilancio
degli allegati e li spostano in altre poste di bilancio. Una roba
di una semplicità incredibile! L'emendamento 35 che cosa dice
sostanzialmente? Che si incrementa il finanziamento per interventi
a favore della famiglia, che mi risulta essere quest'anno di 10
mila euro, cioè si fanno tanti grandi proclami sulla famiglia,
sulle aggregazioni...famiglia comunque sia, eh, ovviamente noi non
vogliamo etichettare famiglie come l'entità precisa, la famiglia in
termini di aggregazione familiare di più persone, o anche del
singolo, in alcuni casi. Siccome facciamo delle grandi politiche
sulla famiglia, facciamo i convegni sulla famiglia invitando gente
da fuori, ci pavoneggiamo di essere quelli che hanno un'attenzione
per la famiglia...beh, abbiamo messo 10 mila euro! Allora, noi
crediamo che l'incremento di 40 mila euro in questo capitolo sia un
segnale forte da dare nella direzione della sussidiarietà, cioè
l'idea che il pubblico veda soggetti della società civile, persone
che hanno intenzione di aggregarsi, persone che hanno intenzione di
fare dei ragionamenti, li veda come soggetti, non come...diciamo
persone esterne, ma come soggetti importanti per fare delle
politiche.
Chiediamo quindi lo spostamento di 40 mila euro su interventi a
favore della famiglia, contributi e realizzazione progetti di
imprenditorialità familiare per servizi di natura assistenziale ed
educativa, prelevando il corrispondente dallo stanziamento previsto
per il finanziamento finanziario al Consorzio degli Enti locali
della VdA che, vi ricordo, questo Consorzio, il CPEL, prende per il
suo funzionamento 1.605.000 euro l'anno. Quindi pensiamo che sia
opportuno effettuare questo trasferimento. Grazie.
Presidente
- Grazie. Qualcuno prende la parola? Mettiamo
in votazione questo emendamento. L'emendamento 35 all'allegato A
del PD. Prego colleghi. Votazione chiusa.
Presenti: 34
Votanti: 10
Favorevoli: 10
Astenuti: 24 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco Viérin,
Fabbri, Gerandin, Grosjean, Nogara, Rosset, Laurent Viérin)
Il Consiglio non approva.
Colleghi, prima di passare all'emendamento 36, chiederei due
minuti di sospensione come concordato nella Conferenza dei
Capigruppo, ieri, per organizzare i lavori. Visto che siamo
praticamente in chiusura, è bene che vediamo come procedere.
Grazie.
Si dà atto che la seduta è sospesa dalle ore 12,21 alle ore
12,31.
Viérin M. (Presidente)
- Prego colleghi, riprendiamo i
lavori. La Conferenza dei Capigruppo, dopo l'esame della
situazione, ha mantenuto l'orario prefissato, quindi si fermano i
lavori alle 13 e riprenderanno alle 15,30.
Siamo all'emendamento 36 del PD. Chi chiede la parola del PD? La
parola al collega Donzel.
Donzel (PD-SIN.VDA)
- Grazie Presidente. Presento questo
emendamento che ha un tema che riguarda...
Presidente
- Un po' di silenzio per cortesia!
Donzel (PD-SIN.VDA)
- ...il finanziamento agli istituti
di patronato e di assistenza sociale operanti in Valle d'Aosta, i
CAF dei sindacati, cioè le associazioni dei sindacati. Questo è un
aspetto molto delicato e importante, non soltanto oggi, che è una
giornata importante di sciopero generale...e qui mi permetto di
dire che guardo con attenzione e anche con favore ad alcuni temi
che sono portati in piazza oggi dai lavoratori e dai cittadini
italiani, che appunto lamentano le difficoltà del lavoro e la crisi
che colpisce soprattutto i più deboli... Spero che quello spirito
che ha animato per esempio una parte del dibattito, cioè il
rivolgersi allo Stato per difendere l'autonomia, sia anche uno
spirito che vuole intendere rivolgersi allo Stato anche per
difendere il lavoro e i diritti del lavoro, cioè che questa
Assemblea sia anche unita nello spirito di rivendicare diritti
fondamentali del lavoro come stanno facendo i nostri cittadini con
una bella manifestazione, oggi.
Allora, noi che cosa diciamo? Che questi servizi sono
fondamentali e sono dei veri e propri servizi alla persona, aiutano
in molti casi dei cittadini a trovare la strada giusta per
compilare correttamente una domanda e magari riuscire a ottenere
una pensione, che altrimenti senza un supporto, senza l'aiuto di
persone specializzate e preparate in questo campo, alle volte si
perdono. Ci sono stati casi concreti, in Valle d'Aosta, di
lavoratori che soltanto a causa della loro disinformazione hanno
perso la possibilità di andare in pensione, oppure non l'hanno
sfruttata nei tempi dovuti. Sembra una cosa impossibile, perché
tutti ci diciamo: "quando andremo mai in pensione?", ma per esempio
ci sono dei casi in cui delle persone sono andate in pensione con
un anno di ritardo perché non avevano compilato la domanda nel
giorno giusto, altre addirittura che sono state ancora più
penalizzate. Quindi il servizio offerto da queste associazioni
sindacali attraverso i loro patronati è un servizio fondamentale,
proprio in un momento difficilissimo di crisi economica, proprio in
questo momento di grandissima sofferenza, dove tantissime persone
devono ricorrere per esempio all'istituto dell'ASPI, cioè di quella
che una volta era l'indennità di disoccupazione.
È quindi con una particolare attenzione che rivolgiamo questo
appello al Governo regionale di riflettere sul fatto che l'anno
scorso erano previsti 70 mila euro a sostegno di questi patronati e
che quest'anno si vorrebbe ridurli di 20 mila euro. Ovviamente noi,
al momento in cui abbiamo scritto questo emendamento, abbiamo fatto
riferimento a un certo capitolo da dove andare a prelevare questo
finanziamento. Ricordo che, soltanto oggi, l'approvazione di
emendamenti presentati dal PD da parte del Governo regionale
comporta un risparmio di spesa per le casse regionali che si
aggirano intorno ai 200 mila euro. Quindi in qualche modo diciamo:
"non siamo qui a incrementare la spesa"; siamo qui a dire:
"garantiamo che i servizi fondamentali alla persona attraverso gli
Enti di patronato non penalizziamo le persone più deboli e in
qualche modo abbiamo dimostrato di aver avuto la capacità di
recuperare le risorse", quindi auspichiamo che questo emendamento
sia accolto nell'interesse della nostra comunità.
Presidente
- Altri che chiedono la parola? Siamo
sull'emendamento 36 del PD, in merito all'allegato A. Non c'è
nessuno che chiede la parola? Poniamo in votazione l'emendamento
36. Votazione chiusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Emendamento n. 37 del PD. La parola al collega Guichardaz.
Guichardaz (PD-SIN.VDA)
- Grazie Presidente.
Piuttosto frustrante parlare con nessuno...avete fretta, vedo il
Presidente che continua a dire "dài, dài, dài, votiamo, dài, dài,
dài"...quando siamo qua, invece, a discutere di questioni che
secondo noi, invece, meriterebbero quantomeno un minimo di
risposta. Avete votato sui contributi per le persone disagiate, per
i progetti di familiarità, anche per i nuclei monofamiliari senza
uno straccio di replica, manco a dire "siete dei fessi"; adesso
avete votato e vi siete astenuti sul contributo dei patronati che
fra l'altro adempiono a un sacco di compiti in capo agli Enti
locali senza dire "siete dei fessi" e senza dire una parola...devo
dire che è veramente frustrante! Sembra di parlare con i muri, ma
si vede che avete fretta di arrivare all'una per farvi il vostro
pranzetto o per andare a riposarvi...beh, invece noi siamo ancora
qua e, emendamento per emendamento, lo vogliamo discutere! Poi se
non volete dirci che siamo degli incompetenti, che facciamo delle
scemenze, va bene, non ci sono problemi!
Allora, torniamo a noi, emendamento n. 37. C'è un gran parlare
di volontariato, di sussidiarietà, ci riempiamo tutti la bocca
dell'utilità di queste persone che danno il loro tempo a titolo
gratuito, che si associano insieme, che fanno le cose per aiutare
la comunità, per aiutare i soggetti più deboli, magari per portare
i nostri ragazzi la domenica fuori a fare delle attività, gli
scout
ad esempio, o altre associazioni, ci riempiamo tanto
la bocca, e...cosa abbiamo fatto? Siamo passati da 116 mila euro
dell'anno scorso di finanziamento al volontariato a...quanto? A 36
mila euro, quest'anno! Non avete "ranzato" in nessun capitolo delle
cifre così consistenti! Da 116 mila euro a 36 mila euro! Avete
ridotto di tre volte il volontariato! Qua dentro ci sono delle
forze politiche che hanno fatto campagna elettorale mettendosi la
medaglietta dei paladini del volontariato...beh, il bel risultato è
che avete "trimezzato" i finanziamenti al volontariato! Guardo voi
della Stella Alpina, che fate la campagna elettorale e non vi
perdete una manifestazione né degli
scout
, né una di quelle
delle torte, né una manifestazione, siete sempre lì, tranne poi
accettare di tagliare il capitolo relativo al volontariato,
all'associazionismo di promozione sociale, contributi
organizzazioni al volontariato. Beh, i soldi ve li abbiamo trovati,
vi abbiamo trovato 84 mila euro dal trasferimento finanziario al
Consorzio degli Enti locali della Valle d'Aosta...siccome si
aiutano gli Enti locali, siccome il volontariato non è solo
sussidiario - l'avete detto voi quando si parlava dei volontari del
soccorso - ma è addirittura sostitutivo, in moltissimi territori,
dell'incapacità magari del pubblico di sostenere questi costi. Beh,
allora noi pensiamo che sia opportuno, in questo caso, cercare di
rimpolpare. Tra l'altro, ieri vi abbiamo fatto risparmiare più di
100 mila euro tirandoli via alle commissioni
performance
e
altro, se non ritenete di togliere il milione e 605 mila euro dato
per il funzionamento del CPEL, non è per il funzionamento degli
Enti locali o per i servizi, funzionamento dell'entità CPEL!
Presidente
- Grazie collega. Altre richieste di
intervento? Non ci sono richieste di intervento. Metto in votazione
l'emendamento n. 37. La votazione è aperta. Votazione chiusa.
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Abbiamo adesso l'emendamento n. 38 del PD. C'è qualcuno che lo
vuole illustrare? La parola al collega Donzel.
Donzel (PD-SIN.VDA)
- È possibile coniugare l'esigenza di
lavoro, la fame di lavoro che c'è in Valle d'Aosta con lo sviluppo
economico di questa Regione? Noi ci proviamo con il piccolo
emendamento 38, che si aggiunge ai tanti presentati dalle forze di
opposizione in questa direzione, che mira a finanziare il capitolo
"mostre e castelli". Abbiamo avuto modo di vedere come i nostri
castelli sono chiusi in orari che sono appetibili al turismo che
viene in Valle d'Aosta. Speriamo che arrivi presto la neve, si
viene in Valle d'Aosta per sciare, quindi si sta sulle piste di
sci, spero...ecco, una cosa che segnalo al Presidente: spero che
questa cosa antipatica che ho letto della Monterosa Ski, che ha
sfruttato la giornata di sciopero per promuovere gli impianti, sia
una cosa che abbia a sparire nella storia degli impianti di sci
della Valle d'Aosta. Oggi, sulla pagina Facebook della Monterosa
Ski, anzi, ieri, hanno scritto: "Domani è sciopero, ragazzi tutti
sulle piste a sciare". Allora, non mi sembra questo il modo di
interpretare uno sciopero, perché uno sciopero ha diritto al
rispetto per le motivazioni che ha; dall'altra parte io vorrei
capire che idea hanno questi signori dello sciopero, cioè, se dici
"sì" allo sciopero è perché la gente va in piazza a manifestare,
non va sulle piste di sci a sciare, ecco, quindi trovo che forse
quel lavoro di promozione turistica che bisogna fare...bisogna
stare anche attenti a chi si mette a fare il
promoter
, che
non strumentalizzi in questa maniera becera un'importante
manifestazione come lo sciopero generale. Scusate la parentesi, ma
mi è venuto questo
flash
sulla gente che viene a sciare in
Valle d'Aosta.
Allora, dicevamo che in alcuni castelli - ne abbiamo parlato con
l'Assessore - si era valutato che c'era la necessità di valorizzare
il più possibile le aperture. È chiaro che la coperta è cortissima,
ma allora noi ci siamo chiesti in particolare che senso ha
aumentare i finanziamenti all'IVAT...non agli artigiani, eh, stiamo
bene attenti, perché una cosa è dare soldi...anche qui, non cadiamo
nelle trappole che disseminate su questo percorso, perché una cosa
sono le leggi per sviluppare l'artigianato in Valle d'Aosta,
un'altra cosa sono le leggi che vanno a finanziare i vostri sodali
che distaccate qua e là con incarichi di dirigenza e
quant'altro.
Allora, noi vogliamo che ci sia lavoro per i giovani e per i
precari attraverso forme come quelle di implementare le mostre e i
castelli che danno quella qualità all'offerta turistica valdostana,
per cui uno viene, si fa la sua giornata di sci in Valle d'Aosta,
può trovare qualcosa di aperto dopo le 5, perché probabilmente
questa esigenza può emergere, e quindi bisogna rafforzare questa
cosa. Lo stesso ragionamento vale naturalmente anche per i periodi
primaverili, autunnali ed estivi, dove sicuramente aumentare la
possibilità di fruire di mostre e castelli è un'esigenza della
nostra offerta turistica. Tra l'altro, come avevo già detto, questa
cosa va anche ad aiutare quelli che, esercitando liberamente la
professione di guida turistica, hanno spesso lamentato che orari
troppo ridotti impediscono a loro anche di esercitare la loro
attività: hai un gruppo, vai a vedere dove vuoi portarlo e, ahimè,
non c'è l'apertura, o è chiuso, o c'è un altro gruppo impegnato!
Quindi questo è lo spirito dell'emendamento 38.
Presidente
- Grazie collega Donzel. Colleghi che chiedono
la parola? Nessuno chiede la parola? Pongo in votazione
l'emendamento 38...chiedo scusa, collega Laurent Viérin. La parola
al collega Laurent Viérin.
Viérin L. (UVP)
- Mi scuso, Presidente, pensavo che ci
fosse una risposta a questa sollecitazione.
Noi condividiamo il discorso della questione dell'apertura dei
castelli e bisogna che si faccia chiarezza, cioè bisogna capire -
lo chiediamo all'Assessore al turismo e all'Assessore alla cultura
- se i castelli sono ancora una priorità, perché per tenere aperti
così i castelli non ha nessun senso! Parlate con le guide, parlate
con gli utenti, parlate con qualsiasi operatore del
settore...abbiamo investito per anni su un concetto e sulla
questione che dai castelli come
enclos
di bellezza si
passava a un utilizzo più fruibile, litigando con gli esperti,
cercando di andare anche in controtendenza rispetto a una filosofia
che vede i monumenti come qualcosa che non si deve toccare. Allora,
abbiamo un progetto nel castello di Aymavilles con un ascensore
nella torre, abbiamo discusso con la Commissione beni culturali per
ottenere questa cosa, stiamo facendo ingenti investimenti, sono
stati fatti ingenti investimenti su tutti i castelli della Valle,
anche attraverso l'utilizzo di fondi europei...l'ultimo, collega
Péaquin, è il castello di Arnad, lì abbiamo preso le nostre
professionalità, siamo andati direttamente in Francia a cercare i
partner
, ci siamo fatto un mazzo tanto per cercare di
valorizzare quello che è un gioiello del nostro territorio,
eventualmente per valorizzare i prodotti tipici e, diciamo, le
eccellenze del nostro territorio. Abbiamo aperto il castello
Gamba...li colleghiamo e sarebbero da collegare maggiormente col
forte di Bard, affinché non si faccia poi tutto lì, chiaramente
facendo morire tutto il resto, creiamo questa rete dei beni
culturali differenziando l'offerta da un punto di vista
territoriale e da un punto di vista dei contenuti, ma diciamoci
oggi se crediamo nei monumenti e in particolare nei castelli! Ci
abbiamo messo tre-quattro anni per capire che il mercatino di
Natale andava fatto al Teatro Romano...adesso tutti "eh, è
bellissimo", all'inaugurazione grandi parole sul Teatro Romano, ma
quando era stato proposto in origine nessuno aveva
considerato...non lo dico qui, ma nei confronti di chi lo
organizza...nessuno, quel luogo lì non andava valorizzato perché
probabilmente l'idea era venuta da qualcun altro. Questo era il
clima che c'era nel sistema, ecco, questo era il clima, che mi
risulta tra l'altro ci sia ancora un po' e che serpeggi tra gli uni
e gli altri. Allora diciamo questo per dire: "benissimo, abbiamo
fatto la
Film Commission
istituita attraverso legge, un Ente
che attrae qui produzioni per promuovere i nostri castelli, e
quando arrivano poi tutti a far la foto con l'attore, tutti a dire:
"benissimo, è arrivato un film nelle nostre
location"
...e
poi chiudiamo i castelli!
Allora, questo emendamento è un emendamento che è importante,
perché al di là del tecnicismo, solca un varco per il futuro:
volete o non volete promuovere la Valle d'Aosta anche attraverso i
suoi castelli? Sennò torniamo al discorso dei colleghi dell'ALPE
l'altro giorno. Noi ci siamo agganciati a una loro sollecitazione,
dicendo: "ma qual è il prodotto Valle d'Aosta che veicoliamo fuori?
Qual è? Cos'è che vendiamo noi, oggi? Qual è il prodotto? I
castelli fanno parte di questo prodotto o no?". Oggi ci risulta di
no, perché si è disinvestito sulla questione delle manutenzioni, si
è disinvestito sulla questione del personale, si è disinvestito
adesso automaticamente e indirettamente sugli orari...ma
chiudiamoli! Chiudeteli! Se credete che chiudere i castelli sia la
politica turistica della Valle d'Aosta, chiudeteli! Ma ditecelo,
ditecelo! Perché noi non ci siamo...poi possiamo anche valorizzare
tutto il resto, anzi, sicuramente va valorizzato tutto il resto, ma
abbiamo cento fra castelli, caseforti e, diciamo, parte medievale
da valorizzare, avevamo elaborato tutto un concetto da rilanciare
anche attraverso eventi collaterali come il Festival del Medioevo,
perché volevamo connotarci...pochi hanno gli
atout
che noi
abbiamo. Allora, è una piccola...è un messaggio che arriva
attraverso una norma tecnica, però diteci se questo è il
futuro!
Presidente
- Grazie collega. La parola all'Assessore
Rini.
Rini (UV)
- Grazie Presidente. Grazie anche al
collega.
Sicuramente questo è un tema molto importante, ci sta a cuore, e
condividiamo tutto quello che lei ha ben detto e ben sviluppato in
quest'aula. Siamo assolutamente consci della criticità che è
presente su questa tematica, lei ha parlato soprattutto di
manutenzioni, ma anche per quanto riguarda l'orario di apertura. Vi
è un tavolo di confronto aperto e continuo anche con l'Assessorato
del turismo, stiamo cercando di mettere in rete le varie sinergie,
lo abbiamo detto più volte, anche contattando...giustamente lei ha
parlato per esempio delle guide, le guide turistiche, le abbiamo
ricevute, e con loro siamo in contatto per cercare soluzioni che
possano anche trovare sinergie tra il pubblico e il privato,
insomma, che poi è un po' anche quella che è l'ottica che già era
stata intrapresa nel passato e che stiamo cercando di portare
avanti, così anche come il mettere in rete quelli che sono i beni
sul territorio. Ha citato il forte di Bard, con il quale si sta
avviando una forte collaborazione, penso per esempio all'ultima
iniziativa che è appena stata approvata, "Un Forte...in Gamba", che
ha messo in rete i due monumenti; è un primo passo, ovviamente, e
dobbiamo continuare su questa linea. Oggi abbiamo approvato in
Giunta una delibera sulle
card
dei castelli, il problema
degli orari va risolto, saremo sicuramente attenti su questo, per
cercare proprio, intanto con le nostre risorse, di modulare meglio
quelli che sono gli orari, su questo avevamo anche discusso con il
collega Donzel, che aveva portato credo degli ottimi suggerimenti,
ma anche per trovare dei partenariati, delle collaborazioni e delle
sinergie con privati, Enti e associazioni.
Presidente
- Grazie Assessore. La parola al collega
Donzel.
Donzel (PD-SIN.VDA)
- Grazie Presidente.
Io credo che non siamo sulla stessa linea, nel senso che, per
quanto ci riguarda, bisogna assolutamente reperire risorse in
un'attività che è produttiva. Prima il collega Viérin, con
l'esperienza e la conoscenza di questa cosa, ha fatto un ampio
quadro della situazione. C'è un progetto o c'è semplicemente quella
cosa del "ti taccono l'orario con..., chiudo mezz'ora prima al
mattino, apro mezz'ora al pomeriggio"...non è questo! È che bisogna
implementare il personale, l'ho detto in modo chiaro, andando dove?
A prelevare magari del denaro dove ci sono quei fatidici personaggi
che si aggirano in consigli di amministrazione, luoghi strani tipo
l'IVAT, che non c'entra con l'artigianato, quello da finanziare,
quello che produce ricchezza, valore aggiunto della Valle
d'Aosta.
Allora, il messaggio è chiarissimo: si vuole andare a potenziare
il personale che lavora offrendo un servizio alla collettività, che
sta facendo turismo, quindi è un servizio che diamo agli operatori
turistici oppure no? Noi, ovviamente, abbiamo cercato di reperire
le risorse qua e là, ma, ripeto, gli emendamenti votati prima hanno
portato a un risparmio di circa 200 mila euro, non è che...cioè,
che ne fate di quelli, scusi? Ve li tenete? Questo è il
ragionamento che sto facendo.
Presidente
- La parola alla collega Morelli.
Morelli (ALPE)
- Merci Président.
Qualche considerazione, a margine di questo emendamento,
sollecitata anche un po' dagli interventi dei colleghi: siamo il 12
dicembre, gli impianti sciistici aperti della nostra Regione credo
non arrivino alla metà del totale, non sappiamo se si riuscirà ad
aprirli e quando. Questa è una tendenza, comunque, che gli esperti
di climatologia ci segnalano ormai da tanto tempo. Lo scorso fine
settimana, nonostante la mancanza di neve, erano aperti alcuni
impianti che hanno visto in effetti una grande affluenza, ma il
resto della Regione, nonostante la mancanza di neve, è stato
oggetto di un'affluenza grossa da parte dei turisti. Questo vuol
dire che la nostra Regione ha delle attrattività che vanno al di là
dello sci, anche in inverno: sicuramente i castelli, sicuramente il
Marché Vert Noël
, sicuramente l'enogastronomia, sicuramente
la natura e la voglia che la gente ha oggi di usufruirne, di
camminare, sicuramente il benessere, le terme...ma tutto questo non
è promosso! La gente viene in Valle d'Aosta e non lo sa, ed è
stupita dal fatto che abbiamo la densità di castelli più alta
d'Europa! Vengono qui e lo scoprono qui, perché nessuno glielo
comunica all'esterno che abbiamo una città romana che è una Roma in
miniatura! Quindi, in questo senso, veramente se ci si crede, non è
solo questione di andare ad ampliare l'orario dei castelli, che è
sicuramente deficitario, ma non solo dei castelli gestiti
direttamente dalla Regione, bensì anche quelli gestiti dalle
fondazioni.
Io ve lo dico per esperienza: ho cercato nei giorni scorsi di
dare delle informazioni ad ospiti nostri sull'orario di apertura
dei castelli. Allora, riuscire attraverso il sito della Regione, i
siti del turismo, a capire quali sono gli orari dei singoli
castelli...ma sapete quant'è laborioso? E poi, castello di Introd,
gestito dalla Fondation Grand-Paradis...alla fine, disperata, ho
telefonato all'
Office du tourisme
e mi hanno detto: "il
castello di Introd era aperto sabato 6, per domenica 7 e lunedì 8
bisogna prenotare". Mi danno un numero di telefono, telefono a
questo numero, c'è una segreteria telefonica che mi dice: "gli
uffici della Fondation sono aperti dal lunedì al venerdì
dalle...alle...". Beh, se questa è la risposta che noi diamo ai
turisti che vengono in Valle d'Aosta, nonostante la nostra politica
turistica, credo che rimaniamo tutti basiti! Veramente, è un
impegno che dobbiamo prenderci con una convinzione enorme, e quanto
detto dall'Assessore al turismo sulla riorganizzazione delle
strutture va fatto in tempi brevissimi. Prendiamoci a cuore questo
settore, perché è l'unico settore che può dare risposte economiche
nell'immediato, in tempi brevi.
Presidente
- Grazie collega. Altri? Non vedo altri che
chiedono la parola. Passiamo alla votazione? La parola al
Presidente della Regione.
Rollandin (UV)
- Ha messo in evidenza alcuni aspetti che
credo non possano essere in qualche modo sottaciuti, che ci siano
queste problematiche. Adesso, nello specifico dell'emendamento,
credo che il discorso del togliere all'IVAT per mettere qui non è
funzionale, non risolve. Credo che sia più giusto impegnarci, come
abbiamo fatto su altre tematiche, su questo tema la riflessione
generale è già stata anticipata...però questo, con quello che ha
detto la collega Morelli prima...credo che sia nella logica di una
evidente volontà di tutti non banalizzare gli investimenti che sono
stati fatti. Non dimentichiamo che su tutti questi castelli sono
stati fatti investimenti importanti: alcuni sono stati comprati, su
quelli che non erano di proprietà si è intervenuti con milionate,
non è che possiamo banalizzare questo! Allora, ci prendiamo
l'impegno quanto prima, tenuto conto di questa iniziativa (gli
Assessori comunque hanno risposto), di fare, non in tempi da
vedere, ma nel più breve tempo, una riunione che permetta di dire
quali sono le criticità che possono essere risolte anche con
interventi immediati, legati sia a orari (che quindi possono avere
un intervento), sia alla presenza di personale (che possa garantire
una fruibilità maggiore). Ecco, su questo credo che dobbiamo
ammettere che ci sono sicuramente dei punti deboli, l'abbiamo
detto, non lo risolviamo con questo.
Prendiamo atto che questo emendamento è stato lo spunto per
arrivare a determinare alcune cose, di questo ce ne facciamo
carico, ecco, però teniamo conto che il non-voto di questo
emendamento non deve essere interpretato come se abbandonassimo la
questione o non venisse trattata, anzi, esattamente il contrario,
perché non possiamo togliere oggi questi soldi all'IVAT, che, mi
permetto di dire, come funzionamento in sé è già ridotto all'osso,
anche l'IVAT; rispetto ai finanziamenti di alcuni tempi addietro,
l'IVAT oggi ha un finanziamento per lo stretto indispensabile.
Grazie.
Presidente
- Grazie Presidente. La parola al collega
Donzel.
Donzel (PD-SIN.VDA)
- Una finanziaria serve anche per
mettere dei numeri, perché sennò ci si perde. Allora, ovviamente si
scrivono degli articoli, e voi stessi avete emendato più volte il
testo attraverso emendamenti di maggioranza. Il ragionamento è che
qui si prevedevano 280 mila euro. Io ho fatto un preciso
riferimento a quasi 200 mila euro circa che si sono andati a
risparmiare con gli emendamenti che abbiamo votato prima. Non entro
nel merito del perché abbiate aumentato di 100 mila euro l'IVAT,
cioè mentre tutti vanno in calo l'IVAT ha più 100 mila euro...no,
vabbè, una valutazione che avrete fatto voi di...allora io dico:
"mettete 100 mila euro in più all'IVAT"...è una questione vostra,
noi dovevamo cercare dove metterli, siamo andati a prenderli da chi
ne aveva di più per metterli a chi ha bisogno. Ma se noi abbiamo
ottenuto 55 mila euro di risparmio dal posto...diciamo
dell'aiutante del Presidente del Consiglio, 45 mila euro dalla
questione dell'ARRS, altri 100 mila euro circa da un altro
emendamento che è stato approvato, ma è possibile dire che ci si
impegna a mettere su quel capitolo per il personale 200 mila euro?
No, circa, perché se è solo la chiacchierata con l'Assessore
Marguerettaz, che è una persona di una simpatia estrema, andiamo in
giro in tondo e non arriva un euro su quel capitolo! Non so se ho
reso l'idea... Se invece lei, Presidente, dice: "beh, alla luce di
quei risparmi che abbiamo ottenuto di là possiamo impegnarci a
mettere qualcosa in più di 100 mila euro su quel capitolo lì",
certo che questa cosa...io lo ritiro anche l'emendamento, eh, non è
che devo essere qui ad insistere per fare un sub-emendamento qui,
ma ci dev'essere un impegno di cifre, perché sennò è la
chiacchierata sul "abbiamo ridotto di 5 minuti al mattino, spostato
di 5 minuti al pomeriggio"...non è quella roba lì, non
funziona!
Presidente
- Altri? La parola al Presidente della
Regione.
Rollandin (UV)
- Credo che sia difficile oggi
quantificare una cifra che sia adeguata a far risolvere il problema
che è stato posto. L'impegno che ci prendiamo, non nei 200 mila,
non abbiamo quantificato né i 100 mila, né i 200 mila, quello che è
necessario per dare al settore, in particolare quello dei castelli
che abbiamo riferito, la possibilità di avere il personale adeguato
a risolvere la problematica che ha detto. Questo è l'impegno che
prendiamo. Non possiamo quantificare, nel senso che mi sembra
corretto fare un'analisi di questo che ci dica: "Bene, sono
corrette così? Benissimo! Quanto comporta questo come
finanziamento? Son 60 mila, son 70 mila?"...si mettono quelli che
sono necessari.
Presidente
- Grazie Presidente. Quindi mi sembra che
l'emendamento è ritirato, collega Donzel. C'è però ancora la
richiesta di intervento del collega Laurent Viérin.
Viérin L. (UVP)
- Solo per ringraziare e prendere atto
con soddisfazione della disponibilità, perché questo è un tema che
durante quest'anno è stato tante volte sollecitato, anche in
commissione, su due temi: uno, effettivamente gli investimenti per
mantenere questo patrimonio, affinché - lo diciamo anche e
soprattutto all'Assessore alla cultura - la Valle d'Aosta non
faccia la fine di Pompei, perché effettivamente la manutenzione con
non grosse cifre annuali può essere quello che mantiene gli
investimenti fatti nel passato; dopodiché, appunto, la questione
della promozione. Noi, come abbiamo già dato la disponibilità in
commissione, la ridiamo, ecco, diamo disponibilità a lavorare in
condivisione, in commissione, sulla valorizzazione di questo
settore. Concludo dicendo che basti pensare che ancora oggi sulle
brochure
dell'Assessorato del turismo c'è il castello
Sarriod de la Tour, che è uno dei pochi castelli chiusi.
Presidente -
Grazie Laurent Viérin. Allora, l'emendamento
è ritirato. Direi solo di votare l'allegato A, a chiusura di tutti
gli emendamenti, proprio perché almeno così nel pomeriggio partiamo
con l'analisi dell'allegato B. Quindi si mette in votazione nel suo
complesso l'allegato A. I Consiglieri sono pregati di votare.
Votazione chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Viérin Laurent)
Il Consiglio approva.
Ci vediamo alle 15,30. Grazie.
---
La seduta termina alle ore 13,08.
