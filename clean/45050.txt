Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1871 del 6 ottobre 2022 - Resoconto
OGGETTO N. 1871/XVI - Interpellanza: "Rinnovo del contratto
del comparto unico regionale per il triennio 2019/2021".
Bertin (Presidente) -
Punto n. 26. Per l'illustrazione,
ha chiesto la parola la consigliera Minelli, ne ha facoltà.
Minelli (PCP)
-
Sappiamo e credo che sia noto a
tutti, non solo qui ma anche all'esterno, che il contratto dei
dipendenti del comparto unico regionale è scaduto quattro anni fa,
nel 2018, e non è ancora stato rinnovato, nonostante se ne sia
discusso parecchio e ci siano molte sollecitazioni al riguardo.
Nel mese di settembre, come era però già accaduto anche molto
tempo prima, cioè a novembre 2021, alcune sigle sindacali della
funzione pubblica hanno convocato delle assemblee un po' in tutta
la Valle, proprio centrate sul mancato rinnovo di questo contratto
per il triennio 2019-2021 e per definire le opportune forme di
protesta. Poi altre sigle hanno anche organizzato delle forme di
mobilitazione diversa, come abbiamo visto la settimana scorsa anche
davanti a Palazzo regionale. Già a partire dal mese di maggio e poi
fino all'estate e ai giorni scorsi, sui mezzi di informazione sono
apparse delle notizie che riportavano la proclamazione dello stato
di agitazione da parte delle sigle, anche proprio per la mancata
convocazione dei sindacati per il rinnovo di questi contratti e per
una sostanziale inerzia della parte datoriale.
A livello nazionale è stato sottoscritto a inizio maggio il
contratto dei lavoratori statali e anche i dipendenti delle Regioni
a statuto ordinario hanno visto rinnovati i loro contratti. Non c'è
un collegamento diretto con il contratto regionale, lo sappiamo,
però questo mette anche in evidenza che la Regione è in sostanza
ferma e credo che non sia più possibile adottare, come motivazione,
la pandemia, che ha ritardato tutto, perché ormai la pandemia
diventa un po' una giustificazione per tutto quello che non
funziona.
È vero che a giugno alcune sigle avevano accettato una procedura
di raffreddamento con delle scadenze stabilite, ma anche queste
scadenze poi non sono state pienamente rispettate.
Il contratto del comparto unico nella nostra Regione riguarda
circa cinquemila dipendenti: si va dai funzionari regionali agli
educatori, agli amministrativi, ai dipendenti delle politiche
sociali, eccetera. Sono giustamente preoccupati, e direi anche
arrabbiati, anche perché la prima richiesta di rinnovo da parte
sindacale risale al gennaio 2021, quindi fra poco saranno due anni,
ed è un tempo decisamente lungo. Ci sono stati ovviamente degli
incontri, però non si è affrontata in particolare la questione
economica per tutte le categorie dei dipendenti.
A noi pare che non si possa più mantenere un ritardo nelle
trattative, soprattutto tenuto conto che stiamo vivendo una fase
sociale ed economica che è di particolare difficoltà per tutti. Le
misure di aiuto alle imprese e alle famiglie sono indispensabili
per il mantenimento dei livelli minimi di benessere e possono
essere portate avanti e sostenute soltanto da un'Amministrazione
che è ben funzionante in tutte le sue componenti e che dev'essere
giustamente riconosciuta e valorizzata. È infatti più che evidente
il rischio concreto di ledere dei diritti che sono di tipo
contrattuale di un personale essenziale che lavora da tempo anche,
lo sappiamo tutti, in situazioni di carenza organica
significativa.
Abbiamo letto in questi giorni nel comunicato degli impegni
della Giunta che l'altro ieri, il 4 ottobre, il Presidente ha
partecipato alla riunione del COREPOC, Comitato regionale per le
politiche contrattuali.
Voce fuori microfono.
... sì, certamente... ha partecipato in qualità di Presidente.
Si partecipa anche se si è Presidente, almeno io spero che si
partecipi, che vuol dire essere parte attiva. Quindi forse potrà
informarci sull'esito di quest'incontro.
Quello che vorremmo sapere, anche alla luce di questi ultimi
incontri, è quali sono i motivi che hanno determinato e che
determinano il perdurare del mancato rinnovo dei contratti, che
sono indispensabili per il recupero del potere d'acquisto dei
dipendenti regionali e anche strumento di una politica efficace del
welfare
. Quante sono poi le risorse finanziarie necessarie e
disponibili al rinnovo dei contratti, quali sono le azioni che
l'Amministrazione intende intraprendere per dar corso e per
assicurare un buon esito di queste trattative sindacali, per
evitare il disagio ai lavoratori dipendenti e il venir meno del
loro supporto all'attuazione di misure di sostegno, che sono di
sostegno alla collettività e di supporto alle imprese e alle
innovazioni. Penso a tutte le pratiche che sono collegate al PNRR,
agli aiuti economici che sono stati stanziati anche recentemente,
agli interventi sociali; tutto ciò potrebbe venir meno qualora
questi dipendenti fossero spinti a forme di mobilitazione. Infine
quali sono i tempi entro cui la parte datoriale intende avviare
concretamente e soprattutto concludere queste trattative.
Presidente -
Risponde il Presidente della Regione.
Lavevaz (UV) -
Ringrazio la collega per
quest'interpellanza che permette di fare il punto anche con l'Aula
rispetto all'iter delle diverse tematiche che sono aperte, le
diverse direttive e le diverse questioni contrattuali dei rinnovi
che oggettivamente sono state ferme per tanti anni. Non condivido
l'affermazione della collega che dice che la Regione è ferma,
perché dopo diversi anni di difficoltà, sia per instabilità, sia
per diverse questioni, dove non si è mai riusciti a prendere in
mano in maniera definitiva questi rinnovi, oggi finalmente abbiamo
messo in fila tutti gli aspetti e la ricomposizione degli organismi
che, devo confessarlo, all'inizio della legislatura immaginavo
potesse essere più veloce e più semplice. In realtà così non è
stato, nel senso che per diversi mesi abbiamo lavorato sia alla
ricomposizione del CRRS che del COREPOC, e oggi i due organismi
lavorano appieno e lo fanno in maniera proficua, tant'è che ci sono
diverse direttive, che adesso vi enucleerò e che sono state
emanate, e diversi passi finalmente sono stati fatti. Anche con le
forze sindacali abbiamo cercato di instaurare in questi mesi e
ormai in questi anni un rapporto costruttivo e produttivo. Al di là
degli incontri e delle agitazioni che giustamente ci sono, ci
mancherebbe altro - è il loro compito quello di rappresentare le
esigenze dei lavoratori - abbiamo come Giunta cercato di instaurare
un rapporto produttivo con degli incontri mensili con tutti, nei
quali cerchiamo in qualche modo di fare una sorta di camera di
compensazione in cui cerchiamo di prevenire le questioni, in modo
da affrontarle nella maniera più opportuna e più proficua
possibile.
Al di là di questo, per dare qualche elemento di conoscenza,
l'attuale Comitato regionale per le politiche contrattuali, che ai
sensi dell'articolo 48 della legge regionale 22 del 2010 provvede
all'emanazione degli atti di indirizzo nei confronti del Comitato
regionale per le relazioni sindacali per la contrattazione
collettiva di comparto, è stato nominato con decorrenza primo
agosto 2021. Dal suo insediamento ha emanato cinque direttive che
riguardano: la prima, l'Avvocatura regionale, per quanto concerne i
criteri di funzionamento e di riparto dei compensi professionali;
la seconda, le disposizioni contrattuali per la definizione del
trattamento giuridico ed economico degli addetti stampa e dei
collaboratori addetti stampa; la terza, l'allineamento delle
indennità pensionabili del Corpo forestale della Valle d'Aosta a
quello del personale non dirigente delle Forze di polizia
ordinamento civile e militare. Soprattutto, per quanto interessa
questa interpellanza le ultime due: la direttiva 4 del 2022,
emanata il 4 settembre 2022, che è relativa al rinnovo contrattuale
per il triennio 2019-2021 per la dirigenza del comparto unico
regionale; in ultimo, quella a cui faceva cenno lei, la 5 del 2022,
emanata il 4 ottobre 2022, relativa al rinnovo contrattuale parte
economica del triennio 2019-2021 per il personale delle categorie
del comparto unico regionale.
Per parte sua il Comitato regionale per le relazioni sindacali,
nominato a decorrere dal primo febbraio 2022, ha tra l'altro
provveduto a dare esecuzione alle predette direttive. Per quanto
riguarda l'Avvocatura regionale, l'ipotesi di accordo è stata
consegnata e analizzata con le organizzazioni sindacali in data 23
giugno 2022. Le organizzazioni sindacali, vista la complessità
della materia, hanno chiesto al CRRS del tempo per poter presentare
le loro osservazioni le quali, ad oggi, non sono ancora pervenute.
Vista l'assenza di osservazioni, a breve il Comitato provvederà a
convocare le organizzazioni sindacali per riaprire la
contrattazione.
Per quanto concerne gli addetti stampa, l'ipotesi di accordo è
stata consegnata e illustrata dalle organizzazioni sindacali e alla
Federazione nazionale della stampa italiana, Associazione stampa
valdostana, in data 14 aprile 2022. Le organizzazioni sindacali
sono poi state nuovamente convocate in data 26 giugno 2022 e
durante tale incontro hanno richiesto al CRRS di predisporre un
contratto contenente non solo le specificità riguardanti i
giornalisti, ma bensì, essendo un'area separata di contrattazione,
di predisporre un testo completo di tutti gli articoli, laddove
compatibile, contenuti nel testo unico delle categorie. Il Comitato
ha terminato la scrittura del testo unico e a breve convocherà le
organizzazioni sindacali per aprire nuovamente la
contrattazione.
In merito all'allineamento previdenziale del Corpo forestale
valdostano, si è già provveduto all'esame della tabella di
allineamento e la stessa verrà inserita nell'accordo per il
rinnovo, parte economica, del triennio 2019-2021 per il personale
della categoria del comparto.
Infine, per quanto riguarda le direttive 4 e 5, il Comitato per
le relazioni sindacali sta ora provvedendo alla scrittura della
ipotesi di accordo da presentare alle organizzazioni sindacali.
Le disponibilità finanziarie destinate al rinnovo dei contratti
collettivi di lavoro di tutto il personale dell'Amministrazione
regionale, quindi dirigenti, personale delle categorie, esperti
dell'Agenzia del lavoro, con riferimento al triennio economico
2019-2021, sono stati previsti nel bilancio della Regione con la
legge regionale 12 del 2018 e la finanziaria regionale del 2019 per
i seguenti importi: 2 milioni 843 mila euro per l'annualità 2019, 4
milioni 750 mila euro per l'annualità 2020 e 7 milioni e 5 mila
euro per l'annualità 2021.
In conclusione quindi, per quanto riguarda i rinnovi
contrattuali del comparto, il COREPOC provvederà, entro la fine di
novembre, a emanare anche la parte giuridica del rinnovo, della
parte ovviamente delle categorie, per il triennio 2019-2021 e le
organizzazioni sindacali saranno convocate non appena possibile per
l'apertura delle contrattazioni sulle relative ipotesi di accordo,
al fine del riconoscimento al personale degli arretrati e dei nuovi
stipendi aggiornati.
Presidente -
Per la replica, consigliera Minelli.
Minelli (PCP) -
Grazie, Presidente, per le risposte. La
risposta più significativa era quella relativa alla quarta e alla
quinta direttiva che lei ha citato che, se ho capito bene, sono
state emanate una il 4 settembre e l'altra esattamente due giorni
fa, il 4 ottobre. Questo conferma quelle che erano le nostre
informazioni, cioè che in assenza di un indirizzo politico preciso
da parte del COREPOC, del comitato che lei presiede, il CRRS non
aveva fino a ora potuto attivare il confronto con i sindacati.
Lei poi ci ha anche ricordato che soltanto a febbraio di
quest'anno è stato nominato il presidente del comitato e questo, in
qualche modo, conferma che in tutta questa situazione un forte
ritardo c'è, al di là del fatto che, condivido, c'è una complessità
di situazioni da affrontare che, lei lo ha detto, si sperava fosse
più rapida; però è anche vero che ci ha detto che lo stesso COREPOC
è stato costituito ad agosto 2021. Sono ritardi che possono anche
avere in parte delle motivazioni, però vanno a incidere su una
situazione che è estremamente importante, sia per i numeri di
personale che va a interessare, sia per le ricadute che ci sono
sulla vita delle persone, prima di tutto, ma anche sul
funzionamento della macchina amministrativa.
Il contratto dei dipendenti statali è stato firmato il 9 maggio,
oggi siamo al 6 di ottobre.
Non ho capito bene quello che lei ha detto alla fine riguardo a
quando si penserà di concludere il procedimento: ha parlato di fine
ottobre o di fine anno?
Voce fuori microfono.
Novembre, e la parte giuridica chiusa per fine anno. Chiudere
per fine anno sostanzialmente, rispetto alla situazione nazionale
delle altre Regioni, vuol dire comunque sette mesi dopo, che non è
esattamente un tempo limitato.
C'è poi un'altra questione che non è stata ricordata, ma che
risultava un impegno preso. Nella procedura di raffreddamento erano
stati presi due impegni da adottare entro il 31 luglio da parte del
COREPOC, che lei presiede: erano la direttiva relativa alla
dirigenza entro il 31 luglio ed entro il 30 settembre la direttiva
relativa ad altre categorie. Sono entrambe date alle nostre spalle,
quindi capisco tutta la difficoltà, però lì era stato proprio preso
un impegno, che tra l'altro non avevano nemmeno accettato tutti,
soltanto alcuni, proprio credo anche per venire incontro
all'Amministrazione, però non è stato fatto tutto!
Voce fuori microfono.
Il 31 luglio non è "quattro giorni di ritardo", è un po' di
più.
In ogni caso, prendiamo atto di queste risposte, i tempi in cui
si intende concludere le trattative sono quelli che lei ha detto:
la prima parte a novembre e la seconda a fine anno. Vedremo se sarà
esattamente così. Sappiamo che un'attenzione su questo c'è, molto
più forte di quella che possiamo mettere noi, ma che è quella del
mondo produttivo, dei dipendenti e delle organizzazioni
sindacali.
