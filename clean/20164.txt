Classificazione
COOPERAZIONE


Resoconto integrale del dibattito dell'aula
Oggetto del Consiglio n. 149 del 15 ottobre 2003 - Resoconto
OGGETTO N. 149/XII - Contributi a cooperative, consorzi e
associazioni per iniziative pubblicitarie e promozionali.
(Interpellanza)
Interpellanza
Preso atto della delibera di Giunta n. 1807 del 12 maggio
2003 dove venivano approvati i contributi a cooperative, consorzi e
associazioni per iniziative pubblicitarie e promozionali da
realizzare nell'anno 2003;
Constatato che dopo un'attenta analisi della validità e
coerenza dei piani proposti da parte degli uffici competenti,
venivano dichiarati ammissibili 10 richieste;
Appreso che, la nuova Giunta con delibera 2900 del 4 agosto
2003, revocava il contributo concesso al Consorzio Coopagrival
motivando la volontà di inserire tale manifestazione nelle
iniziative promozionali realizzate dalle strutture competenti
dell'Assessorato;
i sottoscritti Consiglieri regionali
Interpellano
l'Assessore competente per sapere:
1) quali sono le azioni pubblicitarie e promozionali delle
associazioni e cooperative;
2) quali sono le ragioni di opportunità che hanno indotto la
nuova Giunta alla revoca del contributo al Consorzio
Coopagrival;
3) se non ritiene l'Assessore di trasferire tutte le
manifestazioni pubblicitarie e promozionali in forza alle strutture
competenti regionali.
F.to: Comé - Stacchetti
Président - La parole au Conseiller Comé.
Comé (SA) - Abbiamo presentato questa interpellanza perché,
nello sfogliare le deliberazioni di Giunta, abbiamo preso atto
della revoca di un contributo concesso al consorzio "Coopagrival",
appena pochi mesi prima. In effetti, la deliberazione di Giunta n.
1807 del 2003 stabiliva l'erogazione di un contributo a
cooperative, consorzi e associazioni per la realizzazione di azioni
pubblicitarie e promozionali sui prodotti agroalimentari regionali,
in riferimento ai criteri di applicazione di una misura del piano
di sviluppo rurale; vengono ammessi a contributo 10 beneficiari,
fra cui la "Coopagrival".
Vorrei sottolineare che i criteri per stabilire quali devono
essere le associazioni beneficiate vengono indicati nella
deliberazione stessa, in cui si dice che gli uffici competenti
hanno valutato favorevolmente le richieste dopo un'attenta analisi
della validità e coerenza dei piani proposti, dell'ammissibilità
delle spese indicate e della congruità degli importi delle azioni
previste; dunque, tutto fa pensare che le cooperative o i consorzi
beneficiati abbiano le carte in regola per accedere a questo
contributo, perché preventivamente sottoposti ad attenta analisi
dei requisiti.
Nella deliberazione n. 2900/2003 leggiamo però che viene
revocato il contributo al consorzio "Coopagrival" per ragioni di
opportunità non meglio definite, e che le manifestazioni della
"Coopagrival" possono poi convenientemente essere inserite
nell'ambito della programmazione delle iniziative promozionali,
realizzate dalle strutture competenti dell'Assessore. La Giunta ha
certamente facoltà e potere di elargire o revocare contributi; ma
allora vorremmo avere chiarimenti sui seguenti aspetti: quali sono
le azioni pubblicitarie e promozionali delle associazioni che sono
state beneficiate di contributi; quali sono le ragioni di
opportunità che hanno indotto la nuova Giunta alla revoca del
contributo al consorzio "Coopagrival", essendo questa stata ammessa
pochi mesi prima, insomma, cosa è successo fra giugno e agosto; se
l'Assessore non ritiene di trasferire tutte le manifestazioni
pubblicitarie oggi gestite da cooperative e associazioni a consorzi
in forza alle strutture competenti regionali.
Prima di concludere, vorrei sottolineare un aspetto che potrebbe
dare adito a comode ed opportunistiche illazioni. Il sottoscritto
non ha mai avuto e non penso avrà "mai" rapporti professionali con
il presidente della "Coopagrival", considerato che le nostre
attività e ambiti di interesse volgono in direzione molto diversa.
L'unico fatto che recentemente ci ha accomunato è la candidatura
nella stessa lista alle passate elezioni regionali, ma, se questo è
un elemento che fa sorgere in me anche l'obbligo morale di
comprendere meglio le ragioni di opportunità - di cui si è detto
prima -, non voglio neanche pensare che la nuova "Amministrazione
regionale" si attesti su certi ambigui criteri di valutazione nel
suo esercizio di gestione del bene comune!
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Registro con piacere che il Consigliere Comé
legge l'ordine del giorno delle deliberazioni di Giunta regionale
ed è grazie a questa motivazione che ha potuto prendere contezza di
questa deliberazione: mi fa piacere, perché il ruolo dei
consiglieri è quello di vigilanza sull'attività della Giunta
regionale, ma noi non abbiamo - sotto questo punto di vista - alcun
problema.
Vorrei premettere che l'impostazione che sto cercando di dare -
e qui, dobbiamo essere sinceri, ha un suo modo di fare diverso
rispetto a colleghi di Giunta e anche a colleghi di partito, ed è
giusto che sia così - all'Assessorato sotto l'aspetto pubblicitario
e promozionale è quella di voler fare della promozione di alto
livello e qualità. Se promuoviamo i prodotti tipici e, fra questi,
la "Fontina", dobbiamo fare una promozione che esca dalla Valle
d'Aosta, che abbia un risultato concreto sul commercio dei prodotti
stessi, perché il vero problema dell'agricoltura valdostana è il
costo basso dei prodotti. Se questa è l'impostazione che ho voluto
dare, ho potuto constatare che proprio questa iniziativa, "Le Modon
d'or", che era, sì, abbinata lo scorso anno alle "Olympiades du
fromage" e all'altra iniziativa di cui parlerò, aveva una logica lo
scorso anno che non avrebbe più avuto quest'anno, se espletata con
le stesse modalità e soprattutto in un "milieu" che da parte dei
produttori valdostani, cioè il "Billia", non era considerato
consono: questo è il motivo!
Il ragionamento fatto dal Consigliere Comé può trovarmi
concorde, ma effettivamente l'organizzazione "Le Modon d'or" non
rivestiva e non rivestirà più neppure quella che faremo in linea
diretta, i connotati della promozione in senso lato. È, era e sarà
una manifestazione che si limita - anche se ha un rilievo
importante - a premiare i migliori "fromagers" valdostani, per cui
un ambito molto locale, tant'è che anticipo che quest'anno lo
faremo nella comunità della Valdigne, le "Caves de Morgex", a cui
sarete tutti invitati l'8 dicembre e, per i prossimi anni, lo
faremo in ogni singola comunità montana, perché abbiamo concordato
una linea di indirizzo con i commercianti e gli albergatori, onde
poter coinvolgere le realtà produttive e commerciali della Valle
d'Aosta, che è altra cosa dalla promozione. La deliberazione parla
di "manifestazioni di attività promozionali": questa non è attività
promozionale, ma di altro tipo, di riconoscimento di un'attività
svolta e di far conoscere il prodotto "Fontina" ai nostri
produttori.
La seconda motivazione è data dal fatto che abbiamo potuto
constatare che l'inserimento di questa iniziativa nell'ambito della
deliberazione era una forzatura, perché non dico il 100%, ma il 99%
dell'attività svolta dalla cooperativa era svolta dai funzionari
dell'Assessorato regionale alla sanità, dai funzionari della
"Cooperativa latte e fontina" e dai funzionari del consorzio. Tutta
l'attività di scelta delle fontine, di monitoraggio delle fontine,
di degustazione della fontina, della scelta dei produttori, era
fatta dai nostri funzionari: pertanto, era impropriamente - se
vogliamo dire, è comunque una forzatura - inserita in questa
deliberazione, la quale invece interviene su iniziative gestite
totalmente dagli organismi citati in tale atto. Per essere franchi
però, quando ho avuto l'incontro con il presidente della
cooperativa, ho detto che comunque alla stessa sarebbe rimasto il
finanziamento previsto nella deliberazione delle "manifestazioni
Casinò": il finanziamento per il "Concorso nazionale formaggi
d'autore" c'è, e l'iniziativa si svolgerà regolarmente, per cui non
vi è alcuna intenzione di penalizzare qualcuno.
Rispetto alla terza domanda, intendiamo procedere su questa
logica generale: 1 o 2 eventi regionali annuali per fare promozione
ad alto livello, intendiamo organizzare una manifestazione
"d'envergure" per la promozione della fontina; non so se riusciremo
a fare altrettanto per la promozione del miele, che è un altro
settore in crisi. Vogliamo riorganizzare gli aspetti delle fiere
relative all'arboricoltura, ma fondamentalmente della mela perché,
anche qui, riteniamo che le iniziative lodevoli che vengono svolte
abbiano una valenza prevalentemente regionale interna: bellissime,
ma non ho visto alcun produttore piemontese o milanese venire alla
"festa des pommes" di Gressan, che è invece l'aspetto promozionale;
quella di Antey ha avuto invece un aspetto diverso. Vorremmo
concentrare queste iniziative gestite direttamente
dall'Assessorato, almeno per espanderci sul mercato piemontese,
ligure e lombardo.
Rispetto ad altre iniziative, continueremo a finanziare, perché
sono finanziabili solo mediante l'applicazione della misura
specifica del piano di sviluppo rurale, che dà dei contributi,
perché è gestione indiretta; per cui, nessun problema! Devo dire
che la cosa è stata accettata di buon grado e ritengo che
l'iniziativa che andremo a svolgere, e che si chiamerà "Fontina
d'alpeggio", avrà un buon risultato, ma - ripeto - nell'ambito del
comprensorio della Valdigne.
Président - La parole au Conseiller Comé.
Comé (SA) - Assessore, non mi ha convinto fino in fondo, per
diversi motivi.
Intanto, sotto il profilo giuridico formale, la legge n. 241/90,
"Nuove norme in materia di procedimento amministrativo e di diritto
di accesso ai documenti amministrativi", all'articolo 3, stabilisce
che:
"ogni provvedimento
amministrativo… deve essere
motivato…",
"…La motivazione deve indicare i
presupposti di fatto e le ragioni giuridiche che hanno determinato
la decisione
dell'amministrazione…";
anche
l'articolo 4 della nostra legge regionale n. 18/99 riporta gli
obblighi di motivazione su ogni provvedimento amministrativo. Mi
pare che la deliberazione n. 2009 non abbia seguito le normative
che citavo, poiché non vengono dati motivi di revoca, ma si scrive
genericamente:
"… per motivi di
opportunità…"
, e non sono state
esplicitate le ragioni di opportunità, quindi qui vi è già un vizio
di legittimità in tale deliberazione!
Secondo motivo - e qui, mi dispiace che non vi sia il Presidente
della Regione, il quale, nella passata legislatura, ha retto
l'Assessorato all'agricoltura -: è vero, l'Assessore prima mi ha
detto che "ognuno di noi ha metodi e sistemi propri di portare
avanti…", però il Presidente della
Regione ha retto l'Assessorato all'agricoltura e ha concesso alla
"Coopagrival" di organizzare "Le Modon d'or", lo scorso anno le
"Olimpiadi del formaggio" per 2 edizioni, senza sollevare alcuna
obiezione al consorzio e, per la terza volta, l'aveva inserita di
nuovo quest'anno fra i beneficiari dei contributi, fra l'altro per
una manifestazione che era riuscita ad ottenere un successo di
pubblico con presenza di stampa a livello nazionale e
internazionale. Non è questa promozione? Sarà promozione andare
alla "Cave" e fare un invito solo fra di noi? Mi sembra che quella
sia molto più limitativa rispetto a questa!
Gli uffici competenti, allora - come avevo detto in premessa -,
che hanno valutato favorevolmente le richieste dopo un'attenta
analisi di validità e coerenza, non hanno svolto un grosso lavoro
di ricerca, di "validità e coerenza" su questa manifestazione,
quindi la deliberazione dell'agosto di revoca va a negare quei
contributi concessi da lei, Assessore, e qui, mi rivolgo al
Presidente, per tre anni!
Ultimo motivo: penso che la "Coopagrival" a questo punto
potrebbe - l'ho già detto prima -, presentare il conto delle spese
già sostenute in relazione alla deliberazione di maggio, nonché dei
danni conseguiti. In proposito e al momento opportuno, da parte
nostra non mancheremo di accertare se tali oneri - se saranno
accertati -, non saranno poi imputati al bilancio della Regione,
perché è più che evidente che i motivi di opportunità nascondono
forse qualche altro… mi ha garantito
l'Assessore che… ma forse qualche
altro… per cui l'addebito per il danno
dovrà essere sostenuto o dai dipendenti o dagli amministratori
responsabili.
