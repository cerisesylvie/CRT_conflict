Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2366 del 18 aprile 2012 - Resoconto
OGGETTO N. 2366/XIII - Interpellanza: "Rapporti funzionali
sanitari tra l'unità ortopedica della società ISAV di Saint-Pierre
e il reparto di ortopedia dell'Ospedale Parini di Aosta".
Interpellanza
Richiamata la deliberazione di Giunta regionale n. 259 del 10
febbraio 2012 recante l'autorizzazione alla società Isav spa di
Saint-Pierre all'esercizio di attività sanitaria nella struttura
destinata a casa di cura privata ospedaliera per 80 posti
letto;
Richiamata inoltre la deliberazione di Giunta regionale n.
292 del 17 febbraio 2012 relativa al rilascio alla stessa società
Isav spa di Saint-Pierre dell'accreditamento della casa di cura
privata ospedaliera per 76 posti letto, di cui 64 per la
riabilitazione ortopedica e neurologica di I e II livello e 12 per
la chirurgia ortopedica;
Venuti a conoscenza che, nelle sole prime due settimane di
attività, sono stati ben 40 gli interventi chirurgici di medicina
ortopedica effettuati presso l'Istituto clinico privato Isav di
Saint-Pierre;
Sottolineato come, fino a fine anno, l'azienda Usl della
Valle d'Aosta stanzierà nei confronti della clinica di Saint-Pierre
quasi 4 milioni di euro, dei quali 2,4 milioni per le prestazioni
riabilitative, 800 mila euro per i pazienti residenti fuori Valle e
quasi altrettanti per il reparto chirurgia;
i sottoscritti Consiglieri regionali
Interpellano
la Giunta regionale per sapere:
1) sulla base di quali criteri i pazienti valdostani che si
rivolgono all'azienda sanitaria regionale saranno indirizzati
all'intervento di chirurgia ortopedica presso la clinica di
Saint-Pierre oppure presso l'ospedale Parini;
2) quali saranno i rapporti funzionali sanitari tra l'unità
ortopedica dell'Isav e quella del Parini, e in particolare se sia
previsto, o si intenda prevedere, per la struttura privata di
Saint-Pierre l'utilizzo anche temporaneo di alcune strutture
dell'ospedale regionale, come la radiologia, il laboratorio analisi
o la rianimazione;
3) a quanto ammontano nel complesso i fondi pubblici
destinati a finanziarie la struttura clinica di
Saint-Pierre.
F.to: Carmela Fontana - Donzel - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Richiamata la deliberazione di Giunta regionale n. 259/2012
recante l'autorizzazione alla società ISAV S.p.A. di Saint-Pierre
all'esercizio di attività sanitaria nella struttura destinata a
casa di cura privata ospedaliera per 80 posti letto e, inoltre, la
deliberazione di Giunta regionale n. 292/ 2012 relativa al rilascio
alla stessa società ISAV S.p.A. di Saint-Pierre dell'accreditamento
della casa di cura privata ospedaliera per 76 posti letto, di cui
64 per la riabilitazione ortopedica e neurologica di I e II livello
e 12 per la chirurgia ortopedica; venuti a conoscenza che, nelle
sole prime due settimane di attività, sono stati ben 40 gli
interventi chirurgici di medicina ortopedica effettuati presso
l'Istituto clinico privato ISAV di Saint-Pierre; sottolineato come,
fino a fine anno, l'Azienda USL della Valle d'Aosta stanzierà nei
confronti della Clinica di Saint-Pierre quasi 4.000.000 di euro,
dei quali 2.400.000 per le prestazioni riabilitative, 800.000 euro
per i pazienti residenti fuori Valle e quasi altrettanti per il
reparto chirurgia; volevamo sapere dall'Assessore sulla base di
quali criteri i pazienti valdostani che si rivolgono all'Azienda
sanitaria regionale saranno indirizzati all'intervento di chirurgia
ortopedica presso la Clinica di Saint-Pierre oppure presso
l'Ospedale Parini; quali saranno i rapporti funzionali sanitari tra
l'unità ortopedica dell'ISAV e quella del Parini, e in particolare
se sia previsto, o si intenda prevedere, per la struttura privata
di Saint-Pierre l'utilizzo, anche temporaneo, di alcune strutture
dell'ospedale regionale, come la radiologia, il laboratorio analisi
o la rianimazione; a quanto ammontano nel complesso i fondi
pubblici destinati a finanziarie la struttura Clinica di
Saint-Pierre. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Alcune premesse: sono già state ricordate le delibere dalla
collega Fontana. L'Istituto clinico di Saint-Pierre è una struttura
di riabilitazione polifunzionale integrata, privata, sinergica alle
strutture pubbliche, in linea con lo spirito di collaborazione e di
politica unitaria perseguita dal piano sociosanitario. Come
ricordato, la delibera n. 1780/2011, nel rideterminare il
fabbisogno dei posti letto per acuti, ha incluso nella rete
ospedaliera regionale una struttura privata presso la quale
istituire un nuovo reparto ortopedico di 16 posti letto, 12 dei
quali pubblici, da gestire nella formula di collaborazione fra
strutture del Servizio sanitario nazionale, e i 4 restanti sono
privati per chi vuole andare al di fuori. Sono state approvate
ulteriori disposizioni rispetto a quanto previsto dalla legge n.
5/2000 per la definizione di accordi contrattuali che l'Azienda USL
della Valle d'Aosta dovrà rispettare nell'applicazione di contratti
con strutture sanitarie ospedaliere private accreditate, in ambito
ortopedico e riabilitativo. E poi è stata ricordata la delibera del
28 febbraio 2012, che definisce l'accordo convenzionale fra l'USL e
l'ISAV della durata pari a quella dell'accreditamento della
struttura privata, e specifica sia gli accordi
organizzativi/funzionali sia quelli economici (alcuni sono già
stati ricordati).
Sulla prima domanda, per l'erogazione delle prestazioni
all'interno del reparto ortopedico per acuti, l'Istituto clinico
Valle d'Aosta ha messo a disposizione dell'USL 12 posti letto (2
dei quali riservati alla terapia intensiva e collegati all'attività
ortopedica) riservati ad assistiti residenti nel territorio
regionale. L'attività consiste nell'effettuazione diretta da parte
del personale della clinica di interventi ortopedici in elezione -
ovvero non di urgenza, ma programmati - presso il blocco chirurgico
e di degenza chirurgica, secondo i protocolli fra USL e l'istituto.
Per la durata dell'accordo, l'attività del reparto di ortopedia
riguarderà tutta la patologia ortopedica, ad eccezione di quella
del rachide (della schiena). In sostanza, questi 12 posti sono
posti accreditati con il pubblico e le persone che si rivolgono
alla struttura possono essere operati in regime pubblico, 4 di
questi totalmente privati. Una condizione che abbiamo posto per
poter andare avanti in questo accordo, che, se non è rispettata, il
primo a non accettare sarei stato io...era di dare la possibilità
ai nostri ortopedici di poter operare nella struttura secondo un
accordo ben preciso. Per scendere nello specifico della domanda
posta, i criteri di invio dei nostri pazienti valdostani tramite
l'USL - perché chi vuole andare adesso ad operarsi lì, chiaramente
viene visto privatamente da un ortopedico e poi va lì ad operarsi -
saranno ancora da definire, perché il primario della struttura
ortopedica ha deciso di iniziare ad operare più avanti,
organizzandosi meglio, in quanto una cosa da evitare è quella di
dire: facciamo una tipologia di interventi sia su che qua. In quel
modo si possono avere dei pazienti privilegiati che vanno su o
vanno qua, e viceversa. Invece si individuerà un tipo di intervento
che si fa su, mentre altri interventi si faranno qua; questo
permetterà di alleggerire l'attività, tenendo conto che l'attività
di ortopedia dell'ospedale per l'80% è traumatologia, quindi non si
tratta di interventi di tipo programmato, mentre il 20% sì. Tanto
per essere ancora più chiari, non si creeranno le condizioni per
avere dei favoritismi nell'ambito di una tipologia di intervento
per mandare qualcuno su e qualche altro qua; quindi da questo punto
di vista saremo molto attenti.
Quali saranno i rapporti funzionali fra la struttura e il
reparto di ortopedia e l'USL stessa? Gli accordi organizzativi
riguardano la direzione sanitaria, il governo dell'accordo fra i
due contraenti è attribuito alla direzione sanitaria dell'USL,
quindi gli aspetti sanitari, mentre gli aspetti organizzativi sono
a capo della direzione sanitaria della struttura di Saint-Pierre.
Per quanto riguarda l'attività chirurgica ortopedica, l'attività
consisterà nella realizzazione di percorsi di integrazione
professionale e di formazione con scambio di esperienze anche fra
le équipe che lavorano lì e quelle dell'azienda, nell'ambito della
quale si garantirà la massima disponibilità di effettuare sedute
operatorie presso la struttura da parte delle équipe mediche
dell'USL nell'ottica della crescita professionale. La degenza verrà
garantita sempre presso la struttura, mentre i pazienti
risulteranno sotto tutti gli aspetti i pazienti dell'USL. Le équipe
infermieristiche e anestesiologiche verranno garantite dalla
struttura. Le attività verranno meglio definite con la stesura di
un protocollo operativo nel momento in cui partono i pazienti che
arriveranno direttamente al reparto di ortopedia.
Condivisione dei servizi. Al fine di garantire per tutta
l'attività effettuata presso l'Istituto clinico valdostano i
livelli di qualità equivalenti a quelli forniti dai presidi
ospedalieri, nell'ambito del rapporto di collaborazione i seguenti
servizi saranno forniti dall'Azienda USL: - 118, gestione
dell'emergenza: quindi l'azienda garantirà tutta l'attività tipica
della gestione dell'emergenza e dei trasporti secondari: l'Azienda
garantirà altresì eventuali prestazioni di pronto soccorso se si
dovessero rendere necessarie; - diagnostica di laboratorio:
verranno garantiti tutti gli esami di II livello (chimico/clinica,
esami del sangue, ematologica, microbiologica) presso le strutture
dell'USL, erogazione di esame di I livello urgenti in funzione di
tutto quello che riguarda l'urgenza; - Centro trasfusionale:
l'azienda garantisce tutta l'attività tipica del centro
trasfusionale fino alla fornitura di emocomponenti ed emoderivati;
- diagnostica per immagini: indagini tipo TAC, risonanza, eccetera,
tutti gli esami di II livello, gli esami non eseguibili presso la
struttura verranno eseguiti presso le strutture dell'USL: viene
garantita la refertazione con trasmissione di immagini attraverso
il sistema RIS-Pacs presso le sedi aziendali di esami urgenti
effettuati presso la struttura; - sterilizzazione: l'USL garantirà
il servizio di sterilizzazione di materiali presso la nuova
centrale ospedaliera per garantire la continuità dell'attività in
caso di indisponibilità della centrale di Saint-Pierre; -
consulenze specialistiche: l'USL garantirà tutte le consulenze
specialistiche per le discipline non presenti nella struttura su
richiesta dei medici che presteranno servizio presso la
struttura.
A quanto ammontano i fondi pubblici destinati? Questo avete
potuto vederlo nel budget, alle prestazioni di riabilitazione
concernenti i 38 posti letto riservati per i pazienti residenti,
l'USL corrisponderà un importo di 2.291.700 euro; per gli ulteriori
26 posti riservati ai pazienti non residenti, questo rientrerà
nella mobilità sanitaria, che da questo punto di vista sta
migliorando per quanto riguarda la riabilitazione. Si iniziano a
vedere i risultati. Per le prestazioni del reparto di ortopedia
l'USL corrisponderà un complessivo di circa 700.000 euro.
Grazie.
Presidente
- La parola alla Consigliera Carmela
Fontana.
Fontana (PD)
- Grazie Assessore per i chiarimenti.
Ho però dei forti dubbi che non sono riuscita a risolvere e
spiego qual era l'intento dell'interpellanza. Se lei si ricorda,
tempo fa avevo presentato un'altra interpellanza dove avevo chiesto
le persone che vanno a farsi operare fuori Aosta e quali erano i
costi per l'USL, mi sembra che fossimo attorno ai 6.000.000 di euro
stanziati dall'USL...
(interruzione dell'Assessore Albert Lanièce, fuori
microfono)
...mettiamo anche 2.000.000 di euro. Quello che mi chiedo, visto
che si è voluto...perché penso che questa sia stata una scelta
politica...premetto che non ho niente contro la Clinica di
Saint-Pierre, anzi, ritengo che sia un valore aggiunto per tante
altre cose, ma il mio ragionamento è un altro. Se penso a tutte le
risorse che abbiamo investito sull'ospedale, non capisco come non
vi siate mai chiesti perché tutti vanno fuori: o non abbiamo medici
a sufficienza per affrontare questa problema...cioè quale siano le
problematiche.
Mi chiedo perché, invece di investire - scelta che hanno fatto
la Giunta e l'USL - sulla Clinica di Saint-Pierre, non si è
investito sul reparto di ortopedia dell'ospedale, sia in risorse,
sia soprattutto incentivando i medici che ci sono per avere un
reparto di eccellenza. Questa mi sembrava una cosa di cui l'USL
potrebbe andar orgogliosa, perché così come è stato fatto, mi
sembra un depotenziamento dell'ospedale...
(nuova interruzione dell'Assessore Albert Lanièce, fuori
microfono)
...ma sì che è così! È un fallimento dell'USL, perché io,
l'altro giorno, leggevo un'intervista che ha fatto il Presidente
dell'ISAV, Colombo, il quale dice:
"Le prestazioni chirurgiche
che offre sono le stesse fornite dal reparto di ortopedia
dell'Ospedale Parini"
e io mi chiedo, se sono le stesse, come
mai paghiamo la Clinica di Saint-Pierre per fare le stesse cose!
Continua:
"non ci poniamo in concorrenza con l'USL, hanno un
ottimo reparto"
...allora, se abbiamo un ottimo reparto, non
capisco perché non abbiamo anche dei bravi medici, c'è qualcosa che
non funziona! E prosegue:
"Il nostro operato si inserisce poi
nell'ambito del piano sociosanitario regionale, che aveva fra gli
obiettivi la riduzione della mobilità passiva in campo sanitario.
Questa è la nostra missione: mettere un freno all'esodo di
valdostani che si recano fuori Valle"
. Fin qui sarei d'accordo
anch'io, visto il momento di crisi ed i tagli che ci saranno per
l'USL, ma quei soldi non li avrei investiti di là. Abbiamo un
ospedale, adesso lo dobbiamo ristrutturare, abbiamo speso
18.000.000 per i parcheggi e poi ci perdiamo in una situazione del
genere, quando sempre l'Assessore parla di "eccellenza", ed in
effetti abbiamo dei reparti di eccellenza...
(nuova interruzione dell'Assessore Albert Lanièce, fuori
microfono)
...l'ho capito. Proprio per questo motivo, ristrutturato, andrei
a sentire quali sono le problematiche e le affronterei, cercando di
far divenire il reparto dell'ospedale un'eccellenza! Sono convinta
che abbiamo dei bravi medici, non so quali sono le motivazioni, ma
investirei lì, perché io sono per l'ospedale pubblico, in quanto il
privato se lo può permettere anche chi ha i soldi. Sì, abbiamo
comprato 12 posti, ma diamo le risposte a tutti gli utenti che
abbiamo in Valle?
Un'altra cosa che mi è sembrata strana è dove spiega (sempre
Colombo):
"È un progetto sperimentale per la gestione mista
pubblico e privato, condividiamo varie cose, penso ai corsi
formativi ed al fatto che i chirurghi dell'USL possono venire ad
operare qua"
. Ma non abbiamo le sale operatorie noi? Io mi
sentirei più sicura in un ospedale, visto i servizi che l'USL offre
alla clinica (la banca del sangue, il pronto soccorso), cioè non
capisco questa scelta politica!
Mi auguro che in futuro la politica voglia affrontare questa
situazione e tutti quei reparti dove abbiamo delle carenze; se
mancano dei medici preparati, perché non investire e ritrovarceli
in un futuro? In questo modo avremmo un ospedale di eccellenza,
proprio per le risorse che abbiamo investito nell'ospedale.
Grazie.
