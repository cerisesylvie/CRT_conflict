Classificazione
FORMAZIONE PROFESSIONALE
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 1534 del 28 settembre 2000 - Resoconto
OGGETTO N. 1534/XI Valutazione sull'andamento della stagione
turistica estiva e rilancio del comparto in Valle d'Aosta.
(Interpellanze)
Interpellanza Tenuto conto che la stagione turistica estiva è
pressoché conclusa;
Preso atto delle numerose polemiche sollevate dalle categorie
interessate;
Sottolineato l’andamento negativo della stagione
estiva, cosa che non si è verificata, ad esempio, nella vicina
regione di Chamonix;
Vista la situazione esistente nella Fondazione per la formazione
professionale turistica il cui commissariamento, che doveva avere
tempi brevi, si protrae da più di un anno e il cui commissario è
stato sostituito all’inizio di questa stagione
estiva;
Richiamato l’impegno più volte preso dalla Giunta
regionale per l’approvazione di un disegno di legge
sull’organizzazione turistica;
Richiamata la costituzione in data 12 aprile 1999 di un gruppo
di lavoro con il compito di elaborare proposte in merito alla
gestione della cosiddetta "terza stagione";
i sottoscritti Consiglieri regionali
Interpellano
l’Assessore competente per conoscere quale
giudizio esprime sull’andamento turistico della
stagione estiva e quali sono i suoi intendimenti relativamente alle
questioni ancora da definire illustrate nella premessa.
F.to: Collé - Comé - Marguerettaz
Interpellanza Considerata la recente presa di posizione
dell’Associazione Albergatori della Valle
d’Aosta (ADAVA) che, giudicando negativamente
l’andamento della stagione turistica, ha espresso
toni critici sull’inconsistenza
sull’inefficacia delle scelte politiche della
Regione;
Sentita la replica dell’Assessore regionale al
Turismo che considera invece viceversa positiva la stagione
turistica per la Valle d’Aosta anzi in netto rialzo
rispetto agli anni precedenti;
il sottoscritto Consigliere regionale
Interpella
l’Assessore competente per conoscere sulla base
di quali dati riesce a giustificare tanto entusiasmo e quali
strategie intende porre in atto per rilanciare il comparto
turistico valdostano.
F.to: Lattanzi
PrésidentJe rappelle que l'interpellation dont au point n° 38
sera examinée conjointement à l'interpellation dont au point n°
29.
La parole au Conseiller Lattanzi.
Lattanzi (FI)Credo che fosse obbligo di questo Consiglio
affrontare il rituale, direi, momento di confronto e di discussione
sull'andamento della stagione turistica, confronto che quest'anno è
stato accentuato, contrariamente agli anni passati, da una serie di
balletti sui dati, sulle cifre dell'andamento di questa
stagione.
Abbiamo sentito gli operatori turistici lamentarsi di una
stagione insoddisfacente, preoccuparsi di uno sviluppo del turismo
in Valle che stenta a decollare, abbiamo potuto constatare come la
stagione turistica questa estate in Valle d'Aosta, perlomeno dai
pochissimi o quasi assenti dati e quindi dalle percezioni, si sia
sviluppata a macchia di leopardo, si è sentito questo commento.
Certo è che ha fatto impressione che a queste sensazioni si
aggiungessero dei dati nazionali di altre regioni, internazionali
di altre regioni vicine a noi, di una situazione molto diversa
dalla precarietà, difficile senz'altro per tutti in un mercato
competitivo e ha fatto anche impressione andare a verificare come
le preoccupazioni degli operatori turistici in Valle d'Aosta e a
maggior ragione degli albergatori, che sono impegnati con le
proprie famiglie, con le proprie risorse finanziarie, con gli aiuti
della Regione ad affrontare un mercato difficile si
concretizzassero poi in una serie di dati allarmanti come quello
del pagamento delle rate dei mutui in arretrato nei confronti di
Finaosta, un dato che sta diventando qualcosa di preoccupante,
quindi un dato significativo per misurare anche questa
preoccupazione e questo andamento turistico.
Devo dire che se con l'Assessore Lavoyer c'è stato sempre un
confronto molto duro e serrato su argomenti come i trasporti e il
commercio, noi in questi due anni e mezzo sul turismo abbiamo
cercato di avere nei confronti del turismo un rapporto
interlocutorio, consapevoli che in queste cinque stagioni
turistiche che il nuovo Assessore ha affrontato c'erano una serie
di problemi importanti da gestire. Il primo, che avevamo rilevato,
era che l'Assessorato del turismo usciva - noi speravamo uscisse -
da una situazione di narcosi nella quale si era trovato e devo dire
che anche personalmente, conoscendo l'Assessore e le sue capacità
personali, speravamo che la sua nomina all'Assessorato del turismo
portasse a una visione più commerciale, più dinamica, più economica
della gestione del turismo in Valle.
Abbiamo considerato che si è trovato a dover affrontare delle
situazioni difficilissime quali la chiusura del tunnel, disgrazie
che si sono verificare in Valle come le slavine, le valanghe, le
alluvioni, l'assenza di neve, la troppa pioggia, cioè situazioni
che nella nostra regione condizionano in maniera pesante
l'andamento del turismo.
Quindi devo dire che in queste cinque stagioni turistiche, che
lui ha affrontato da gestore della politica del turismo, ci siamo
rivolti a lui non come abbiamo fatto per il commercio e per i
trasporti, in maniera durissima, ma in maniera interlocutoria,
quasi sospensiva, proprio perché sapevamo che il turismo, che per
quanto ci riguarda come Forza Italia è uno dei motori trainanti
dell'economia valdostana, aveva necessità di essere riorganizzato,
affrontato con visioni più economiche e più di sviluppo in un
contesto più di globalizzazione.
Avevamo l'idea che il mercato dovesse essere preso un po' più
con calma, rilanciato e questo lavoro di rilancio era un qualcosa
che doveva penetrare nelle fondamenta dell'Assessorato e della sua
attività.
Siamo qui ad affrontare ancora una volta il commento dei dati
che sono sommari, a seconda di chi li legge sono buoni o cattivi, e
questo è un po' il balletto classico di tutte le stagioni. Sembra
quasi di sostenere che gli operatori fanno per moda e per abitudine
il lamento e altrettanto per moda e per abitudine l'Assessore cerca
di controvertere quelle sensazioni e quei dati.
Siamo preoccupati per l'assenza di questi dati reali, nel senso
che speriamo oggi con questa interpellanza di avere dall'Assessore
dei dati sui quali si possa perlomeno essere d'accordo in quanto
fino ad oggi non c'è stato accordo né degli operatori turistici né
dell'Assessorato e speriamo con questa interpellanza anche di avere
maggiore chiarezza sulle strategie che questo Assessorato vuole
mettere in atto perché dobbiamo ammettere con una certa perplessità
e anche con un po' di imbarazzo che alle parole programmatiche che
l'Assessore ha lanciato in quest'aula all'inizio del suo mandato
noi a queste parole e a questi programmi e a questi progetti per il
momento ancora facciamo fatica a riconoscere delle concretezze.
Quindi auspichiamo che questa interpellanza possa essere il
momento nel quale l'Assessore con estrema chiarezza possa dirci i
dati veri dell'andamento di questa stagione, ma soprattutto, ed è
la cosa che più ci interessa e che ci preoccupa, che ci spieghi con
dovizia di concretezza quali sono i suoi intendimenti circa il
rilancio o il lancio della politica turistica della Valle
d'Aosta.
Président
La parole au Conseiller Collé.
Collé (Aut)Una parte di quanto ha detto il Consigliere
Lattanzi è condivisibile. Credo che la stagione appena trascorsa
sia stata un po' all'insegna di queste polemiche che l'hanno
caratterizzata e che non sono arrivate esclusivamente dall'ADAVA,
ma che sono state condivise, basta andarsi a rileggere un po' gli
articoli di questa estate, da Confesercenti, Associazioni
commercianti, ASCOM.
Una stagione estiva decisamente negativa riepilogando quanto è
stato scritto e quanto è stato detto in questo periodo e citando
una dichiarazione dell'Assessore, cioè l'Assessore al turismo non
vive sulla luna ma ha i piedi ben piantati per terra, abbiamo
voluto fare questa interpellanza che mi auguro venga presa come un
contributo a quella che è o a quella che dovrebbe essere la
discussione sul turismo in Valle d'Aosta.
Tornando alle polemiche e alle risposte dell'Assessore, alcune
ci hanno lasciato un po' di amaro in bocca quando lo stesso
Assessore dice:
"Si parla di promozione e noi abbiamo portato
personaggi come il Papa e il Presidente della Repubblica"
.
Lascio solo un punto interrogativo e a ognuno di noi fare una
riflessione se questo innanzitutto può corrispondere al vero e se è
effettivamente legato a una politica turistica.
Ricorda ancora l'Assessore che è stato riorganizzato il sistema
dei trasporti e anche qui credo, magari mi smentirà l'Assessore,
che tutta la fase del piano di bacino di traffico sia ancora da
mettere in atto, cioè tutto il sistema legato ai nuovi macchinari e
al nuovo metodo che è stato deciso con il piano di bacino di
traffico non è ancora in funzione.
Abbiamo puntato, è sempre l'Assessore ad affermarlo, su novità
come il golf. Anche qui è una legge che noi a suo tempo abbiamo
contestato, ma al di là di questo mi sembra inutile oggi ricordare
che questa legge non ha al momento portato novità se non quanto
c'era già prima sulla panoramica del golf in Valle d'Aosta.
Poi all'ordine del giorno c'è la riforma delle APT e la
riorganizzazione della scuola alberghiera, continua l'Assessore, e
saremo pronti ad ascoltare le parole di tutti. Credo che anche qui
ci sia un punto interrogativo e lo verificheremo attentamente
seguendo i punti che ho messo nella premessa dell'interpellanza che
abbiamo presentato.
Quindi, primo punto, le polemiche che ci sono state e alle
quali, al di là degli articoli che abbiamo letto in questi mesi,
una risposta da parte dell'Assessore deve venire, risposta che
chiediamo sia il più possibile concreta, cioè vada a rispondere a
tutti quegli interrogativi e a quelle preoccupazioni che i vari
attori del turismo in Valle d'Aosta hanno finora espresso.
Credo che un dato ci sia e sia inconfutabile, cioè quello di una
stagione turistica negativa. Il Consigliere Lattanzi prima ha
menzionato tutta una serie di eventi legati al tempo e legati a una
catastrofe qual è quella del Monte Bianco che sicuramente non
possiamo dimenticare, tuttavia credo che la questione meteorologica
non abbia interessato solo la nostra Valle bensì tutto l'arco
alpino, allora ci viene da riflettere ulteriormente quando
apprendiamo che una località come Chamonix e i comuni limitrofi
hanno avuto un aumento di presenze pari al 30 percento. Io credo
che in qualche modo questo dato debba farci riflettere.
Mi ricordo che a suo tempo il sottoscritto assieme, mi sembra,
al collega Lanièce avevamo presentato un'interrogazione o
un'interpellanza chiedendo alla Giunta di verificare se non era
possibile fare una campagna mirata, cioè utilizzare la chiusura del
Monte Bianco come episodio positivo per la Valle d'Aosta, in modo
particolare per la Valdigne.
Non ho avuto e non ho dati che riscontrano questa ipotesi che
avevamo fatto, credo che dall'altro versante i nostri cugini
abbiano saputo approfittare di questo, addirittura oggi sono quelli
che non vogliono più questa riapertura se non per il traffico
turistico.
Ritornando ai dati, il 1999 si è chiuso sul 1998 - ho chiesto i
dati all'Assessorato del turismo e penso che corrispondano al vero
- con un decremento del 7 percento, quindi nel 1999 abbiamo perso
rispetto al 1998 il 7 percento.
Prendo il dato finale perché quello dell'iniziativa che era
stata fatta l'anno scorso l'Assessore ci aveva risposto che
arrivava a fine luglio, quindi non erano dati completi.
Quello finale dei 12 mesi mi sembra quello più completo e anche
più corretto da esporre qui oggi. Non ho potuto avere i dati
relativi ai primi otto mesi del 2000, spero che magari l'Assessore
nella sua esposizione ce li potrà dire, anche per capire, come
diceva giustamente il collega prima, quale sia esattamente la
situazione.
Abbiamo poi il problema legato alla Fondazione e qui mi
permetta, Assessore, di dire alcune piccole cose.
La prima è che il commissariamento della fondazione era nato per
tre mesi e a seguito di una nostra iniziativa ci è stato detto che
servivano ulteriori tre mesi per definire tutta la questione, è
passato un anno e nove mesi e non abbiamo risposte, le chiediamo
oggi.
Così come un'altra novità è rappresentata dal commissario; è
stata nominata a suo tempo nel giugno di un anno e mezzo fa la
sig.ra Praz, Direttrice della scuola alberghiera, abbiamo appreso
poco tempo fa che nel giugno di quest'anno è stata sostituita con
il Dott. Vietti
.
Anche qui, non voglio entrare nel merito delle scelte, però
credo che a capo di una fondazione, seppur commissariata,
dovrebbero esserci persone esperte in campo turistico.
Per quanto riguarda l'organizzazione turistica, anche qui credo
che sia giusto arrivare a delle risposte chiare e definitive. In
un'ultima iniziativa che avevamo fatto ad aprile, ci era stato
risposto che la stesura era praticamente definita e la discussione
sarebbe stata immediatamente successiva all'effettuazione delle
prossime elezioni comunali. Le elezioni comunali si sono svolte a
maggio, siamo ad ottobre, anche qui chiediamo se non altro quando,
come, eccetera.
Termino, perché il tempo a mia disposizione sta terminando,
sulla questione della terza stagione. Anche qui abbiamo fatto
diverse iniziative. Abbiamo saputo che un gruppo di lavoro è stato
messo in piedi il 12 aprile 1999, l'Assessore ci aveva risposto che
si iniziava a lavorare su un discorso di messaggio pubblicitario,
ma ad oggi non abbiamo visto ancora cose concrete.
Ieri ho avuto modo di dare un'occhiata al libro, che credo vada
nella direzione di quanto annunciato dall'Assessore e cioè della
terza stagione, dal titolo: "Guida alle vacanze d'autunno in Valle
d'Aosta"; mi permetta, Assessore, ne sono rimasto un po' deluso
perché ci sono tutta una serie di notizie e di indicazioni che
vanno bene per tutte le stagioni e che si possono prendere
tranquillamente dai tanti volumi che la Regione Valle d'Aosta
possiede in modo particolare negli scantinati.
La novità sembra rappresentata dai momenti che caratterizzano la
vita in Valle d'Aosta in autunno quale la vendemmia, il pane nero e
l'uccisione del maiale in merito ai quali leggo con attenzione e
stupore:
"Sempre più spesso turisti di varie regioni italiane
che frequentano regolarmente la Valle d'Aosta vengono invitati dai
residenti ad assistere alla preparazione degli insaccati che poi
vengono messi ad essiccare in apposite stanze"
.
Se si vuole fare un opuscoletto è giusto farlo, ma credo che la
terza stagione richieda interventi più qualificati.
Al di là di questo aspettiamo delle risposte e poi replicheremo
a quanto ci dirà l'Assessore.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)Ringrazio gli interpellanti che mi danno la
possibilità di fare un po' di chiarezza sull'argomento.
Spero di riuscire a dare delle risposte puntuali e precise a
quanto è contenuto nell'interpellanza e a quanto è stato
sottolineato nell'illustrazione delle iniziative stesse. Spero
anche di dare delle risposte soddisfacenti.
Sulle premesse delle interpellanze devo però immediatamente fare
un paio di brevissime precisazioni.
Rispetto all'iniziativa del Consigliere Lattanzi, la replica
dell'Assessore in merito alla posizione del Presidente
dell'Associazione albergatori non è stata una replica
trionfalistica.
La mia replica, basata su dei dati che adesso andrò ad elencare,
sosteneva una sostanziale tenuta delle presenze nelle strutture
alberghiere anche se l'andamento di una stagione turistica, la
situazione turistica di una regione non si può definire soltanto
guardando questo aspetto che è l'aspetto delle strutture ricettive
alberghiere e delle presenze che eventualmente queste strutture
hanno avuto nell'arco della stagione.
Però la mia posizione è sempre stata quella di dire che tutto
sommato, in una situazione di difficoltà di carattere generale per
quanto attiene il turismo di montagna, in una situazione difficile
dal punto di vista socio-economico in generale, una stagione di
tenuta è da considerarsi positiva, ma non lo dico io, lo dicono
tutti gli esperti di convegni che sono stati fatti a livello
nazionale ed internazionale. Questa è la mia posizione, mai ho
parlato di netto rialzo rispetto agli anni precedenti anche se
abbiamo dei dati che vanno in questa direzione e che poi ve li
daremo perché non ci sono solo i dati delle presenze
alberghiere.
Questa era la brevissima premessa, non per polemica, ma per dire
che mai ho parlato di netto rialzo, ho parlato sempre di tenuta e
la tenuta che secondo me e secondo gli esperti è un fatto
estremamente positivo per creare i presupposti di quel rilancio che
necessita il settore.
Sulle premesse dell'interpellanza del Consigliere Collé,
lasciando poi alle conclusioni del mio intervento una precisazione
di maggior dettaglio sull'argomento della Fondazione per la
formazione turistica, non posso accettare che si dica:
"Sottolineato l’andamento negativo della stagione
estiva?"
in quanto questa affermazione dà già per acquisito che
la stagione estiva a livello regionale è stata negativa perché dai
dati in mio possesso non è così. Lo stesso per quanto riguarda il
paragone con la vicina Chamonix od altre località; voglio solo dire
che il Trentino Alto Adige ha avuto un meno 20 percento di
presenze, quindi a maggior ragione la tenuta delle presenze
turistiche nella nostra regione è un dato estremamente
positivo.
Visto che qua si fanno delle affermazioni e si danno per
acquisiti alcuni elementi, dico che forse queste affermazioni si
basano su quanto è stato detto o sostenuto dagli operatori
turistici, ma gli operatori turistici non sono il Vangelo perché
gli operatori turistici e i responsabili delle varie associazioni
di categoria probabilmente hanno una loro posizione che a me pare a
volte un po' fotocopia dappertutto, ad esempio si diceva che il
turismo di montagna è in crisi, mentre il turismo balneare va
benissimo, allora voi prendete la pagina locale de "La Stampa"
dell'11 agosto a livello regionale dove in un'intervista gli
operatori del settore dicevano che la stagione era disastrosa.
Ho qui la pagina de "La Stampa" per la Regione Liguria, Savona e
provincia e leggo:
"Turismo bilancio in rosso"
, però tutti
sappiamo che in Liguria in particolare era difficilissimo nel mese
di luglio e nel mese di agosto trovare un posto in albergo. Queste
sono delle prese di posizione degli operatori del settore che sono
preoccupati forse da altri problemi, dal fatto che la dichiarazione
in positivo di una stagione possa poi avere delle ripercussioni su
tanti aspetti di gestione o da problemi di tipo gestionale e
fiscale, probabilmente questa è una posizione degli operatori, ma
non è il Vangelo.
Allora chiedo e mi chiedo quali sono gli elementi per poter dire
che una stagione non ha funzionato, che una stagione ha tenuto o
che una stagione è stata negativa. Io parto dai dati di cui siamo
in possesso.
Inizio dai dati di carattere generale. Ho il riassunto delle
presenze turistiche alberghiere, per il momento lascio stare
l'extralberghiero dopo eventualmente entrerò nel merito di questo
settore e farò qualche riflessione. Ho i dati delle presenze
alberghiere ed extralberghiere, prendo in esame i primi sette mesi,
non considero il mese di agosto perché se raffrontiamo il mese di
agosto di quest'anno rispetto allo stesso mese dello scorso anno,
chiaramente i dati sono tutti positivi.
Lo scorso anno, se vi ricordate, è stato un mese di agosto
disastroso dal punto di vista climatico, quest'anno il tempo è
stato favorevole, penso che non ci sia bisogno dei dati, ma li
abbiamo, quelli sono tutti positivi. Prendo in considerazione i
primi sette mesi che a detta degli esperti del settore sono stati
disastrosi, soprattutto il mese di luglio, poi entrerò anche nel
dettaglio dei dati solo del mese di luglio raffrontati con l'anno
precedente. Parliamo delle località più importanti dove c'è una
tenuta sostanziale dei dati a fronte di 1.800.000 presenze nel 1999
abbiamo 1.820.000 presenze nel 2000. Tenete conto che i dati
alberghieri ed extralberghieri sono i dati che ci forniscono gli
albergatori in base alla compilazione delle tabelle ISTAT, non è
che li andiamo a compilare noi i dati.
Altro discorso è poi andare a fare un confronto fra eventuali
indagini campione nel momento in cui si chiede a certe strutture
ricettive di poter avere la disponibilità di posti letto e i posti
letto non ci sono e poi dai dati non sempre c'è la corrispondenza
fra la realtà dei fatti e i dati, ma tralasciamo questo, noi
prendiamo per buoni i dati che ci vengono forniti.
I dati complessivi sono, dicevo, di una sostanziale tenuta.
Abbiamo degli incrementi nell'APT di Saint-Vincent, e parlo dei più
importanti dal punto di vista numerico, perché se parliamo del meno
7 percento a Cervinia nel mese di giugno, che vogliono dire 300
presenze in meno, ma poi non parliamo del più 14 percento del mese
di aprile e di marzo che vogliono dire 7-8.000 presenze in più,
comunque entrerò nel dettaglio delle cose.
Saint-Vincent è in aumento, Aosta in aumento, il Grand Paradis
in aumento, Monte Cervino in aumento; le altre località sono tutte
di sostanziale tenuta, in particolare Courmayeur nel mese di luglio
è risultato in positivo, allora non è vero che nel raffronto con
Chamonix abbiamo perso, non so se Chamonix aveva più 30 percento,
tuttavia Courmayeur si trovava in una situazione difficile perché
la posizione di quella località dal punto di vista strategico
legata alla chiusura del Tunnel del Monte Bianco non può essere
confrontata con quella di Chamonix. Perché Chamonix può non
usufruire soltanto di un passaggio del turismo italiano verso le
località francesi, mentre la chiusura del Tunnel del Monte Bianco
ci chiude una porta verso l'Europa nella sua complessità.
Comunque, indipendentemente da questo, Courmayeur ha avuto una
sostanziale tenuta e ha avuto un incremento anche nel mese di
luglio, di conseguenza io parto dal presupposto che queste
posizioni catastrofiche sostenute dagli operatori del settore sono
posizioni che non hanno assolutamente nessun riscontro con la
realtà dei dati, quindi nessun trionfalismo e poi entrerò nel
merito di quelle che sono le strategie anche perché se c'è un più
10 percento o un meno 10 percento, non penso che il merito vada
ascritto all'Assessore di turno, però noi possiamo solo basarci sui
dati che sono dati concreti.
Ma non ci siamo limitati solo ad esaminare i dati delle presenze
alberghiere perché se entriamo nel dettaglio, abbiamo l'APT di
Aosta che, in forza soprattutto della città di Aosta, normalmente
nei mesi estivi registra una situazione di difficoltà dal punto di
vista turistico, allora vede, Consigliere Collé, che un'azione di
promozione che va nella direzione di valorizzare tutti gli aspetti
che abbiamo: Aosta storica, Aosta culturale, le bellezze
architettoniche, la gastronomia, probabilmente sta cominciando a
portare dei risultati positivi perché Aosta nel mese di luglio, che
è stato piovoso, ha avuto un più 5,6 percento di presenze. L'APT
del Monte Bianco, come dicevo prima, ha avuto un più 3,10 percento
di presenze e questi sono dati reali.
Ma non abbiamo guardato solo i dati alberghieri che sono dati di
una sostanziale tenuta. Abbiamo cercato altri dati, abbiamo cercato
i dati che secondo noi sono molto significativi per verificare se
c'è stata presenza e movimento turistico nella nostra regione, dati
ancora più significativi di questi.
Sono i dati degli impianti di risalita, presi però non nel
periodo invernale quando gli impianti vengono impiegati
prevalentemente per lo sport invernale, ma presi nel periodo in cui
gli impianti di risalita vengono utilizzati dai turisti presenti
nella nostra regione. Questi sono i dati che mi sono stati
forniti:
- funivie del Gran Paradiso: più 5,6 percento;
- funivie Courmayeur/Mont-Blanc: più 20 percento;
- funivie Piccolo San Bernardo: più 25 percento.
Complessivamente, su tutti gli impianti di risalita, visto che
c'è stata una presenza a macchia di leopardo, c'è stato un
incremento del 6 percento su tutti gli impianti di risalita e
questo è un dato significativo, probabilmente c'è anche un altro
modo di far turismo che non è solo quello legato alle presenze
alberghiere che peraltro hanno tenuto.
Un altro dato significativo è sull'occupazione visto che anche
su questo aspetto pareva che ci fossero delle polemiche da parte
dei rappresentanti di categoria, alberghi e pubblici esercizi, dal
confronto fra il periodo 1999 e lo stesso periodo del 2000 emerge
un incremento di addetti di circa il 30 percento. Questi dati ci
sono stati forniti dall'ufficio gestito dal Dott. Fioravanti che
segue l'andamento dell'occupazione. Questi sono dati
significativi.
Come abbiamo detto prima i dati non sono tutto per verificare
una stagione turistica, nello sviluppo della mia risposta entrerò
più nel merito di altri argomenti cercando di portare concretezza
nei limiti del possibile.
Anche i dati, ripeto, vanno interpretati perché se andiamo a
fare un servizio televisivo nella conca del Breuil per verificare
se l'andamento della stagione turistica è stato positivo, è chiaro
che in estate al Breuil si lamentano tutti in quanto notoriamente
quella è una stazione che ha vocazione turistica, ma
prevalentemente legata agli sport invernali. Il dato per esempio
del mese di luglio o di giugno alla stazione del Breuil, che è del
meno 5 percento, vuol dire che si passa da 21.000 presenze a 20.000
presenze però, quando facciamo l'intervista agli operatori
turistici del Breuil, nessuno dice che nel mese di marzo di
quest'anno c'è stato un 12 percento in più rispetto allo scorso
anno che ha significato 7.500 presenze in più, nessuno ha detto che
nel mese di aprile, quando le località minori non avevano nessuna
presenza turistica, loro hanno avuto il 14 percento in più che
voleva dire 5.000 presenze in più. La riduzione del 5 percento vuol
dire praticamente 1.000 presenze in meno, però il 12 percento a
marzo vuol dire passare da 61.000 a 69.000 presenze, vuol dire più
7.000 presenze, è questo che bisogna cercare di mettere insieme e
di leggere.
Poi, è vero, ci sono state delle località tipo l'APT del
Gressoney Walser che ha visto una diminuzione, però qua posso anche
sottolineare un aspetto e cioè che l'Assessorato in collaborazione
con l'Assessorato della pubblica istruzione si è interessato per
far soggiornare una troupe televisiva di circa 40-50 persone a
totale carico della troupe televisiva stessa che doveva girare uno
sceneggiato.
L'unico intervento dell'Amministrazione regionale è stato quello
di cercare la disponibilità delle strutture ricettive. Avendo la
possibilità di riempire una struttura ricettiva dal 20 agosto al 15
settembre la risposta di un albergo nella località di Gressoney è
stata:
"Ma noi il 1° settembre chiudiamo perché abbiamo degli
impegni"
, probabilmente gli impegni erano le ferie programmate,
allora bisogna che la riflessione venga fatta a 360 gradi, ma su
questo argomento entreremo successivamente.
Noi non possiamo che basarci sui dati per dire se una stagione
turistica ha tenuto o meno; questo non vuol dire nulla, non vuol
dire che se abbiamo tenuto turisticamente o se abbiamo incrementato
del più 1 o 2 percento le cose vanno bene. Noi condividiamo che
bisogna fare un lavoro collegiale di riorganizzazione complessiva
del settore; la verità è che bisogna rendersi conto che le
abitudini dei turisti sono cambiate, che la situazione economica è
tale che fa sì che il turista sia sempre più esigente e attento
alle spese, c'è una grande trasformazione in atto dal punto di
vista della modernizzazione del settore e l'Amministrazione
regionale non può fare tutto, l'Amministrazione regionale può fare
la sua parte e poi la parte degli imprenditori, la parte di coloro
che devono andare a catturare il turista non dipende in tutto e per
tutto dall'Amministrazione regionale.
La globalizzazione comporta l'inserimento in circuiti che non
possono essere organizzati in toto dall'Amministrazione
regionale.
Il problema della qualità. Noi abbiamo messo in atto un progetto
pilota per introdurre il marchio di qualità in tutti gli esercizi a
livello regionale, ma attenzione perché, nel momento in cui andremo
ad applicare concretamente questi criteri, forse molte strutture
dovranno ripensare la loro organizzazione, ma la qualità vuol dire
anche qualità nell'accoglienza, vuol dire contenere i prezzi, vuol
dire cercare di trattare il turista in un certo modo, quello che
noi banalizziamo con il sorriso e non sempre tutto ciò avviene.
L'Amministrazione regionale deve fare il proprio compito, deve
fare la propria autocritica e su questo ci stiamo muovendo, poi
entrerò nella concretezza, ma voglio ancora dire, al di là della
polemica del presidente degli albergatori, che è stata, senza con
questo voler banalizzare, una reazione anche un po' scomposta a una
legge che questo Consiglio ha votato all'unanimità, non condivisa
dal presidente, che era la legge sul bed & breakfast, ma al di
là di questo, la reazione mi serve per chiarire cosa è vero nei
contenuti di quell'articolo dell'ADAVA apparso sul giornale.
Ma sempre sui dati, visto che l'Assessore è andato di persona in
alcune APT a verificare la situazione, secondo voi i dati delle
seconde case nell'APT di Saint-Vincent che tendono a zero è un dato
veritiero? Poi però ci sono altri elementi che fanno sì che questi
dati vengano sconfessati e sono il numero di bollini di caffè e di
zucchero che vengono dati ai turisti, nominativi, che stanno nella
località almeno 15 giorni.
Se prendo questo elemento, le presenze mensili nel periodo
estivo nella località di Saint-Vincent nelle seconde case sono
circa 9.000, poi andate a confrontare queste 9.000 presenze con i
dati che ci vengono trasmessi dai canali di tipo istituzionale. È
chiaro che vengono a mancare anche degli elementi di riferimento,
qualche anno fa c'era la tassa di soggiorno, quindi visto che c'è
una spontaneità della dichiarazione della presenza nelle seconde
case, non sempre è facile andare a individuare queste presenze.
Voi confrontate Courmayeur con Chamonix, caro Consigliere Collé,
allora il Consigliere Collé deve andare a verificare a Chamonix
quante sono le seconde case che stanno chiuse nel periodo di luglio
e di agosto, poi viene a Courmayeur e verifica quante sono le
seconde case che vengono concesse in affitto al turista e che sono
chiuse nella località di Courmayeur. Questi sono i problemi
concreti da affrontare. Le presenze turistiche pertanto non possono
essere valutate soltanto con le presenze alberghiere.
Per noi in questo momento il fatto che il turismo abbia tenuto è
un aspetto positivo per le difficoltà che tutti conosciamo, che sta
affrontando il settore in generale e in particolare il settore del
turismo di montagna che è un settore maturo e che va ripensato.
Cosa stiamo facendo? La strategia ho avuto più volte occasione
di annunciarla e di illustrarla in questo Consiglio, la strategia
che però non può vedere l'Amministrazione regionale da sola in una
direzione con gli altri attori che vanno in direzioni diverse. La
strategia è quella di destagionalizzare il periodo delle vacanze,
prolungare il periodo delle vacanze, creare gli elementi affinché
non ci siano solo due stagioni tradizionali, ma ci siano la terza e
la quarta stagione.
Alcuni risultati ci sono in questa direzione, non è vero che non
si è fatto nulla; per fare questo cosa stiamo facendo? Stiamo
facendo una promozione di una Valle d'Aosta a tutto campo, una
promozione che contiene tutte le nostre potenzialità perché la
sfida noi ce la giochiamo solo valorizzando le cose che abbiamo
solo noi perché il problema della neve, dello sci, degli impianti
di risalita e dell'aria pulita è una situazione che hanno tutte le
località dell'arco alpino, allora per convincere il turista a
scegliere di venire a trascorrere le vacanze in Valle d'Aosta,
bisogna aggiungere delle motivazioni che sono quelle di saper
valorizzare le cose che ha solo la Valle d'Aosta; la nostra
promozione si sta muovendo in questa direzione.
Non è vero che non si è fatto nulla, Consigliere Collé, sulla
terza stagione; c'è una sinergia concreta con il collega Assessore
alla pubblica istruzione, con le strutture dell'Assessorato
dell'agricoltura, stiamo facendo delle iniziative concrete,
l'ultima è quella della Desarpa che è un evento che viene
organizzato in stretta collaborazione con l'Assessorato del turismo
e l'Assessorato dell'agricoltura.
Ma per scendere maggiormente nella concretezza questa strategia
complessiva prevedeva, prevalentemente per quanto attiene il
compito dell'Amministrazione, di fare una promozione il più
possibile articolata.
Compito dell'Amministrazione è di creare le infrastrutture, di
modernizzare la legislazione del settore, ebbene noi cosa abbiamo
fatto? Forse che l'ammodernamento dell'aeroporto di Aosta non va in
questa direzione? I 30 miliardi che l'Amministrazione sta spendendo
per l'ammodernamento dell'aeroporto non vanno nella direzione di
creare delle infrastrutture che rendano competitiva la nostra
Regione rispetto ad altre?
Forse che le quattro leggi che questo Consiglio ha approvato
nella riforma del settore del commercio, unite ai provvedimenti
attuativi legati alla formazione, ai centri polifunzionali e ai
centri di assistenza tecnica non vanno nella direzione di
modernizzare il settore del commercio e del turismo?
Forse che la legge speciale sulle infrastrutture sportive non va
nella direzione di creare quelle strutture che sono indispensabili
per far sì che il compito dell'Amministrazione regionale sia
assolto? Cito la pista di Leonardo David, cito la pista ciclabile?
Forse che la legge sul golf non era un tentativo di diversificare e
di integrare l'offerta turistica nella nostra Valle? Non è vero,
Consigliere Collé, che non è stato fatto nulla in questo senso
perché insieme alla legge abbiamo fatto anche iniziative
promozionali puntando su quel tipo di clientela e a detta di tutti
i gestori di campi da golf esistenti nella nostra regione c'è stato
un giudizio estremamente positivo dell'azione dell'Amministrazione
regionale nel settore. Prego di verificarlo.
Forse che la revisione di tutte le leggi del settore che abbiamo
fatto non va nella direzione di modernizzare il settore? Nessuno
dice che la Valle d'Aosta a volte è citata a livello nazionale per
essere all'avanguardia in alcuni temi, per esempio quello dei
pisteurs-secouristes, ci sono stati degli articoli a livello
nazionale che hanno citato la Valle d'Aosta come Regione
all'avanguardia in questo settore.
Queste sono delle concretezze, non sono delle parole.
La revisione complessiva della legge n. 33, che è in atto, che è
stata definita, che va nella direzione di rendere compatibile la
legge con le norme europee; dal raffronto che stiamo facendo della
legge attuale con quella che sarà approvata, probabilmente ci
saranno maggiori vantaggi e maggiori possibilità per gli operatori
del settore. Noi non possiamo costruire le piscine, la legge n. 33
prevede di dare finanziamenti sia per la realizzazione degli
alberghi che per la realizzazione delle infrastrutture comprese le
piscine all'interno dei singoli alberghi, ma quelle saranno delle
scelte di libero mercato.
Nel settore dei trasporti uno dei problemi nodali era il
collegamento con gli aeroporti, mentre il collegamento con
l'aeroporto di Caselle è più semplice, il collegamento con
Malpensa, che è il vero aeroporto turistico, è un problema
totalmente diverso e assai più complicato perché prevede
l'interesse di tre regioni, quindi non è più di competenza di un
piano di bacino di traffico regionale, ma deve avere delle
autorizzazioni ministeriali.
Anche in questo settore abbiamo chiesto agli operatori di farci
delle proposte per studiarle insieme, le proposte ci sono state
presentate al mese di agosto di quest'anno dopodiché siamo pronti
ad intervenire e c'è una proposta che mi pare costruttiva. Gli
operatori hanno impostato una specie di numero verde, hanno
preventivato un finanziamento per l'intervento che dovrebbe essere
per intanto un progetto pilota per la prossima stagione invernale e
soprattutto si sono dichiarati disponibili a finanziare tale
progetto in modo cospicuo, a quel punto l'Amministrazione regionale
può intervenire a sostenere un progetto di collegamento per
l'aeroporto di Malpensa, quindi diciamo che per quanto attiene la
concretezza la Giunta ha praticamente assolto a tutti gli impegni
che erano stati concordati con gli operatori del settore.
Rimangono aperti due problemi: la legge quadro e la riforma
della scuola alberghiera, però attenzione, Collé, che la riforma
della scuola alberghiera presuppone poi un atteggiamento diverso da
parte delle strutture ricettive, è impensabile poter assumere dei
diplomati due mesi all'anno perché i diplomati pretenderanno di
essere assunti dodici mesi all'anno, pretenderanno una retribuzione
un tantino diversa da quella che possiamo contrattare con il
cameriere che assumiamo per quindici giorni il mese di agosto.
Ma al di là di questo aspetto e al di là di aspetti più tecnici
legati al commissariamento o meno è stato avviato tutto, ma per
avere il riconoscimento del corso scolastico deve passare un anno
perché le procedure sono quelle, poi farò pervenire eventualmente
una relazione al Consigliere Collé sulle procedure.
Ci sarà quest'anno un percorso dove ci saranno dei corsi
scolastici che dovranno ottenere il riconoscimento dalla
Sovrintendenza per diventare corsi scolastici, però finora non si
sono fermate tutte le iniziative di formazione, la scuola
alberghiera ha fatto tutti i corsi di formazione al di là di quelli
prettamente legati ai percorsi formativi interni, ha assunto a
tutto il suo compito di corsi di formazione che sono stati
programmati.
Quindi perché la scuola alberghiera possa essere trasformata in
un percorso scolastico, che è quanto ci è stato chiesto
dall'associazione di categoria, il percorso ha questa tempistica,
non è possibile prendere delle scorciatoie se vogliamo che diventi
un corso riconosciuto e se vogliamo che i ragazzi che
frequenteranno la scuola alberghiera possano andare anche
all'università. Le polemiche si possono anche fare, ma poi bisogna
scendere nella concretezza.
Per quanto attiene la legge quadro, abbiamo aspettato il rinnovo
dei consigli comunali e abbiamo immediatamente riaperto il
confronto con gli operatori del settore. L'articolato è pronto,
l'Esecutivo lo sta iniziando ad esaminare, a breve sarà possibile
approvarlo e quindi trasmetterlo alle commissioni per raggiungere
l'approvazione definitiva in Consiglio regionale.
Le linee guida di questo disegno di legge sono quelle di fare
chiarezza nei tre momenti: quello della promozione, quello della
vendita e quello dell'accoglienza. Non mi dilungo sui contenuti
perché ho già avuto modo di illustrarli al Consiglio in altre
iniziative. È chiaro che l'Amministrazione regionale deve fare la
sua parte, la può fare bene e il giudizio spetterà non solo ai
consiglieri, ma all'intera popolazione valdostana, noi stiamo
cercando di fare la nostra parte e la nostra parte è di
modernizzare il settore.
Siamo consci che è un settore importante per l'economia della
nostra Regione; siamo anche consci che forse è il settore che può
sfruttare maggiormente quelle che sono le potenzialità naturali
della nostra regione, però è importante che tutti gli altri
facciano la loro parte.
Quando parliamo di terza stagione, Consigliere Collé, noi
possiamo fare le nostre iniziative, cerchiamo di portare avanti una
certa promozione, cerchiamo di concordare con tutti gli operatori
del settore per creare degli eventi importanti, per esempio, nella
stagione autunnale, però secondo voi ha una logica che a Pila -
parlo degli alberghi chiusi nella prima settimana di settembre - 7
alberghi su 8 siano chiusi dal 1° settembre in poi, che a
Courmayeur 14 alberghi su 60 siano chiusi dal 1° settembre in poi,
che a Gressoney-La-Trinité 6 alberghi su 9 siano chiusi, che a
Valtournenche ci siano 7 alberghi su 19 chiusi dal 1° settembre,
che Cervinia abbia 26 su 39 chiusi dal 1° settembre? Secondo voi
questi sono i presupposti per creare la terza stagione?
Ci siamo sforzati quest'anno come Amministrazione regionale in
accordo con l'Amministrazione comunale di Courmayeur, tenuto conto
delle particolari difficoltà che sta affrontando quella stazione
turistica, di cercare soprattutto nel periodo che passa dalla
stagione invernale a quella estiva di creare degli eventi
insieme.
C'è stato il sostegno dell'Amministrazione regionale a tutta una
serie di eventi, avevamo portato anche una parte del provvedimento
in Consiglio regionale per dare il sostegno a tutta una serie di
manifestazioni legate al tennis tavolo; mi dicono gli operatori
turistici che sono in difficoltà a trovare aperte delle strutture
ricettive per accogliere le persone che dovrebbero partecipare a
questo evento.
Allora in conclusione, assolutamente l'Assessore non dice che
tutto sta andando bene, anzi di problemi ce ne sono tantissimi,
alcuni sono strettamente legati all'organizzazione turistica della
nostra Regione, altri sono problemi che interessano il settore
turistico a livello mondiale e in particolare quello di montagna,
però siamo convinti di conoscere la realtà di questi problemi ed è
per quello che dico, caro Collé, che abbiamo i piedi per terra e
che stiamo facendo tutti gli sforzi per fare la nostra parte.
È importante però che una crescita collettiva, culturale, su
cosa vogliamo fare dal punto di vista turistico della nostra
Regione sia una crescita che coinvolge tutti quanti, non solo
l'Amministrazione regionale.
Président
La parole au Conseiller Lattanzi.
Lattanzi (FI)Vorrei leggere, nell'introduzione della mia
risposta ai dati che l'Assessore ha citato e alle strategie che ha
indicato quali volontà politiche dell'Amministrazione, una
relazione di un simposio di cui lui è a conoscenza, un simposio
internazionale sul turismo che si è tenuto a Crasmontana. Dice:
"? il periodo estivo nel suo momento di difficoltà, ridotti gli
spazi di mercato, offerta rigida e frammentata, concorrenza
incalzante, domanda più esigente, prodotti personalizzati, ricerche
di specialità locali, servizi di qualità. Cosa occorre? Nuovi
approcci alla comunicazione, allargamento alle linee di prodotto,
offerte, garanzia della qualità di sistema locale di offerta
turistica, migliore e maggiore capacità commerciale e di
distribuzione anche attraverso Internet?".
"Soluzioni miracolistiche non esistono", affermano
dall'Assessorato del turismo della Valle d'Aosta, ma occorre
trovare nuove forme di aggregazioni verticali o orizzontali tra
stazioni, investire nella qualità dei servizi, integrare il
turismo, l'artigianato, l'agricoltura, la cultura.
Il personale? Altro punto di debolezza: non qualificato, non
interessato a stagioni che durano pochi mesi all'anno. Rispetto ai
concorrenti stranieri le destinazioni alpine italiane devono
lavorare molto nell'allargamento dei servizi offerti, dalle piscine
ai sentieri attrezzati e nella riorganizzazione dell'offerta
arrivando ad offrire prodotti di destinazione in base al ciclo di
vita delle famiglie e alla motivazione di viaggio.
Su 76 destinazioni dell'arco alpino analizzate, 33 - il rapporto
è del "Sole 24Ore" - organizzano l'informazione estiva per linee di
prodotto e altrettanto offrono pacchetti di vacanze, approccio
utilizzato da molte destinazioni svizzere, in particolare
l'Engandina, con 15 linee di prodotto e oltre 50 offerte, ma anche
dalle destinazioni austriache, Tirolo, Voralberg, Carinzia,
Salisburghese in particolare, e che inizia ad essere utilizzato
anche in Italia come confermano dal CIS di Venezia, Alto Adige e
Trentino in particolare, quest'ultimo con la consolidata offerta:
"Proposte vacanze", 11 linee, 111 pacchetti estivi e aggregazioni
di prodotto motivazionali particolarmente apprezzati, Trentino in
bici, vacanze in moto, quota mille per la terza età, mercati di
nicchia con notevole capacità di spesa e interessanti anche i
periodi di bassa stagione, grande attenzione poi per il segmento
famiglia, pacchetti natura, serate naturalistiche, servizi e
strutture ad hoc e anche per la montagna estiva la ricerca di
informazioni si trasferisce sul Web come dimostra il sito del
Tirolo: "www.tiscover.com", adottato anche da molte altre regioni
austriache che solo nel mese di agosto ha ricevuto 32.000
prenotazioni, più 175 percento sul 1999.
Questa analisi indica il ragionamento che l'Assessore faceva. Io
non l'ho letta però per confermare quello che lei diceva, io l'ho
letta per inquadrare il ragionamento che lei ha fatto all'interno
di un mercato più ampio. Lei ha detto che in base ai dati di
quest'anno al di là di quello che dicono gli albergatori
sostanzialmente per l'Amministrazione la stagione ha tenuto. Io
devo dire la verità, e credo mi debba essere riconosciuta l'onestà
intellettuale, nella presentazione dell'interpellanza ho lasciato
un giudizio sospensivo sull'interpretazione dei dati sia da parte
del presidente dell'ADAVA, sia da parte dell'Assessore in tutte le
dichiarazioni che aveva rilasciato ai giornali proprio perché
volevo sentire dall'Assessore quali erano i dati in suo possesso e
adesso commento i dati che l'Assessore ha dato.
L'Assessore sostanzialmente ha detto che nei primi sette mesi la
Valle d'Aosta ha tenuto in un quadro che era difficile, che bisogna
essere quindi soddisfatti in un momento in cui il Trentino perde il
20 percento delle sue presenze e questo è un dato discutibile
perché risulta esattamente il contrario, perché sui sette mesi pare
che sia sopra il 14.
Ha continuato dicendo che i rappresentanti degli albergatori non
sono il Vangelo, che i dati che forniva erano molto precisi e ha
citato due aspetti dei dati, uno generalistico: i primi sette mesi
rispetto al 1999: 1 milione 800 mila e rotte presenze, nel 2000: 1
milione 800 mila rotte presenze a dimostrazione che il turismo in
Valle d'Aosta ha tenuto, però ha anche detto quello che è successo
nel 1999 e cioè che il 1999 non è stato un anno brillante per il
turismo valdostano proprio per le disgrazie che lei ha citato, per
i problemi che ci sono stati a luglio e ad agosto e lei li ha
citati: alluvioni, maltempo ovvero situazioni, tunnel compreso, che
a maggio avevano dato un colpo durissimo alla credibilità della
sicurezza.
Se le ricorda le slavine e le valanghe dell'inverno? Se le
ricorda, sì? Noi ce le ricordiamo. Allora il 1999: 1 milione 800
mila presenze, non era stato un dato brillante; il 2000, se
riconfermato dopo un anno di lavoro, è esattamente un altrettanto
anno disastroso alla luce dei danni che lei ha portato in
quest'aula e non le interpretazioni dell'ADAVA o di Lattanzi o del
gruppo di Forza Italia.
Quindi io prendo la riflessione sui dati che lei ha fornito e ne
deduco che alla luce dei primi sette mesi del 2000 la Valle d'Aosta
ha mantenuto una posizione di disastro che avevamo già nel 1999.
Questo è il nostro giudizio politico.
Chamonix fa più 30 percento, Courmayeur ha tenuto, ma Chamonix,
lei dice, è in una situazione completamente diversa; chiude il
tunnel e Chamonix fa più 30 percento perché è in un contesto
geografico diverso, noi siamo in un cul de sac, se chiude il
tunnel, Courmayeur può morire di fame, ma non è così, la politica
di Chamonix è da anni incentrata sull'aggregazione di un turismo
completamente diverso da quello di Courmayeur. Certo, concordo con
lei che non tutto la Regione può fare e che c'è una grossa
responsabilità anche degli imprenditori del settore turismo però,
mi permetta, le politiche regionali le stabilisce l'Amministrazione
regionale e in questi anni la politica di sviluppo del turismo di
Courmayeur non è mai stata incentivata in un contesto globale della
Valle d'Aosta. Courmayeur, tanto per ricordarci, non gode di coppe
del mondo e di immagini internazionali ormai da un decennio; ci
siamo dimenticati di Courmayeur sulle copertine e purtroppo gli
unici momenti in cui si parla di Courmayeur è quando ci sono delle
disgrazie al Monte Bianco.
Il collega mi ricorda l'evento dell'anno a Courmayeur sono stati
i campionati italiani di Forza Italia a detta degli operatori. I
dati vanno interpretati perché l'occupazione ha fatto più 30
percento, siamo contenti per chi è riuscito a lavorare con i locali
chiusi.
La strategia: noi abbiamo interpellato l'Assessore perché ci
spieghi qual è la strategia e qui concordiamo sull'analisi che
l'Assessore fa. C'è bisogno di essere più competitivi, c'è bisogno
di organizzare il comparto, c'è bisogno di vendere un'immagine
integrata con l'agricoltura e con la cultura per poter avere un
"prodotto, pacchetto Valle d'Aosta" che si differenzi nella sua
peculiarità.
Assessore, ma lei è due anni e mezzo che è lì, lei è due anni e
mezzo che dice queste cose. Lei è due anni e mezzo che spende
centinaia di milioni in comunicazione e immagine senza portare un
minimo di risultato. Si è contornato di consulenze della
comunicazione da quando è arrivato lei in Assessorato, un
Assessorato che ci aspettavamo di vedere rinvigorito, come dicevamo
in premessa, dopo che era ormai narcotizzato dalla politica di
amministrazione delle gestioni precedenti e lei non ha fatto altro
che mettersi intorno nani e ballerine per poter presentare meglio
il suo Assessorato.
La politica regionale della comunicazione in Valle d'Aosta non è
quella di fare le conferenze stampa? lei, dove dice da due anni e
mezzo, cinque stagioni turistiche, noi dobbiamo fare un prodotto
unico della Valle d'Aosta perché questo lo sta dicendo da cinque
anni. Il prodotto unico della Valle d'Aosta, e ribadisco,
ammettendo l'impreparazione professionale e culturale degli
imprenditori della Valle d'Aosta in questo settore, ma il "prodotto
della Valle d'Aosta" non si fa continuando a fare le conferenze
stampa e contornandosi di consulenti dell'immagine che dicono:
"Bisognerà fare una politica di organizzazione e
ristrutturazione del settore"
perché questo lei lo sta dicendo
da due anni e mezzo.
Non so se lei riuscirà a fare quello che dice alla fine del suo
mandato, però per quanto ci riguarda come gruppo consiliare la
sospensiva del giudizio sulla sua politica del turismo e del
commercio in Valle d'Aosta è finita. Il giudizio è negativo perché
lei è una persona che dice le cose, ma non le realizza, che quando
ci sono i momenti di divisione dell'immagine, purtroppo ce n'è
stata poca, se l'accentra solo su sé stesso e il settore non viene
mai coinvolto ma, quando ci sono le difficoltà, rimprovera agli
imprenditori di essere impreparati, non qualificati, dice che si
devono assumere le loro responsabilità, che è importante che tutti
facciano la loro parte perché gli albergatori chiudono il 30
agosto.
Guardi, ho parlato che hanno dovuto chiudere il 30 agosto, non
che hanno voluto chiudere il 30 agosto per andare in vacanza. Hanno
dovuto chiudere perché pagavano un milione di spese gestionali alla
settimana e avevano trecentomila lire di incasso alla settimana. Le
prenotazioni che lei dice esserci per gente che deve trovare posto
e che invece trova i locali chiusi non ce n'erano perché se c'è un
imprenditore che ha delle prenotazioni con dei clienti, il locale
lo tiene aperto, glielo posso garantire.
Allora il problema è che non è che gli imprenditori chiudono le
loro attività commerciali perché ci sono delle prenotazioni, ma
loro hanno di meglio da fare e vanno alle Bahamas; no, gli
albergatori che hanno i mutui e il personale da pagare devono
prendere le decisioni da albergatori e da imprenditori, quindi
chiudono perché non c'è la gente in Valle d'Aosta che è diverso da
quello che dice lei.
Mi permetta di fare una riflessione sui dati che lei ha fornito
ancora una volta. Lei parla di 1.800.000 presenze nel 1999, anno
disastroso; 1.800.000 presenze nel 2000, quindi altrettanto
risultato disastroso, senza catastrofi, con un'estate normale, però
lei cita tutta una serie di località che hanno fatto più 5, più 7,
più 12, più 14; a Saint-Vincent sì, si lamentano, lei dice, ma in
realtà le APT danno zero, tutti i locali sono pieni perché la gente
prende i bollini per 15 giorni, 9.000 persone dove saranno
state?
Assessore, se c'è qualcuno che ha fatto più 3, più 14, più 17, e
alla fine fa sempre 1.800.000, c'è qualcuno che ha fatto meno 20,
meno 10, meno 5 e meno 14 perché se quello è un indice di media di
presenze, vuol dire che c'è qualcuno che ha incrementato, e lei lì
ha citato, ma ci sono delle località turistiche, che lei non ha
citato, che hanno perso anche il 20 percento delle loro
presenze.
Certo, sono d'accordo con lei, non tutta la responsabilità è
dell'Amministrazione regionale e del suo Assessorato, però lei
dovrebbe smettere di fare conferenza stampa e di immagine per la
sua persona e cominciare ad organizzare i settori produttivi del
commercio e del turismo e dell'agricoltura in concomitanza invece
che mettere in piedi carrozzoni burocratici, riforme delle leggi.
Con le leggi non si portano i turisti, con le leggi si incentiva,
ma ogni volta che lei prepara una legge crea burocrazia in più per
gli imprenditori per affrontare quello che devono affrontare, cioè
un mercato molto difficile.
Lei ha parlato di ammodernamento dell'aeroporto di Aosta, ma lei
sa perfettamente a che punto è: al punto che è a rischio di
chiusura perché ha revoche di licenze dei voli in quanto non
abbiamo ancora tutti i servizi sviluppati dopo un anno che
l'attività è aperta. Ha parlato di leggi speciali per il turismo,
la pista David, la pista ciclabile, il golf. La pista David non ha
ancora fatto una gara, la pista ciclabile non esiste e il golf non
è mai partito.
Revisione delle leggi per i maestri di sci e per i pisteurs:
abbiamo fatto l'ennesima burocrazia per burocratizzare un settore
che non ne aveva bisogno. Certo, però siamo riusciti quasi a
riconoscere il bilinguismo anche a quelle figure professionali.
La invito a parlare per comunicazioni immagine, ma per quanto
riguarda il turismo della Valle d'Aosta, non la sua personale.
PrésidentLa parole au Conseiller Collé.
Collé (Aut)Interverrò con un tono un po' più tranquillo di
Lattanzi.
La prima questione è che anche quest'anno siamo di fronte a un
giallo e cioè il giallo delle presenze: da una parte se l'anno
scorso erano solo gli operatori, quest'anno invece sono i
responsabili di Confesercenti, ASCOM, Associazioni commercianti,
ADAVA che dichiarano che la stagione è andata male, dall'altra è
l'Assessore che invece dichiara non con toni trionfalistici, come
ha detto lui, che tutto sommato c'è stata una tenuta.
A questo punto consiglierei una cosa, se fosse possibile: diamo
un incarico alla "Cà Foscari di Venezia" che ha già preso diverse
centinaia di milioni da questa Regione, le diamo un bell'incarico e
troviamo la risoluzione di questo giallo e io penso che abbiano
menti e capacità per darci questa risposta.
Seconda questione: quando un consigliere di opposizione fa
un'interpellanza, la fa per sollecitare alcune questioni che a suo
modo di vedere non vanno troppo bene. È difficile che un
consigliere di opposizione venga qui e faccia solamente degli elogi
all'Assessore su quanto è stato fatto.
Noi partiamo dal presupposto che alcune cose sono state fatte e
non siamo qui a rinnegarle, ma crediamo sia altrettanto giusto e
corretto andare ad evidenziare le cose che non sono ancora state
fatte, in particolare quelle cose che lei ha annunciato di fare,
vedi il caso della riorganizzazione turistica o il caso della
riorganizzazione della fondazione professionale, un anno e mezzo
fa. Credo che il nostro compito sia quello di andare a sollecitare
perché e come mai questo non è stato fatto e sinceramente le
risposte che abbiamo avuto oggi sono le stesse che abbiamo avuto
cinque o sei mesi fa ossia tutto è pronto e da qui a poco la
discussione arriverà in Consiglio regionale. Mi aspettavo,
Assessore, che almeno oggi si arrivasse con un quadro più completo
e con indicazioni più precise.
Non accetto neppure che si dica che tutto sommato la tenuta c'è
stata, il Trentino del resto ha avuto un meno 20 percento e quanto
a Chamonix?, ma quella è un'altra cosa.
Ho la sensazione, ma non solo in questo caso, che quando si citi
un esempio si corra a prendere quell'altro e viceversa. Credo che
Chamonix sia la stazione turistica d'oltralpe più vicina e che sia
giusto e corretto, avendo avuto questa località gli stessi problemi
della nostra Courmayeur, della nostra Valdigne, ma direi di tutta
la Valle d'Aosta, citarla. Credo sia anche giusto da parte nostra o
da chi in prima persona fa turismo capire perché da quell'altra
parte c'è stato un aumento del 30 percento e da quest'altra parte
c'è stata una tenuta, una tenuta, ricordiamolo, che c'è stata - per
le parole dell'Assessore - anche l'anno scorso, che si è verificata
poi in quel meno 7 percento. Se anche quest'anno quella tenuta
volesse dire questo dato statistico, vorrebbe dire che in 2 anni
siamo a meno 14 percento e io credo che questi dati debbano farci
riflettere.
Avevo chiesto i dati relativi alla stagione turistica, cioè
riferiti a giugno, luglio e agosto. Ci sono stati portati qui, così
come è avvenuto l'anno scorso, i dati relativi ai primi sette mesi,
allora i casi sono due: o non si vogliono dare questi benedetti
dati della stagione estiva e quindi ne prendiamo atto o questi dati
non ci sono ancora, cosa possibile perché già l'anno scorso ci era
stato detto che i dati relativi ad agosto non erano ancora in
possesso dell'Assessore.
Per prenderci per tempo al mese di aprile il Consigliere Comé ed
io avevamo fatto un'interpellanza proprio su questo problema dei
dati perché tutti gli anni a fine settembre non possiamo avere i
dati della stagione estiva. A questo proposito l'Assessore ci
diceva che:
"La procedura di aggiornamento del programma
statistico SMOT, effettuata dal Dipartimento sistema informativo
regionale, si è conclusa 15-20 giorni fa; i dati sull'andamento
turistico della stagione 1999-2000 saranno disponibili non appena
le APT caricheranno i dati di loro competenza"
.
A questo punto forse le APT non caricano i dati, insomma c'è
qualcosa che non funziona ancora quest'anno. Siamo nel 2000, con
Internet e tutto il resto, io credo che sia abbastanza preoccupante
che una Regione come la nostra, a vocazione turistica,
un'espressione questa che ci mettiamo in bocca tutti i giorni, non
possa ad ottobre fare un ragionamento su dei dati reali, ma solo
approssimativi.
Assessore, non siamo qui a dire che è tutta colpa della Regione
e dell'Assessore. Siamo i primi a dire che il ragionamento deve
essere fatto con gli operatori turistici, con gli albergatori e con
chi tutti i giorni fa turismo, siamo anche noi a dire che ci sono
delle lacune nel settore turistico, certo che ammettiamo queste
responsabilità e ci sono queste responsabilità.
Così come quando l'Assessore dice che è impensabile che a
settembre buona parte degli alberghi siano chiusi, ma dobbiamo
andare a vedere il perché sono chiusi, dobbiamo anche andare a
vedere cosa vuol dire il costo di gestione di un albergo, dobbiamo
anche andare a vedere cosa comporta tenere aperto un albergo in una
stagione dove questa Regione oggi, se non offre niente, offre poco
comunque.
Ecco il compito dell'Amministrazione regionale: quello di andare
ad inventarsi, perché chi vince nel campo turistico oggi è chi ha
più idee propositive e valide e fino ad oggi grosse idee in campo
turistico non le abbiamo avute. Sì, è vero, facciamo dei grossi
spot dove andiamo ad identificare tutto quello che può offrire la
Valle d'Aosta, ma non abbiamo avuto fino ad oggi la capacità di
offrire dei pacchetti, delle settimane, non parlo solo
dell'autunno, parlo della stessa estate e qui faccio una
riflessione: se continuiamo di questo passo, fra qualche anno ci
dovremo preoccupare non della terza stagione, ma della seconda,
cioè quella estiva, che man mano va riducendosi.
Sono contento che i dati parlino nel modo in cui ha detto
l'Assessore, ma non ho trovato una persona che sia una da
luglio/agosto ad oggi che mi abbia detto di essere soddisfatta. Ci
saranno anche le questioni che diceva lei, Assessore, che per
interesse conviene quasi nascondere questo dato positivo, ma
sinceramente mi viene difficile pensare che tutto sia basato su
questo, anche perché non sono gli operatori a dirci queste cose, ma
sono i responsabili delle varie associazioni e dei vari attori del
turismo che quest'anno per la prima volta massicciamente hanno
fatto queste dichiarazioni.
Lei, Assessore, ha elencato tutta una serie di cose che ha
fatto: le leggi sul commercio, l'aeroporto e sicuramente sono stati
fatti dei passi avanti, lo riconosciamo. Siamo qui a dire che molto
deve essere ancora fatto, ma le questioni fondamentali devono
essere fatte perché una materia come quella della riorganizzazione
turistica, che ci dovrà instradare sulla strada futura del turismo
in Valle, è da un anno e mezzo nei cassetti dell'Assessorato e noi
oggi non abbiamo ancora avuto modo di valutare cosa l'Assessore
intende portare avanti in quest'aula.
Mi dice ancora l'Assessore che la legge sul golf ha avuto un
giudizio positivo da chi opera in questo settore, ci mancherebbe
che così non fosse. Credo che anche l'Akerlund parli bene della
Valle d'Aosta, quello che invece dobbiamo analizzare è se ci sono
stati utenti in più per quanto riguarda il golf, se ci sono stati
operatori valdostani e non che hanno proposto alla Regione di
costruire campi da golf; queste sono le questioni che fanno dire se
questa legge è stata positiva per la Valle d'Aosta.
Pertanto che lei abbia assolto a tutti gli impegni, ripeto, per
una parte può essere vero, ma questo Consiglio aspetta e con ansia
di dibattere sulla questione sulla riorganizzazione turistica della
Valle d'Aosta, sulla questione della fondazione.
A questo riguardo l'Assessore dice che è un aspetto tecnico di
secondo piano se abbiamo cambiato il commissario; mi permetto di
dire che non è di secondo piano e non è una questione tecnica il
fatto che questo commissariamento è nato per tre mesi, l'Assessore
in aula ha detto che ne occorrono altri tre e oggi sono passati
esattamente un anno e nove mesi ed è inutile che venga qui a dirmi:
"Questo comporterà?".
Dico solo che lei ha l'obbligo, per
gli impegni che si è preso, di portare in aula la sua visione per
la riorganizzazione della fondazione, poi faremo le valutazioni, ma
non può dirmi:
"Non l'ho portata perché questo implicherà"
.
Allora, scusi, è anche un po' troppo facile!
