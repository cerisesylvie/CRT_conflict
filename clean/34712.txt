Classificazione
ASSISTENZA SANITARIA E OSPEDALIERA



Oggetto del Consiglio n. 2435 del 16 maggio 2012 - Resoconto
OGGETTO N. 2435/XIII - Ritiro di risoluzione: "Impegno per un
più equo sistema di compartecipazione dei cittadini alla spesa
sanitaria".
Risoluzione
Il Consiglio regionale della Valle d'Aosta/Vallée
d'Aoste
Appreso dell'intenzione del governo Monti di attuare,
nell'ambito della nuova revisione della spesa pubblica, una cura
dimagrante per la sanità di circa 25 miliardi;
Preoccupati del fatto che una parte di tale somma verrebbe
recuperata modificando l'attuale sistema di ticket ed esenzioni
sanitarie per sostituirli con un meccanismo di pagamento "a
franchigia" commisurato al reddito;
Considerato che tale sistema farebbe pagare il ticket anche a
quella percentuale di italiani oggi esenti dal ticket, mentre
chiederebbe meno a chi "consuma" più sanità, perché si pagherebbero
le prime prestazioni sanitarie fruite, fino al limite della
franchigia stabilita per ciascuno al 3 per mille del proprio
reddito, non pagando più nulla per le successive;
Considerato inoltre che per l'Agenzia nazionale per i servizi
sanitari regionali tale meccanismo a "franchigia" avrebbe l'effetto
di frenare le prestazioni inappropriate, più frequenti nei primi
accessi al servizio sanitario;
Ritenuta iniqua tale ipotesi di modifica ai ticket sanitari
che penalizzerebbe i pazienti che per questioni di reddito sono
oggi esentati dal pagamento e, al contempo, non possiede alcuno
strumento per controllare l'efficienza delle strutture sanitarie a
cui si rivolgono;
Consapevoli che occorre ripensare il sistema "ticket" per
ridisegnare l'attuale sistema di compartecipazione alla spesa
sanitaria a carico dei cittadini;
Impegna
il Governo regionale affinché, nell'ambito del confronto
Stato-Regioni, la Valle d'Aosta manifesti la sua contrarietà per il
sistema a "franchigia" e, al contempo, la sua disponibilità ad
esaminare insieme un sistema più equo di compartecipazione alla
spesa sanitaria.
F.to: Donzel - Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
-
Grazie Presidente.
Appreso dell'intenzione del Governo Monti di attuare,
nell'ambito della nuova revisione della spesa pubblica, una cura
dimagrante per la sanità di circa 25.000.000.000; preoccupati del
fatto che una parte di tale somma verrebbe recuperata modificando
l'attuale sistema di ticket ed esenzioni sanitarie per sostituirli
con un meccanismo di pagamento "a franchigia" commisurato al
reddito; considerato che tale sistema farebbe pagare il ticket
anche a quella percentuale di italiani oggi esenti dal ticket,
mentre chiederebbe meno a chi "consuma" più sanità, perché si
pagherebbero le prime prestazioni sanitarie fruite fino al limite
della franchigia, stabilita per ciascuno al 3 per mille del proprio
reddito, non pagando più nulla per le successive; considerato
inoltre che per l'agenzia nazionale per i servizi sanitari
regionali tale meccanismo a "franchigia" avrebbe l'effetto di
frenare le prestazioni inappropriate, più frequenti nei primi
accessi al servizio sanitario; ritenuta iniqua tale ipotesi di
modifica ai ticket sanitari che penalizzerebbe i pazienti che per
questioni di reddito sono oggi esentati dal pagamento e, al
contempo, non possiede alcuno strumento per controllare
l'efficienza delle strutture sanitarie a cui si rivolgono;
consapevoli che occorre ripensare il sistema ticket per ridisegnare
l'attuale sistema di compartecipazione alla spesa sanitaria a
carico dei cittadini, volevamo impegnare il Governo regionale
affinché, nell'ambito del confronto Stato-Regioni, la Valle d'Aosta
manifesti la sua contrarietà per il sistema a "franchigia" e, al
contempo, la sua disponibilità ad esaminare insieme un sistema più
equo di compartecipazione alla spesa sanitaria. Grazie.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Merci M. le Président.
Il gruppo ALPE condivide il contenuto della risoluzione proposta
dal PD riguardo a questa idea lanciata dal Ministro Balduzzi, che
ha suscitato in noi altrettante perplessità, perché ci pare un
provvedimento che colpirebbe prevalentemente i cittadini, il cui
reddito è più facilmente verificabile (lavoratori dipendenti e
pensionati) e poi andrebbe ad eliminare
tout court
le
esenzioni per le patologie croniche, indipendentemente dalla
gravità, tenendo conto esclusivamente del reddito.
Siamo consci che occorre ripensare la compartecipazione dei
cittadini alla spesa pubblica, ma questa proposta, di primo
acchito, non ci sembra la più equa, perché sappiamo che non viviamo
in un mondo perfetto in cui l'evasione non esiste ed in cui tutti
pagano regolarmente le tasse. Riteniamo che si possano operare
altri tipi di riduzioni, in particolare sul consumo dei farmaci, ed
inoltre ci sembra che non si capisca neanche bene la ragione di
questa proposta, tenuto conto del fatto che il Ministro della
salute ha assicurato che l'introito con il sistema delle franchigie
sarebbe lo stesso che con il sistema dei ticket.
Quindi la nostra posizione è sicuramente a favore di questa
risoluzione e del fatto che comunque ci renda disponibili ad
esaminare insieme un sistema che sia più equo.
Presidente
- Se non ci sono altri interventi, dichiaro
chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Questa risoluzione diciamo che entra nel cuore della discussione
che si sta facendo al Governo con le Regioni, in quel grosso
documento che si chiama "patto per la salute" e che ormai da mesi
rappresenta un documento che via via viene sempre modificato per
quanto riguarda gli aspetti più importanti. È un patto che dovrà
chiedere alle Regioni nel prossimo triennio un risparmio di
8.000.000.000 di euro e, fra i punti che sono interessati, vi è la
compartecipazione degli utenti, oltre a tutta una serie di risparmi
sulla spesa farmaceutica, sui beni, eccetera. Sicuramente sono già
trapelate delle cose in interviste radiofoniche, come il fatto di
basarsi non solo sull'IRPEF, ma anche sull'ISE - che fra l'altro è
in fase di revisione e stiamo analizzando (in documenti per ora
riservati) con gli Assessorati queste modifiche -, la presenza di
un microchip invece della tessera sanitaria, sono, compresa questa
proposta del Ministro, ancora delle ipotesi che abbiamo appreso da
un'intervista radiofonica.
Allora propongo, visto che nessun documento è arrivato al tavolo
della Commissione salute, tanto meno alla Stato-Regioni, e dietro
un mio impegno di andare in V Commissione a discutere l'argomento,
di ritirare questa risoluzione, perché non vi è ancora nessun
documento ufficiale proposto. Nel momento in cui ci sarà una
discussione in Commissione salute ed arriverà un documento, sono
disponibile a venire in V Commissione a discuterne. Grazie.
Presidente
- Su questa proposta la parola alla
Consigliera Carmela Fontana.
Fontana (PD)
- Noi riteniamo questo argomento molto
importante, e siamo anche preoccupati se nessun documento scritto
al momento è pervenuto.
Apprezzo quello che lei mi ha chiesto: che come arriva un
documento, ne possiamo parlare. L'impegno che le chiedo per poter
ritirare questa risoluzione è di vederci in commissione prima che
lei vada a Roma, di poterne discutere prima, in modo che possiamo
dire quello che pensiamo su questo documento e poi lei riferirà a
Roma...altrimenti non ha senso.
Se lei si prende questo impegno, ritiro la risoluzione.
(interruzione dell'Assessore Albert Lanièce, fuori
microfono)
Presidente
- Su questa proposta l'Assessore è d'accordo?
Se ho capito, c'è la disponibilità della collega Fontana...
Fontana (PD)
- ...se l'Assessore si prende questo
impegno, noi ritiriamo la risoluzione.
Presidente
- L'Assessore mi sembra abbia detto che ha
preso l'impegno, quindi con questo impegno dell'Assessore la
risoluzione viene ritirata.
Il Consiglio prende atto del ritiro.
Presidente
- Essendo stato espletato l'intero ordine del
giorno, dichiaro conclusi i lavori di questa odierna adunanza del
Consiglio regionale, che prevedeva anche la sessione europea.
La seduta è tolta.
---
L'adunanza termina alle ore 18,53.
