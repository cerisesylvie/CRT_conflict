Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 835 del 22 luglio 2021 - Resoconto
OGGETTO N. 835/XVI - Ritiro di risoluzione: "Impegno del
Governo regionale a ricomporre la Direzione Strategica dell'AUSL
della Valle d'Aosta".
Bertin (Presidente) -
Riprendiamo. Siamo al punto n.
37.1. Consigliere Chatrian, per mozione d'ordine.
Chatrian (AV-SA) -
Solo per una breve sospensione di
maggioranza.
Presidente -
Accordata.
La seduta è sospesa dalle ore 11:40 alle ore 11:59.
Bertin (Presidente) -
Riprendiamo e possiamo passare
all'illustrazione. Consigliere Baccega per l'illustrazione della
risoluzione, ne ha facoltà.
Baccega (PA) -
La risoluzione nasce dal fatto che ieri
all'interrogazione con risposta immediata l'Assessore ci ha detto
che avrebbe nominato in tempi brevi il nuovo direttore generale
dell'azienda USL. In realtà è una risposta aleatoria che non ci ha
soddisfatti e che certamente non sarà utile ad affrontare
serenamente il percorso che ci porterà al dibattito conclusivo
rispetto al progetto di legge n. 26, che abbiamo presentato proprio
per la nomina della direzione strategica, in particolare del
direttore generale dell'azienda USL.
Lei, Assessore, ci ha elencato una serie di provvedimenti, tra
delibere e determinazioni dirigenziali, che già conoscevamo e che
ritrova normalmente nelle premesse e nelle interrogazioni di ieri e
anche nella risoluzione odierna, quindi può tranquillamente dire ai
suoi uffici che preparano le risposte che per quanto possibile noi
cerchiamo di prepararci e di documentarci.
Ci preme partire un po' da lontano, ovvero dal commissariamento
lungo. Tra ricorsi, sentenze del TAR, impugnative e ricorsi
ulteriori fino alla sentenza del Consiglio di Stato, la USL della
Valle d'Aosta ha avuto un commissariamento che è durato fino al 31
gennaio 2021, ovvero dal 26 febbraio 2018 fino al 31 gennaio 2021,
oltre tre anni.
Va detto che appena ricevuta la sentenza del Consiglio di Stato,
la Giunta ha adottato la delibera n. 699 del 30 luglio 2020 che
approvava, ai sensi del decreto legislativo 171 del 2016 e
dell'articolo 13 della legge regionale n. 5 del 2000, le modalità
per la procedura valutativa a carattere non comparativo degli
aspiranti all'incarico di direttore generale dell'azienda USL, con
tanto di avviso pubblico e schema di contratto.
Conseguentemente si è avviata la procedura che ha previsto
l'avviso pubblico per la raccolta delle manifestazioni di
interesse. Successivamente alla scadenza delle presentazioni delle
domande è stata nominata la commissione esaminatrice per la prova
preliminare di accertamento della lingua francese, si è provveduto
alla costituzione della commissione incaricata di svolgere la
procedura valutativa non comparativa delle candidature, fu fatta la
verifica da parte degli uffici sulla regolarità formale delle
domande presentate. Poi l'espletamento della prova di accertamento
linguistico, la valutazione da parte della commissione nominata,
con un approfondimento sui titoli e a seguito di colloquio,
l'effettuazione da parte della struttura sanità ospedaliera e
territoriale e gestione del personale sanitario dei controlli sulla
veridicità delle dichiarazioni rese dai candidati che sono
risultati nella rosa degli idonei. Ultimo atto formale è
l'approvazione, con provvedimento dirigenziale, della rosa degli
idonei: in questo caso ci riferiamo al provvedimento dirigenziale
n. 7580 del 18 dicembre 2020. Tutto come previsto dal decreto
legislativo 171 a cui facciamo riferimento anche nel progetto di
legge che abbiamo presentato. Ed ecco che con la delibera 52 del 25
gennaio la Giunta regionale nomina il dottor Angelo Pescarmona,
inserito nella lista degli idonei, quale direttore generale
dell'USL dal primo febbraio 2021. Il 28 febbraio il dottor
Pescarmona si dimette con effetto dal 30 maggio 2021 e questo prima
che noi presentassimo il progetto di legge 26.
Dal primo giugno 2021 la direzione strategica opera in assenza
del direttore generale, avendo un direttore sanitario appena
nominato e un direttore amministrativo facente funzione da
direttore generale. Crediamo che sia quantomeno opportuno fare in
modo che la direzione strategica si ricomponga in tutti i suoi
componenti. Tutto questo anche per dire che la procedura che si è
avviata ai sensi del decreto legislativo 171 del 2016 vede ancora
valida ed utilizzabile la lista degli idonei che hanno già superato
i percorsi della norma e che uno di loro può essere nominato
immediatamente; in realtà sono passati due mesi, e questo era un
po' un dubbio che in V Commissione era venuto ed era stato
palesato.
Ieri, lei Assessore, ci ha segnalato un passaggio del 171 nel
quale secondo lei si può ipotizzare la nomina di un commissario. Io
non lo so se è questa la strada che volete intraprendere. Fin da
subito rabbrividiamo, perché sappiamo benissimo che
l'amministrazione è già passata e su questo tema ha avuto ricorsi e
controricorsi: ci sono stati non pochi problemi. Se sarà questo
l'indirizzo siamo molto, molto preoccupati: vuol dire che amate il
rischio, perché la nomina di un commissario, a meno che tutti gli
idonei rinuncino, può generare pesanti contenziosi dal nostro punto
di vista.
Mi preme ricordare, nel tempo che mi rimane, i commenti e gli
interventi di molti consiglieri regionali, soprattutto nella
passata legislatura, e particolarmente da parte del gruppo
intersindacale dei sindacati di categoria della dirigenza medica,
che lamentavano l'esigenza di poter dialogare con un direttore
generale piuttosto che con un commissario. La stessa lettera che
hanno fatto i sindacati, sappiamo bene non condivisa da molti, che
sollecita la politica a non interferire per l'ennesima volta.
Bisognerebbe far capire a quel sindacato che è la politica che
alimenta le importanti risorse attraverso gli accordi che si
siglano e poi si ritrovano in busta paga.
Su questo apro una parentesi. In questi giorni stanno arrivando
delle lettere nelle quali si comunica che vengono trasferite le
risorse assegnate come indennità Covid, suppongo sulla base della
legge 8 del luglio 2020. L'impegno profuso e contrariamente a
quanto deliberato dal Consiglio regionale, va detto che l'indennità
Covid non va a tutti quelli che hanno operato in ambito Covid. Io
le chiederei di far verificare ai suoi uffici; noi credo che alla
ripresa su questo torneremo, perché in qualche modo bisogna capire:
l'indirizzo del Consiglio era quello di dare a tutti, in realtà
pare che non a tutti si possa dare.
Ritornando al progetto di legge 26 che abbiamo presentato e che
è
in itinere
, riteniamo che essendo stato valutato
positivamente dai sindacati tutti, dalla Giunta regionale per voce
del Presidente e anche dell'assessore, valutato che su un punto
riteniamo si possa andare in Commissione con una certezza, ovvero
se è intenzione della Giunta nominare il direttore generale
attraverso la lista degli idonei già approvata oppure, come si
vocifera, se è intenzione di nominare un nuovo commissario. Questa
è una cosa importante che in un percorso di programmazione come
quello che lei ha in piedi ed è piuttosto significativo, credo che
sia opportuno e necessario ricomporre tutta la direzione generale
al completo, ma soprattutto anche nel fatto che qui siamo molto
preoccupati in quanto la quarta ondata Covid con le varianti
ovviamente non ci dà serenità per il futuro.
Era importante per noi portare questa risoluzione all'attenzione
del Consiglio, perché non vorremmo che si dica che la presentazione
del progetto di legge 26 ha interrotto il percorso di nomina,
perché lo sappiamo bene, lo hanno anche affermato i dirigenti
dell'Avvocatura e della Sanità in Commissione, la Giunta può
nominare domani mattina il nuovo direttore generale, andando a
individuarlo nella lista degli idonei che è presente.
Presidente -
Ci sono altri interventi? Non vedo
richieste. Chiudiamo la discussione generale. Per il Governo
l'assessore Barmasse.
Barmasse (UV) -
Consigliere Baccega, come ho già
evidenziato in risposta alla interrogazione a risposta immediata
nella giornata di ieri, sottolineo nuovamente che è mio obiettivo
ripristinare in tempi rapidi nella sua completezza l'assetto di
governo della direzione strategica dell'azienda USL. Questa è una
priorità e su questo non ci sono dubbi, soprattutto anche per la
situazione emergenziale in cui ci troviamo.
Ribadisco che sono in corso delle verifiche volte a individuare
un candidato idoneo a ricoprire la carica di cui trattasi,
nell'ambito della rosa dei candidati. Questo anche è in relazione
all'importante riforma del sistema sanitario regionale che è nostra
intenzione realizzare a seguito della futura approvazione del piano
della salute e del benessere sociale, cioè i candidati vanno scelti
in base a quelli che sono dei programmi.
Come ho già avuto modo di evidenziare, ai sensi dell'articolo,
ma questo possiamo anche tralasciarlo, con le varie indicazioni che
lei conosce meglio di me, è in capo alla discrezionalità
dell'Amministrazione regionale la possibilità di utilizzare la rosa
dei candidati per il conferimento di ulteriori incarichi di
direzione generale nell'ipotesi di decadenza, eccetera. Pertanto,
tale possibilità è una facoltà dell'Amministrazione, la può
esercitare, quindi non siamo obbligati a scegliere in questo
ambito, ma eventualmente si potrebbe anche non scegliere
all'interno di questa rosa.
Io penso che al di là di questo la responsabilità di un
assessore, come responsabile della sanità e della salute dei
cittadini, sia quello di fare delle scelte che siano, almeno dal
punto di vista della coscienza, le più corrette possibile. Quello
che cerca di fare l'Assessorato e, anche la Giunta e il Governo, la
maggioranza, è quello di scegliere la persona più idonea, alla luce
anche della programmazione della sanità e della situazione di
questo momento, per nominarla al governo dell'azienda. Questo è
quello che sta facendo l'assessorato. La scelta sarà sicuramente
ponderata e nell'interesse della nostra popolazione, dei nostri
cittadini, quindi questo è quello che stiamo facendo noi come
Governo, come Giunta e ribadisco come Assessorato. Creare in questo
momento dei limiti non lo ritengo opportuno, perché non sono dei
limiti per l'assessore ma sono dei limiti per i valdostani, per cui
non ritengo personalmente di poter accettare questa risoluzione e
propongo l'astensione da parte della maggioranza.
Presidente -
Consigliere Baccega ne ha facoltà.
Baccega (PA) -
Assessore, io torno a dire che il senso di
responsabilità certamente è insito in tutti noi che quotidianamente
ci apprestiamo a mettere in campo tutte le energie possibili per
fare meglio secondo i nostri percorsi. Lei ci presenterà un nuovo
atto aziendale a breve non condiviso con un nuovo direttore
generale. Ci dovrà presentare il piano della salute e benessere
sociale, l'abbiamo saputo questa mattina che in qualche modo nella
prossima V Commissione sarà presentato, di questo siamo lieti, di
cui il nuovo commissario dovrà solo prendere atto perché lo avranno
fatto altri.
C'è il piano regionale delle liste di attesa, probabilmente ne
parleremo nella prossima risoluzione, il piano della cronicità, si
dovrà valutare le nuove strutture. Il nuovo direttore generale, non
so quando sarà nominato; secondo noi aveva senso che fosse nominato
in tempi brevi, brevissimi, non in tempi a venire. Credo che le
preoccupazioni di tutti noi, siano ancora più significative
rispetto a tanti abbandoni che stanno avvenendo purtroppo in
ospedale e sul territorio e alle le problematiche del pronto
soccorso. Ieri abbiamo letto su Il Tirreno, nella pagina di
Viareggio, che il primario di urologia, il dottor Benvenuti, andrà
a dirigere il reparto di urologia dell'Ospedale della Versilia e
questo in qualche modo ci mette un pochino in affanno, ma lo dico
non per fare polemica, bensì per dire che ci sono dei problemi in
campo che forse è bene che il nuovo direttore generale riprenda in
considerazione fin da subito, non fra un mese o due, perché diventa
anche troppo tardi.
Questo è un atteggiamento nostro di buon senso. Non vogliamo
andare al voto su questa roba qua, perché non ce ne frega niente:
quello che avevamo da dire lo abbiamo detto, vogliamo ribadirlo, lo
hanno sentito i valdostani, lo hanno sentito sicuramente i suoi
colleghi. Quindi io la risoluzione la ritiro, non la porto al voto,
perché i nostri sono tre voti che ci mettono in condizione di dire
"No, le cose che dovevamo dire le abbiamo dette e rimangono!".
Presidente -
Dunque la risoluzione è ritirata.
