Classificazione
AMBIENTE
Flora e fauna



Oggetto del Consiglio n. 2538 del 7 marzo 2007 - Resoconto
OGGETTO N. 2538/XII - Conservazione di siti naturalistici per
la protezione dell'avifauna. (Interrogazione)
Interrogazione
Appreso che sono allo studio le misure di conservazione dei
siti individuati nella nostra Regione ai sensi della Direttiva
92/43/CEE "Habitat" e della Direttiva 79/409/CEE "Uccelli";
Preso atto che il predetto studio finanziato col progetto
Leader Plus, dovrebbe concludersi con la redazione dei piani di
gestione,
il sottoscritto Consigliere regionale
Interroga
il Presidente della Regione per sapere:
1) con quali tempi si ritiene potrà essere concluso lo studio
e quando si ritiene possano diventare operativi i piani di
gestione;
2) se sia prevista la partecipazione dei comuni e delle
Associazioni interessate alla redazione dei piani stessi;
3) se nella predisposizione dei piani di gestione è stato
tenuto in debito conto l'impatto del traffico veicolare, in
particolare quello turistico, che in parecchi casi interessa tali
aree;
4) quali richieste di intervento o di costruzione di
manufatti sulle aree di cui alle premesse, sono state depositate
presso l'Amministrazione regionale e a che punto è il loro iter
procedurale.
F.to: Venturella
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- I quesiti posti:
"con quali tempi si
ritiene potrà essere concluso lo studio e quando si ritiene possano
diventare operativi i piani di gestione"
;
"se sia prevista
la partecipazione dei Comuni e delle Associazioni interessate alla
redazione dei piani stessi"
;
"se nella predisposizione dei
piani di gestione è stato tenuto in debito conto l'impatto del
traffico veicolare, in particolare quello turistico, che in
parecchi casi interessa tali aree"
;
"quali richieste di
intervento o di costruzione di manufatti sulle aree di cui alle
premesse, sono state depositate presso l'Amministrazione regionale
e a che punto è il loro iter procedurale"
... qui c'è da
chiarire un aspetto.
Anzitutto il progetto "Leader" citato non finanzia genericamente
l'elaborazione delle misure di conservazione dei siti individuati
ai sensi delle direttive "Habitat-Uccelli", ma è riferito
all'invito che il "GAL Valle d'Aosta Leader" nel novembre 2005 ha
rivolto ai Comuni compresi nell'area Leader a presentare proposte
progettuali nell'ambito dell'asse 1, misura 3, del programma
"Leader Plus", per interventi finalizzati alla tutela della
biodiversità all'interno di aree naturali protette e/o siti
appartenenti alla rete ecologica "Natura 2000" e zone limitrofe di
particolare pregio naturalistico.
L'iniziativa, attuata d'intesa con l'Assessorato
dell'agricoltura e risorse naturali, intendeva promuovere la
realizzazione di azioni coerenti che consentano un uso del
territorio e delle risorse naturali in una logica di sviluppo
sostenibile, azioni che contribuiscono al mantenimento della
biodiversità a livello di specie, di habitat e di paesaggio e alla
valorizzazione della funzionalità degli habitat e dei sistemi
naturali alla luce delle esigenze economiche, sociali e culturali
locali. Particolare attenzione era rivolta anche agli habitat
semi-naturali, a quelle aree nelle quali la secolare presenza
dell'uomo ha permesso il mantenimento di un equilibrio fra uomo e
natura e nelle quali le attività agricole tradizionali hanno nel
tempo assicurato la sopravvivenza di specie animali e vegetali
ormai rare e minacciate. L'ambito di riferimento era costituito
dalle aree sottoposte a tutela, in quanto aree naturali protette o
siti appartenenti alla rete ecologica "Natura 2000" e dalle zone
limitrofe, caratterizzate da valenze di tipo naturalistico e/o che
possono rappresentare aree di collegamento ecologico-funzionale,
per le quali individuare o applicare linee guide gestionali in
sinergia con le aree tutelate in una logica di gestione integrata
di sistema.
Gli interventi finanziabili nell'ambito di quel progetto
riguardavano: piani di gestione per "SIC", "ZPS" o studi
propedeutici alla loro elaborazione, redatti in conformità alle
linee guida del Ministero dell'ambiente in riferimento al D.M. 3
settembre 2002; studi e ricerche finalizzati ad una migliore
conservazione dei siti e delle aree di collegamento ecologico
funzionale, alla loro integrazione con le attività rurali e alla
loro valorizzazione; interventi di recupero e manutenzione
ambientale finalizzati ad assicurare uno stato di conservazione
soddisfacente per habitat e specie presenti, nonché la
valorizzazione del sito stesso; interventi integrati delle azioni
di cui ai precedenti punti. In merito ai finanziamenti le
percentuali di contributo previste erano dell'80% delle spese
ritenute ammissibili, con limite di spesa ammessa per ogni progetto
non superiore a 150mila euro, con un contributo massimo erogabile
di 120mila euro.
Nell'ambito di questo progetto "Leader" sono stati presentati -
e conseguentemente finanziati - i seguenti progetti:
- la valorizzazione del "SIC IT 1205100", corrispondente al
Vallone della legna, in Comune di Champorcher, e di un'ampia zona
in Comune di Pontboset presentato dai due Comuni (qui subentra il
caso di Comuni limitrofi che avevano fatto richiesta, nel caso
specifico quello di Pontboset); si tratta di un intervento
integrato che comprende diverse azioni, l'elaborazione del piano di
gestione - in questo caso compare il piano di gestione del sito di
importanza comunitaria -, studi finalizzati alla conservazione
delle zone limitrofe e di un'ampia area in Comune di Pontboset, al
fine di creare un collegamento ecologico funzionale,
l'individuazione di misure volte alla valorizzazione delle attività
rurali, compatibilmente con le esigenze di conservazione delle
specie e degli habitat presenti;
- secondo progetto: valorizzazione della stazione di "Peonia
officinalis", "SIC IT 1205110", presentato dal Comune di Perloz,
volto alla valorizzazione del sito naturale dell'ambiente
circostante, delle peculiarità storiche, architettoniche e
culturali in un'ottica di sostenibilità. Fra le azioni, oltre allo
studio dei luoghi interessati, la sistemazione del sentiero e
l'allestimento tematico e alcune iniziative di comunicazione con il
coinvolgimento di attori locali, Comune e consorzio;
- il terzo progetto riguarda il turismo sostenibile nei siti di
importanza comunitaria del lago di Lozon in Comune di Verrayes e di
Lo Ditor in Comune di Torgnon, presentato dai 2 Comuni citati. Il
progetto propone un sistema di fruizione e valorizzazione dei 2
"SIC" interessati, compatibile con le esigenze di conservazione
attraverso la realizzazione di percorsi di visita;
- quarto progetto: valorizzazione sostenibile della riserva
naturale del lago di Villa, presentato dal Comune di
Challand-Saint-Victor, in questo caso le azioni sono rivolte ad
interventi di valorizzazione dell'area a scopo turistico e
didattico, compatibili con le esigenze di conservazione del sito.
Le azioni maggiormente rappresentative sono i percorsi tematici e
la cartellonistica e le iniziative di comunicazione indirizzate in
gran parte alle scuole;
- quinto progetto: percorsi di visita nel "SIC IT 1205090" che
corrisponde agli ambienti xerici di Chameran, Grand Brison, Cly,
presentato dal Comune di Saint-Denis; anche in questo caso si
propongono forme di fruizione e valorizzazione compatibili con le
esigenze di conservazione del sito, attraverso la realizzazione di
indagini conoscitive e percorsi di visita dedicati.
Due dati: il costo complessivo dei progetti è di 497.723 euro,
per l'80% a valere su fondi "Leader" e 398.179 euro di cui 263.390
euro già assegnati al "GAL" e 134.788 come ulteriore finanziamento
a carico della Regione, per far fronte ai progetti presentati in
quanto ritenuti ammissibili. La realizzazione dei progetti la cui
ultimazione è prevista a fine 2007, avviene in sinergia con il
Servizio aree protette dell'Assessorato dell'agricoltura, sia per
quanto attiene le specifiche aree di approfondimento scientifico,
che per la definizione delle esigenze di conservazione degli
habitat e delle specie presenti, anche in rapporto con le opere che
si intendono eseguire.
Tornando ai quesiti posti nell'interrogazione, solo uno dei
progetti è finalizzato alla predisposizione di un piano di
gestione, nello specifico quello del Vallone della legna; negli
altri casi si tratta di approfondimenti scientifici su tematiche
specifiche o in gran parte di interventi di valorizzazione e
fruizione compatibile, con modesti interventi sul territorio, quali
la sistemazione di sentieri e la posa di cartellonistica.
Trattandosi poi di progetti presentati dai Comuni, risulta
difficile immaginare che gli stessi non siano coinvolti nella loro
realizzazione, in quanto sono loro che li propongono.
Per quanto riguarda invece l'impatto del traffico veicolare
nella predisposizione dei piani, si condivide l'importanza e la
necessità di analizzare tutti i fattori che possono compromettere
lo stato di conservazione di habitat e specie, ma nel caso in
questione non risulta, ad oggi, che il Vallone della legna sia
attraversato da una strada adibita a traffico veicolare, quindi il
problema non si pone.
Non sono pervenute richieste di costruzione di manufatti
nell'ambito di questi progetti presentati; l'unica richiesta di
parere finora Giunta in Amministrazione è relativa alla posa di
cartelli per il percorso di visita della stazione di "Peonia
officinalis" di Perloz. In tutti i casi è in corso, con gli uffici
competenti, la definizione delle tipologie grafiche per la
cartellonistica in tali aree. Infine, per quanto riguarda i tempi e
le modalità per l'attuazione dei piani di gestione dei siti in
"Natura 2000", è intenzione dell'Amministrazione predisporre una
legge regionale di recepimento della direttiva 92/43 della CE che
disciplini anche questi aspetti.
Presidente
- La parola al Consigliere Venturella.
Venturella (Arc-VA)
- Si assiste, nelle risposte di
questa Giunta, o alla comunicazione di dati che in precedenti
comunicazioni non corrispondono ad altri dati ricevuti - faccio
riferimento alla risposta all'interrogazione sui rifiuti - oppure a
risposte che sottintendono la fatica per certi amministratori di
pensare che non esistono solo gli enti locali o il Sindaco o il
Segretario comunale, ma esistono una serie di associazioni della
società civile che potrebbero entrare almeno nelle procedure
iniziali di "suggerimento".
La domanda n. 2 era fatta in modo che lei mi rispondesse:
"chiedi la partecipazione dei Comuni"... ma che domanda stupida! È
chiaro che se le domande le fanno i Comuni, ci sarà la
partecipazione dei Comuni! Però c'era una piccola aggiunta, infatti
l'Assessore è caduto nella trappola: Comuni e associazioni. Questa
Amministrazione è così ideologicamente chiusa alle osservazioni
delle associazioni ambientaliste o di cittadini o di comitati, che
non prende mai in considerazione questo! Solo quando vi sono delle
osservazioni nelle procedure di impatto ambientale, allora siete
obbligati a rispondere, ma la partecipazione preventiva...
quella... mai! Questo rientra proprio nel vostro patrimonio
genetico e anche nella predisposizione di leggi regionali, faccio
un esempio: norme sugli elettrodotti, è venuto fuori in commissione
che era stata costruita con l'ex "ENEL" e con le associazioni dei
distributori e produttori di energia elettrica, le associazioni,
quelle, non esistono! Quindi una visione ideologicamente
parziale.
La risposta poteva essere solo questa: certo che i Comuni ci
sono! E le associazioni? Non mi ha risposto e questa è una
caratteristica delle risposte di questa Giunta! Ho cronometrato,
aveva tempo 10 minuti, 8 minuti per illustrare in generale come
erano i progetti e poi un minuto e 40 secondi per rispondere alle
domande che avevo posto. È chiaro che il periodo di gestione per
quel progetto lì, Vallone della legna, non prevede il traffico
veicolare, a parte che prevedete traffico veicolare anche sui
sentieri, chiamandoli sentieri carrabili con un neologismo
eccezionale per questa Regione, infatti mi è venuto un colpo quando
ho sentito che sul Col Fenêtre dove c'è un'importante stazione di
"Paeonia officinalis", tra i Comuni di Perloz e Arnad, c'era la
sistemazione del sentiero, ho detto: "nel caso in cui all'Assessore
non venga in mente di sistemare il sentiero come sistemano il
sentiero carrabile del Comboé, spero che non sia questa
l'intenzione, di trasformare il sentiero del Col Fenêtre in
sentiero carrabile"... Sappiamo la risposta: fine 2007, piano di
gestione... lei ha dato una risposta per quel che riguarda i
periodi di gestione per il Vallone dell'Alegna, noi faremo i
prossimi Consigli quei piani di gestione non più finanziati da
"Leader Plus", ma da progetti "Interreg" e poi lei ci farà una
relazione dettagliata di tutti i periodi di gestione che riguardano
i siti di importanza comunitaria e le zone di protezione
speciale.
