Classificazione
COMMERCIO
Fiere, mostre e mercati



Oggetto del Consiglio n. 2340 del 4 aprile 2012 - Resoconto
OGGETTO N. 2340/XIII - Interpellanza: "Interventi finanziari
per la realizzazione, ad opera della società Autoporto Valle
d'Aosta, di un centro fieristico permanente".
Interpellanza
Con la Legge finanziaria regionale del 2012 la Regione ha
stabilito di contribuire all'ammortamento di un mutuo per la
realizzazione, ad opera di Autoporto Valle d'Aosta S.p.A, società
interamente controllata dalla Regione, di un centro fieristico
permanente la cui creazione era prevista nel POR FESR Competitività
regionale 2007/2013;
Considerata la profonda crisi del settore fieristico, la
forte concorrenza presente e le prospettive di riduzione degli
spazi commerciali di questa natura in relazione all'evoluzione del
settore;
i sottoscritti Consiglieri regionali
Interpellano
la Giunta regionale per sapere:
1) se la Giunta regionale intenda perseguire questo obiettivo
a intero carico della finanza pubblica mediante una sua controllata
o in sinergia con il mondo imprenditoriale regionale;
2) quale sarà la superficie complessiva della struttura e
quando è prevista la sua entrata in funzione;
3) a quanto ammonta la spesa presunta per la realizzazione
del centro suddetto in termini assoluti e in che misura la Giunta
ritiene che essa graverà, direttamente o indirettamente, sulla
Regione;
4) a chi sarà affidata la gestione della struttura e a quanto
sono stimati gli oneri connessi su base annua generale.
F.to: Louvin - Giuseppe Cerise
Presidente -
La parola al Consigliere Louvin.
Louvin (ALPE)
- Grazie Presidente.
Portiamo l'attenzione e sollecitiamo dei chiarimenti da parte
del Governo regionale su una questione che ci sembra di grande
spessore e che, per curiosi motivi, è sfuggita alla verifica, è
uscita dal radar da parte nostra, forse anche dell'opinione
pubblica in questi ultimi tempi. Provo a ripercorrere le tappe: si
tratta della questione della nascita di un centro fieristico nella
zona autoportuale. È una questione sulla quale, all'inizio di
questa legislatura, c'è stato un passaggio, uno solo in Consiglio
regionale, abbastanza superficiale, o comunque soprattutto
informativo perché in quest'Assemblea è stata presentata, nel
quadro della promozione del popolamento dell'intera area
autoportuale un inciso - punto s) delle motivazioni - tenuto conto
dell'opportunità ravvisata dalla Giunta regionale di studiare la
fattibilità della costruzione nell'area autoportuale di un edificio
per ospitare stabilmente eventi fieristici e, nel 2009, si
demandava alla Giunta l'elaborazione di uno studio di fattibilità
per la costruzione di tale edificio. Non se ne sente parlare per
quasi due anni ed i lavori di studio evidentemente procedono, tanto
che nel luglio dell'anno scorso la Giunta regionale ha deliberato
di prendere atto degli esiti dello studio relativo all'intero piano
di riconversione dell'area autoportuale, ha incaricato l'autoporto
di verificare la possibilità di finanziamento e lo ha ugualmente
incaricato - autoporto che è 100 percento Regione e quindi è
braccio operativo dell'Amministrazione -, in collaborazione con
Finaosta e sulla base delle direttive dell'Amministrazione
regionale, di approfondire possibili soluzioni gestionali da
applicare al centro fieristico. Sono stati rinviati a successivi
atti sia l'approvazione dell'avvio e della realizzazione dei
singoli interventi, sia le verifiche sulle soluzioni
progettuali.
Noi, come Consiglio regionale, quanto meno non siamo stati più
coinvolti, se non con un articolo della legge finanziaria di
quest'anno, sul quale abbiamo naturalmente sollevato delle
perplessità, perché consentiva alla società Autoporto di sviluppare
un indebitamento per la realizzazione di questa opera e gravava la
Regione del pagamento degli interessi. In tutto questo l'idea molto
chiara di cosa si faccia, al di là degli aspetti edilizi, come stia
in piedi un centro fieristico in Valle d'Aosta, chi si occupi
gestionalmente di questa struttura, quale punto di equilibrio si
pensi di raggiungere, a noi non è sembrato essere cosa molto
evidente, non abbiamo avuto alcun elemento di informazione in
proposito e la cosa ci sembra molto preoccupante! Lo è tanto più in
un momento economico come questo, che richiede molta attenzione
rispetto all'apertura di ulteriori fronti di spesa. Noi dobbiamo
sapere, mi pare da dirigenti ed amministratori, con la cura e la
diligenza del buon padre di famiglia, quanto ci costerà questo
centro, visto che si può eventualmente fruire di finanziamenti per
quanto riguarda determinate opere...ma poi le opere vanno gestite e
sappiamo che si tratta di infrastrutture che hanno elevatissimi
costi di gestione!
Quindi abbiamo articolato il nostro quesito in modo segmentato e
sintetico, per sapere: come intendete perseguire questo obiettivo e
se questo sarà interamente a carico della finanza regionale, che
ampiezza avrà questo centro (credo che si debba comunque trattare
di spazi commisurati alle potenzialità economiche della nostra
Regione e non sovradimensionati), quando si immagina di portarli a
compimento e con quale costo, e chi si farà carico della gestione,
perché abbiamo avuto esperienza di enti strumentali - gestiamo il
Forte di Bard in forma associativa -, abbiamo delle fondazioni,
abbiamo varie soluzioni, ma alla fine mi pare che tutte portino ad
una unica procedura, che è quella di mettere mano al portafoglio,
come Regione, per andare a ripianare i debiti di esercizio. Quindi
senza vena polemica, ma con una certa preoccupazione, vorremmo
sapere esattamente dove ci state portando rispetto a questo centro
fieristico. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le richieste di chiarimento del collega danno l'opportunità di
entrare nel merito di una struttura che è stata per anni
sollecitata. Vorrei ricordare gli operatori commerciali economici
che di volta in volta dovevano arrangiarsi per predisporre
strutture temporanee per fiere, per incontri o per esposizioni che
avessero un senso nell'ambito della promozione o comunque il
confronto con varie tecnologie diverse, come succede per
"Rigenergia", che è l'appuntamento ormai fisso, che fra un po' si
installerà nella zona, dove verrà successivamente costruito questa
nuova struttura, quindi diciamo che di questo tema ne abbiamo
parlato a lungo. Per quanto ci riguarda, l'ultimo appuntamento che
è stato collegato con questo investimento è stato il bilancio, dove
avevamo presentato la parte relativa al pagamento del mutuo che la
società poteva accendere per la costruzione, tra l'altro, anche di
questa struttura.
Venendo alle domande puntuali:
"se la Giunta regionale
intenda perseguire questo obiettivo a intero carico della finanza
pubblica mediante una sua controllata o in sinergia con il mondo
imprenditoriale regionale"
, la Giunta, con la delibera n.
1973/2011, ha dato incarico ad Autoporto di verificare la
possibilità di finanziamento degli interventi previsti dallo studio
di fattibilità per la realizzazione di un edificio destinato ad
ospitare stabilmente eventi fieristici. Il finanziamento sarà a
carico della finanza pubblica, come previsto dall'articolo 53 della
finanziaria del 2012, che ha autorizzato l'operazione di un
contributo annuo per anni 20 a favore della società Autoporto per
il concorso degli oneri di ammortamento e di un mutuo di pari
durata per la realizzazione, fra l'altro, del nuovo polo
fieristico. La sinergia con il mondo imprenditoriale valdostano è
stata assicurata fin dall'inizio, considerato che la
Chambre
è stata coinvolta fin dall'inizio nel comitato di pilotaggio
istituito con delibera di Giunta n. 3511/2009, con il compito di
presidiare l'elaborazione e la validazione dello studio di
fattibilità per la realizzazione del centro fieristico: questo è
l'elemento base per dire che c'è stato il coinvolgimento e poi
l'approvazione di tale centro.
"Quale sarà la superficie complessiva della struttura e
quando è prevista la sua entrata in funzione"
: la superficie
netta coperta della struttura è pari a 5.000 metri quadrati e si
prevede che la struttura possa entrare in funzione nel 2015.
"A quanto ammonta la spesa presunta per la realizzazione del
centro suddetto in termini assoluti e in che misura la Giunta
ritiene che essa graverà, direttamente o indirettamente, sulla
Regione"
: per una parte ho spiegato che grava sul bilancio
regionale, mentre per quanto riguarda la spesa presunta per la
realizzazione del centro fieristico è stimata in 11.250.000 euro;
su questo potrebbero esserci delle variazioni, nel senso che questa
è la stima oggi fatta sul progetto esistente.
"A chi sarà affidata la gestione della struttura e a quanto
sono stimati gli oneri connessi su base annua generale"
: le
diverse ipotesi di soluzione gestionale della struttura ed i
relativi oneri di gestione sono in corso di valutazione da parte
della società Autoporto e di Finaosta. In considerazione della
vocazione polivalente della struttura e degli ambiti di utilizzo
ipotizzati, che prevedono un sinergico inserimento della stessa
nell'area di
Les Halles d'Aoste
e nel tessuto economico e
sociale della Regione, si stanno valutando modelli gestionali che
garantiscano l'equilibrio finanziario della gestione, non solo dal
punto di vista del ritorno economico diretto, ma anche dal punto di
vista della ricaduta generale sull'economia regionale. La società
Autoporto ha fatto sotto questo profilo un lavoro importante,
voglio ricordarlo qui, nell'operare una serie di confronti con
situazioni analoghe che abbiamo non solo in Italia, per esaminare
la valenza di una struttura come quella di cui stiamo parlando,
importante per fiere che potrebbero essere previste nella zona
dell'autoporto, tenendo conto dell'interesse dei mercati francese e
svizzero. Abbiamo diverse opzioni sotto questo profilo, teniamo
conto che questo valorizzerà l'intera area e tutte le strutture in
essa afferenti, in quanto da questo punto di vista, con la presenza
di un centro fieristico, il tutto sarà molto valorizzato. Sulla
gestione il modello può essere o la gestione da parte di Autoporto
- ma sempre con le condizioni economiche che devono tornare -
oppure da parte di una società ad essa collegata, che abbia come
compito, oltre alla gestione, quello di fare un'azione di marketing
con le Camere di commercio; altra ipotesi è di coinvolgere la
Camera di commercio con Autoporto nella gestione dello stesso.
Grazie.
Presidente -
La parola al Consigliere Louvin.
Louvin (ALPE)
- Presidente, quando si discute di cose di
questa importanza, bisogna avere molta prudenza e conoscere bene i
dati. Noi, in base alla sua risposta, ne conosciamo una parte,
quindi non mi pronuncerò in modo definitivo, ma mi limiterò a fare
alcune osservazioni che sono di forte preoccupazione.
La prima riguarda il settore fieristico in genere, quel poco che
noi da profani sappiamo ci segnala una fortissima crisi del
settore, una fortissima diminuzione delle opportunità lavorative in
questo ambito, un numero molto elevato di sedi in cui si svolgono
attività di questa natura attorno a noi, e soprattutto molto più
facilmente raggiungibili in termini di trasporto e, infine, una
tendenza che si sta affermando ad operare il confronto fra prodotti
concorrenti attraverso canali che sono prevalentemente di
esposizione per via telematica. Quindi ci sembra, leggendo anche la
stampa specializzata, che ci sia un'evoluzione del settore che non
favorisce la proliferazione delle sedi fieristiche.
Non siamo a priori contrari all'esistenza di strutture del
genere, nella misura in cui sono benefiche per la nostra economia,
un'economia che non ha forti soggetti in determinati settori che
abbiano interesse ad un coinvolgimento diretto in questa attività.
È un nodo antico questo del centro fieristico, ma onestamente ci
sfuggono le valutazioni concrete che hanno portato ad imboccare con
tanta decisione la costruzione di un edificio da 11.000.000 di euro
circa, di cui non si sa ancora esattamente chi sarà il soggetto
gestore e quale tipo di iniziative potrà ragionevolmente sostenere
dal 2015 in avanti.
Abbiamo la preoccupazione che per far fronte ad alcune necessità
che sono reali, documentabili, perché eventi come Rigenergia sono
effettivamente presenti...vorrei solo segnalare che non sono, anche
questi, dei settori nei quali ci si può lanciare con l'aspettativa
di vere fiere di grande attrazione senza mettere in campo altre e
consistenti risorse! Nel momento in cui su un settore come questo e
quello delle energie alternative si muove un polo fieristico
milanese o torinese...dispone automaticamente di superfici, di
strumenti, di mezzi di pubblicità e di facile raggiungibilità con
le quali Aosta e dintorni non potranno mai competere! Al più ciò a
cui può puntare la Valle d'Aosta è un piccolo centro per
determinate attività.
Non siamo in grado di valutare e ci fermiamo qui nella nostra
replica, ma non siamo convinti che questo dimensionamento sia
effettivamente - quanto a costo gestionale - congruo, rapportabile
al vero bisogno che avremo nei prossimi anni per questo tipo di
attività promozionali. Certo, piccole manifestazioni se ne potranno
fare, soggetti interessati a promuoverle ne nasceranno, spesso
nascono anche all'ombra dell'Amministrazione, ma bisogna che questo
abbia una prospettiva di tenuta nel tempo di ragionevole
sostegno.
Lei ha parlato, Presidente, di "equilibrio finanziario": questo
vuol dire che tanto si ricaverà dallo svolgimento di queste
attività quanto si spenderà per la promozione, gestione,
manutenzione dei locali, eccetera. Abbiamo l'impressione che questo
equilibrio non sia per niente raggiungibile, ma è una valutazione
di larga massima e vorremmo misurarci più nel dettaglio su questo.
Chiederemo di acquisire gli studi che sono stati fatti e le
valutazioni acquisite, perché siamo oltre una soglia sostenibile, e
temiamo che si apra un ulteriore fronte pericoloso di spesa per la
nostra Regione.
