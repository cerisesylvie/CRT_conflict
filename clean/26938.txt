Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 1 del 14 gennaio 1972 - Resoconto
OGGETTO N. 1/72 - Comunicazioni del Presidente del
Consiglio
Montesano (P.S.D.I.)
- Adunanze consiliari n. 21 per 120
ore complessive, pari a 10 ore mensili di seduta. Progetti di legge
di legge presentati n. 51 di cui 41 su iniziativa della Giunta e 10
di iniziativa consiliare, di tali progetti 2 sono stati considerati
ricevibili e 2 sono stati ritirati dalla Giunta.
Provvedimenti legislativi adottati dal Consiglio n. 34.
Provvedimenti deliberativi adottati dal Consiglio n. 131.
Prese d'atto n. 159.
Sono state presentate 14 interrogazioni e 14 interrogazioni sono
state svolte.
50 interpellanze di cui 47 sono state svolte, e 41 mozioni di
cui 36 sono state discusse.
Gli organi consiliari hanno avuto le seguenti riunioni:
l'Ufficio di Presidenza 4;
Ufficio di Presidenza e Capigruppo 19;
Commissione per gli Affari Generali e Finanze 19;
Commissione per l'Agricoltura 8;
Commissione per l'Industria e Commercio 12;
Commissione per la Pubblica Istruzione 13;
Commissione per i Lavori Pubblici 6;
Commissione per la Santità ed Assistenza Sociale 6;
Commissione per il Turismo, Antichità e Belle Arti 5;
Commissioni di inchiesta per l'Urbanistica 8;
Totale: 100 riunioni,
Di questo documento ne farò distribuire fotocopie ai Signori
Consiglieri
C'è una comunicazione del Presidente della Association des
Syndics de la Vallée d'Aoste:
"Illustrissimo Signor Presidente del Consiglio Regionale
della Valle d'Aosta
Le comunico che in data 14.12.1971 è stata costituita
l'Association des Syndics de la Vallée d'Aoste che raggruppa
i Sindaci della Valle nella loro qualità di rappresentanti
delle relative amministrazioni comunali.
Come dallo statuto i compiti e scopi dell'Associazione sono i
seguenti:
attuare una vera e completa economia della Amministrazioni
Comunali adottando opportune iniziative per snellire i controlli e
per incidere sulla programmazione regionale riferendo le richieste
esposte dai cittadini:
promuovere e facilitare con opportune iniziative riunioni fra
i soci per acquisire e migliorare conoscenze amministrative,
comunicando esperienze ed adottando possibilmente criteri uniformi
all'amministrazione;
tutelare la personalità del Sindaco nella sua funzione
rappresentando gli interessi e la necessità della popolazione della
Valle essendo evidentemente i portavoce delle istanze dei loro
amministratori.
La preghiamo di voler cortesemente comunicare al Consiglio
Regionale quando esposto facendo inoltre presente che le verranno
comunicate le proposte elaborate dell'Associazione affinché il
Consiglio Regionale ne sia edotto e deliberi in merito alla loro
eventuale attuazione.
Deferenti ossequi.
Il Presidente
(Giuseppe Fillietroz)".
Comunico che il giorno 12 gennaio c'è stato l'incontro fra il
Consiglio direttivo di questa Associazione des Syndics della Valle
d'Aosta e il Presidente del Consiglio, il quale si è preso un
contatto generico per poi rinnovarlo attraverso l'Ufficio di
Presidenza e semmai anche dei Capigruppo consiliari con gli
esponenti di questa Associazione recentemente istituita.
Do lettura di una lettera del Sindaco di Ayas in merito alla
controversia del Rû Courthaud per il quale avevamo già comunicato
al Consiglio un esposto fatto da un grosso numero di
villeggianti.
"Al Presidente del Consiglio Regionale,
Al Presidente della Giunta Regionale,
All'Assessore all'Agricoltura e Foreste,
All'Assessore al Turismo e Belle Arti
Oggetto: VERTENZA FRA IL COMUNE DI AYAS E IL CONSIGLIO DI
MIGLIORAMENTO FONDIARIO RU COURTHAUD DI ST. VINCENT.
Il sottoscritto Sindaco di Ayas in merito alla vertenza
succitata espone quanto segue:
preso atto che con decreto ministeriale 15.2.66 il territorio
del Comune di Ayas veniva vincolato ai sensi della legge 29.6.1939
n. 1497 sulla protezione delle bellezze naturali in quanto
costituisce un complesso di quadri naturali di eccezionale bellezza
costituito da verdi prati in dolce declivio con vaste pinete e
corsi d'acqua, montagne ecc.
Preso atto che in data 1° marzo 67 con lettera prot. N. 3820
l'Assessorato del Turismo Antichità e Belle Arti della Valle
d'Aosta ha espresso la sua concordanza per le sue preoccupazioni
già espresse da questa Amministrazione Comunale; precisando che il
trattato del Rû Courthaud delimita superiormente l'area sottoposta
a tutela di questa Sovrintendenza e che pertanto ogni modificazione
dovrà avere l'autorizzazione prescritta dalla legge del 1939 sulla
protezione delle bellezze naturali;
preso atto del profondo attaccamento della popolazione e
delle pressanti insistenze dei turisti che frequentano la Valle
affinché questa non venga depauperata dell'incomparabile valore
estetico e dell'insigne monumento storico costituito da detto
canale;
preso atto ancora dell'importanza che le infiltrazioni di
acqua dal Rû Courthaud hanno per la flora di particolare bellezza
che cresce a valle del canale della conservazione del suolo e di
rare varietà di pini in una zona diversamente, notoriamente
assolata e arida, esprime ancora una volta la viva, accorata
preoccupazione di amministratore responsabile della proprietà della
comunità e di valligiano per la perdita irreparabile di un
patrimonio comune insostituibile;
preso atto delle esigenze di irrigazione espresse dal
Consorzio di miglioramento fondiario Rû Courthaud di St.
Vincent;
manifesta la disposizione del Comune di Ayas e di Joux di
giungere a una transazione della vertenza che tenga conto delle
considerazioni sovraesposte nella presente lettera, ritenendo che
una trasformazione radicale dell'alveo attuale del canale
pregiudicherebbe senza rimedio l'intera situazione ambientale ed
estetica del comprensorio;
ritiene assurdo innestare nel complesso intatto della
montagna in una delle zone più frequentate turisticamente ed
esteticamente più valide ad esprimere le bellezze della Valle
d'Aosta, una conca di cemento che convogli le acque a pelo scoperto
alternandosi a tubature in acciaio, riproducendo in una delle poche
zone che ancora possono essere salvaguardate lo sconcio di una
periferia di Città;
ritiene che in località La Vardaz, la condotta principale
possa continuare intubata sotterraneamente per l'intero percorso a
monte del canale per esigenze del Consorzio e che in tale località
debba essere parimenti immessa acqua a pelo libero nell'attuale
alveo del canale che non dovrà esser né manomesso, né modificato
nel corso dei lavori di interramento della tubazione a monte e che
nella sua vetustà e nel pittoresco percorso attraverso più note
praterie correndo da La Vardaz al Gran Salto, formi un ambiente di
eccezionale valore estetico tale da dover essere salvaguardato e
conservato non essendo impossibile eseguirne la
manutenzione;
ritiene che a tale scopo sia indispensabile assicurare un
gettito d'acqua corrente in detto canale dalla località La Vardaz -
Gran Salto non inferiore all'attuale portata sia perché detto
canale non si riduca ad un rigagnolo o ad una fognatura, sia per
salvaguardare le infiltrazioni di acqua necessarie alla
conservazione della flora circostante, considerando anche che detta
acqua può al Gran Salto essere dal Consorzio miglioramento
fondiario Rû Courthaud recuperata e proseguire intubata;
ritiene che il Comune di Ayas possa assumersi in via di
transazione la parziale manutenzione di detto canale onde
addivenire ad un alleggerimento degli oneri del Consorzio di
miglioramento fondiario Rû Courthaud di St. Vincent;
confida nella sensibilità del Presidente dell'Onorevole
Consiglio della Valle, del Presidente della Giunta e degli
Assessori competenti affinché non si cancelli una testimonianza
preziosa degli avi e la bellezza di un ambiente incomparabile che
deve essere motivo di orgoglio per ogni valdostano.
Il Sindaco
Comm. Davide Chasseur".
Savioz
(P.C.I.)
- Io vorrei spendere due parole
per questa questione qui, se qualcuno di voi ha avuto la fortuna di
poter fare la bellissima passeggiata che c'è lungo il Rû Courthaud
si sarà accorto degli angoli pittoreschi e del profondo legame che
c'è tra il rio che corre e la circostante natura. Intubare questo
canale significa immediatamente togliere una delle bellezze
principali per questa passeggiata, chiamiamola, turistica. Ma io
non voglio entrare nel merito se deve essere o non essere intubata,
io voglio soltanto e mi permetto di richiamare l'attenzione del
Presidente della Giunta su questo che tutte le precauzioni siano
prese affinché l'eventuale opera non abbia a rovinare
definitivamente uno dei più begli angoli della Valle d'Aosta e con
questo credo di avere detto tutto, ripeto non voglio inoltrarmi nei
particolari, mi raccomando vivamente affinché il Presidente della
Giunta voglia prendere a cuore questo problema e se in qualche modo
possa essere utile in questa faccenda io sono a disposizione.
Tonino (P.S.I.U.P.)
- Anch'io mi riferisco su questo
esposto che è stato letto testé dal Presidente del Consiglio e
ritengo - prima di tutto approvo quanto è stato detto dal collega
Savioz - che oltre alle bellezze naturali e turistiche di quella
zona verrebbero, se così venisse intubata questa acqua, un giorno
prive di acqua tutte le fontane della frazione, per cui io ho avuto
dei contatti anche con i cittadini di Ayas i quali mi hanno
espresso che loro non sarebbero contrari a che l' acqua sia data al
Comune di St. Vincent, per esempio, purché venga garantito la
continuità dell'esistenza di questo canale che è chiamato Rû
Courthaud di modo che venga garantita l'acqua alle fontane a tutte
quelle frazioni di Ayas, le quali con il tempo verrebbero private
di acqua e inoltre verrebbe offesa quella particolare bellezza
naturale che presenta appunto quella zona di cui ha illustrato poco
fa il collega Savioz, per cui la raccomandazione che anch'io faccio
al Presidente della Giunta è che tenga conto di queste cose e della
volontà soprattutto popolare della gente di Ayas che chiede
questo.
Pedrini (P.L.I.)
- Signor Presidente, mi pare che il
nuovo anno porti immediatamente delle alleanze nuove, io dopo aver
sentito quanto hanno detto il Partito Comunista e il P.S.I.U.P., il
Partito Liberale aderisce. Formiamo un nuovo governo insieme,
almeno su queste cose, sulla salvaguardia degli interessi dei
valdostani, almeno su questo possiamo trovare un accordo come lo
abbiamo trovato in altri punti e come leggendo alla pagina di
réclame di questa Amministrazione regionale ho visto che, bontà
sua, il Presidente della Giunta ha dato atto che è merito anche di
tutti i Partiti se siamo riusciti ad ottenere qualche cosa, diamo
atto al Presidente della Giunta di questo, non prevedendo per il
momento alcuna alleanza come ho detto al di fuori di P.C.I. e del
P.S.I.U.P. perché non ho sentito la risposta ancora sul Rû
Courthaud. Fatta questa premessa brevissima, bando alle boutade,
evidentemente è un problema molto grosso, un problema che non è da
sottovalutare sotto alcun profilo e dove noi riusciamo ancora a
salvaguardare qualcosa di questa Valle, io penso che tutto debba
essere fatto per salvaguardia. Il Presidente della Giunta ha
dimostrato in questo periodo di prendersi a cuore alcuni problemi
basilari e io sono convinto, anche se sta firmando, che mi sente e
che piglierà, e che quindi prenderà a cuore - e se posso
permettermi di chiedere - di riferire in Consiglio modestamente a
noi che cosa pensa di fare o che cosa ha pensato di fare, o che
cosa farà per quanto riguarda questo problema. È un problema ripeto
di primaria importanza per la difesa della nostra natura, noi ci
richiamiamo a questo augurandoci che la popolazione di Ayas di cui
qua non si vogliono difendere gli interessi ma che evidentemente
hanno a cuore il loro territorio e possono essere accontentati.
Fosson
(U.V.)
- Ma io non volevo prendere la
parola su questo argomento perché ho avuto occasione alcuni anni fa
di parlare lungamente e a più riprese in questo Consiglio, proprio
su questo problema, e tra l'altro avendo esposto questi punti di
vista che oggi mi sembra che vengano richiesti di nuovo dal Comune
di Ayas e che con piacere vedo condivisi da una grande parte del
Consiglio, sono stato tacciato allora quando dicevo queste cose, di
voler difendere esclusivamente gli interessi della Valle d'Ayas
contro gli interessi di St. Vincent e basterebbe andare a vedere
certi giornali, certa propaganda elettorale e allora si vedrebbero
tutte queste belle cose.
Ora non voglio dilungarmi, il Presidente della Giunta ha fatto
una volta un sopralluogo con il sottoscritto quando era Assessore
all'Agricoltura e questo sopralluogo era determinato proprio allora
per vedere quale era il funzionamento di questo Rû Courthaud, - io
l'ho fatto a più riprese, l'ho percorso a più riprese quindi lo
conosco molto bene - e devo ribadire però quei concetti che avevamo
ribadito allora perché la possibilità di coinvolgere una maggiore
quantità d'acqua per irrigare St. Vincent c'è senza arrivare a
deturpare il paesaggio, senza la necessità di fare delle condotte
forzate come quella che è stata prevista nel progetto iniziale che
noi abbiamo ritenuto fin d'allora non era logico di attuare perché
c'è un problema dell'attraversamento di valloni dove scendono le
valanghe e in quei casi è necessario che il canale sia coperto per
evitare il riempimento fino a tarda stagione, quindi le opere... un
costo maggiore per la ripulitura del canale, c'è la necessità di
dare una solidità al canale in certe zone dove il canale facilmente
si rompe causando dei danni ingenti ai vari alpeggi che sono
sottostanti, ma ci sono anche chilometri e chilometri di canale che
non hanno mai avuto necessità di manutenzione e funzionano mi
sembra da secoli, con la possibilità di convogliare in questo
stesso tratto di canale - e mi riferisco almeno a tutta la zona che
è nel bosco prima di arrivare sulle montagne, sugli alpeggi che
sono sopra Antagnod - c'è un terreno solido, c'è una possibilità di
convogliare dell'acqua in quantità molto superiore a quella che
porta adesso, senza alcun pericolo per la parte sottostante perché
questo canale - almeno per una lunghezza di 4,5 chilometri - non ha
richiesto manutenzione durante dei secoli e quindi non ha bisogno
di manutenzione adesso. Ci sono altri tratti dove effettivamente
bisognerà sistemare il canale e io apprendo con piacere questa
insistenza del Comune di Ayas per trovare una soluzione che
permetta la continuità dell'acqua a pelo libero nel canale attuale
e nella quantità almeno attuale nel tratto che va dal La Vardaz
sino al Gran Saldo che è una zona veramente molto bella e che se un
domani questa zona non avesse più il canale a cielo scoperto o
avesse come dicono loro un semplice rigagnolo e tutto il resto
sarebbe intubato, certamente perderebbe tutta la sua bellezza
naturale oltre a tutti gli inconvenienti che ci sarebbero per la
questione delle risorgenti a valle e per tutto quello che è la
flora di quella zona.
Quindi io non mi dilungo, confido nell'equità del Presidente
della Giunta che conosce a fondo anche lui questo problema perché
se n'è reso conto di persona nel passato e quindi si possa a un
certo momento cercare di conciliare quelle che sono le esigenze
dell'irrigazione della zona di St. Vincent con quelle che sono le
esigenze anche del mantenimento delle bellezze naturali e di quei
diritti anche che sono stati praticamente acquisiti dalla
popolazione del Comune di Ayas.
Manganoni
(P.C.I.) -
Io non ripeto quanto hanno
detto i Consiglieri che mi hanno preceduto, anche se una quindicina
di anni fa l'ho percorso a piedi. Circa 20 chilometri, è una
passeggiata, forse la più bella passeggiata della Valle d'Aosta a
piedi perché almeno lassù non c'è asfalto, non ci sono macchine,
non ci sono lambrette, non ci sono rumori, passeggiata veramente
tranquilla.
Comunque, ho detto che non ripetevo quanto hanno detto i
Colleghi e io penso che si può trovare una soluzione, sentendo -
magari, questo può essere il Presidente della Giunta, l'Assessore
all'Agricoltura che si interessano - convocando magari i
rappresentanti dei Comuni interessati, perché badate che anche a
Brusson - e io credo che l'Assessore Maquignaz di questo sarà
informato - a suo tempo il Comune di Brusson aveva sollevato anche
dei problemi, mi pare che adesso qui è solo il Comune di Ayas che
solleva dei problemi, il Comune di Brusson aveva anche delle
rivendicazioni delle richieste, comunque io penso che non è il caso
di voler risolvere qui il problema, che non lo risolveremo
certamente, ma sentendo questi Comuni interessati, vedendo di
tutelare, naturalmente nei limiti del possibile, le loro richieste
legittime, intubando magari a tratti e lasciando a pelo scoperto
altri tratti, io penso che si può trovare una soluzione ed una
soluzione bisogna trovarla ed io penso che sia appunto questo il
compito della Giunta e particolarmente del Presidente o
dell'Assessore all'Agricoltura che è addentro in quel problema.
Maquignaz
(D.P.)
- Ma io ritengo che mai una
pratica come questa abbia dato tanto lavoro, diciamo,
all'Assessorato dell'Agricoltura, alla Presidenza della Giunta
perché le riunioni qui sono state fatte in numero tale i
sopralluoghi, se ne parla dal 62 se non sbaglio e devo dire che
forse l'errore lo ha fatto il Consiglio regionale.
Il Consiglio regionale aveva nominato dei tecnici per fare una
perizia per esaminare qual era la soluzione ideale per poter
portare l'acqua dal Courthaud al Colle di Joux. Questi tecnici
hanno consegnato le loro soluzioni che il Consiglio regionale ha
approvato. Si trattava allora di una parte in condotta forzata dal
Colle di Joux fino al Gran Salto e invece il tratto rimanente,
soluzione mista, cioè tratta in tubi di calcestruzzo e tubi...
comunque sempre coperto, a pelo libero ma comunque sempre coperto,
questo è stato approvato dal Consiglio regionale.
Da quando c'è stata questa approvazione, che se non sbaglio è
avvenuta nel '66, il Consorzio ha presentato una domanda di
contributo per ottenere fondi del FEOGA e ha ottenuto
369.000.000.
Sia chiaro che come si dovevano iniziare i lavori sono sorte, e
solo in quel momento, sono sorte queste difficoltà, allora,
l'Amministrazione regionale che cosa ha fatto? Ha cercato di
convocare le varie parti, ha cercato sempre di fare da
intermediario per trovare una soluzione valevole per tutti, col
Comune di Brusson che rivendicava dell'acqua di infiltrazione del
canale per l'alimentazione delle sorgenti il Consorzio aveva
concesso 22 litri di acqua per poter compensare questo eventuale
ammanco e lì il tratto si era iniziato.
La pratica del FEOGA riguarda invece il primo tratto, cioè
sorgente fino al Gran Salto. Ora i fondi lì vanno persi
naturalmente perché non essendosi potuti iniziare questi lavori non
abbiamo chiesto diverse proroghe e l'ultima volta ci è stata
negata, proprio perché era la quarta volta che dovevamo chiedere la
proroga dell'utilizzazione dei 369.000.000.
Ultimamente abbiamo avuto una riunione con il rappresentante del
Comune di Ayas e del Consorzio, si era cercato di fare un'ultima
proposta, cioè iniziare dalla sorgente fino alla località La
Verdaz, proprio per utilizzare almeno i fondi e lasciare
impregiudicato ancora il tratto intermedio in modo che quel tratto
lì non destava preoccupazioni perché come dal punto di vista
paesaggistico il canale lì è nascosto e non lo si vede molto
quindi, anche il Comune di Ayas concordava che lì non c'erano dei
grossi problemi, però aveva subordinato l'inizio dei lavori di quel
tratto a un accordo preventivo del tratto intermedio,  cosa
che non è stato possibile ottenere in quella riunione.
Quindi cosa ci rimane da fare noi? Sapendo che noi abbiamo
approvato quella soluzione, cioè il Consiglio regionale lo deve
sapere, lo abbiamo approvato noi nel '66, tutti, all'unanimità, la
soluzione interamente coperta, quindi è chiaro che noi dobbiamo
rivedere la nostra posizione in questo caso e quindi direi di
portare in Consiglio il problema, non oggi perché oggi non lo
possiamo fare, ma in una prossima seduta riesaminare questo
problema tenendo conto però che noi potremmo già nel frattempo
sentire di nuovo il Comune di Ayas - che mi pare in quell'esposto
si è reso disponibile - insieme con il Consorzio per avere un'idea
di cosa dovremmo proporre al Consiglio regionale.
Montesano (P.S.D.I.)
- Bene. Allora passiamo all'esame
dell'ordine del giorno, al punto 2 c'è comunicazione del Presidente
della Giunta. Non c'è nulla e allora si passa al punto 3
dell'ordine del giorno.
