Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1487 del 25 settembre 1985 - Resoconto
OGGETTO N. 1487/VIII - REALIZZAZIONE DI UNA LINEA DI
DISTRIBUZIONE DELL'ENERGIA ELETTRICA NELLA VAL FERRET DI
COURMAYEUR. (Interrogazione).
PRESIDENTE
: Do lettura dell'interrogazione presentata dal
Consigliere Breuvé Lilliana:
INTERROGAZIONE
Essendo venuta a conoscenza da parte di un gruppo di
esercenti, che operano nel campo turistico della Val Ferret di
Courmayeur, che la zona non è ancora servita da una linea di
distribuzione di energia elettrica;
in considerazione dei disagi che gli operatori della zona si
trovano ad affrontare per la mancanza di energia, disagi che si
ripercuotono sulla clientela e sull'immagine turistica di
Courmayeur;
ritenuto che le leggi regionali del 22.6.1964, n. 8;
26.5.1982, n. 10 e 11.4.1984, n. 6, hanno sempre previsto la
possibilità di interventi finanziari regionali per la realizzazione
di opere di interesse pubblico per la distribuzione dell'energia
elettrica;
considerato che i servizi resi dagli operatori turistici
della Val Ferret investono un carattere di pubblico
interesse;
INTERROGA
la Giunta regionale per conoscere:
- quali motivi abbiano impedito sino ad ora la realizzazione
di una linea di distribuzione dell'energia elettrica nella Val
Ferret di Courmayeur;
- se sussiste la possibilità di realizzare l'opera al più
presto mediante ricorsi ai finanziamenti previsti dalla legge
regionale 11.4.1984, n. 6, il cui ambito di intervento ha validità
per il triennio 1984/86.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
L'interrogante chiede quali motivi hanno
impedito sinora la realizzazione della linea di distribuzione
dell'energia elettrica nella Val Ferret di Courmayeur e se sussiste
la possibilità di realizzarla al più presto mediante i ricorsi ai
finanziamenti della legge n. 6.
Innanzitutto siamo al corrente che tutta la zona della Val
Ferret non è servita da energia elettrica. Certamente il discorso
non à semplice perchè il tragitto è lungo, e inoltre, se dovrà
essere fornita l'energia elettrica in quella zona, si renderà
necessario fare dei lavori di particolare natura, forse con cavi
interrati perchè la val Ferret in molte zone è soggetta a
valanghe.
L'Amministrazione regionale non è affatto contraria né
insensibile alla possibilità di elettrificare la zona della Val
Ferret, perchè siamo al corrente che oltre ad una minima parte di
fabbricati adibiti all'agricoltura, ce ne sono invece parecchi
altri che vengono adibiti al turismo, quindi operatori turistici,
con alberghi, locande e campeggi.
L'interpellante chiede se si può usufruire di determinati
finanziamenti previsti dalla L.R. n. 6/84: infatti all'art. 2,
Opere finanziabili della legge 6 al punto d) ci sono gli impianti
per la produzione, il trasporto, la trasformazione, la
distribuzione dell'energia elettrica, nonchè per l'illuminazione
pubblica. Quindi la dicitura c'è, e l'Amministrazione regionale
potrebbe venire incontro a questo problema, che non è piccolo, con
i contributi, là dove all'art. 11 della legge 6 si dice che "La
Regione può altresì intervenire con la concessione di contributi in
misura non superiore al 70% delle spese riconosciute ammissibili
per la realizzazione di opere di interesse pubblico, opere
realizzate anche da Consorzi e da privati".
Quindi non è che la Regione non sia sensibile a questo problema,
ma senz'altro l'iniziativa deve essere presa tra privati e Comune,
perchè per poter beneficiare della legge 6 devono pervenire alla
Regione dei preventivi e delle richieste specifiche, là dove c'è un
accordo tra i privati ed il Comune, in quanto non vorremmo andare a
travalicare la competenza pubblica dell'Ente comunale. So che da
parte della Presidenza della Giunta c'era stato un interessamento
mi pare lo scorso anno, e c'è persino un annotazione da parte
dell'Enel sull'ipotesi di estensione del servizio elettrico in Val
Ferret, dove in effetti l'Enel - potrò far pervenire alla
Consigliera Breuvé una nota da parte dell'Ingegnere Capo dell'Enel
de) Compartimento valle d'Aosta - sottolinea che le problematiche
tecniche non sono indifferenti, ma sono invece abbastanza
complicate.
PRESIDENTE
: Fa chiesto di parlare il Consigliere Lilliana
Breuvé, ne ha facoltà.
LILLIANA BREUVE' (P.S.D.I.):
In effetti il problema è
grandissimo perchè questa vicenda va avanti da circa venti anni,
fra la popolazione di Courmayeur e naturalmente il Comune. Ora
questi operatori sanno perfettamente che il Comune non può, proprio
per la complessità dell'opera, dar loro soddisfazione. D'altronde
questa zona è importante soprattutto per il turismo estivo, quando
ci sono quasi ventimila presenze, quindi queste persone per
lavorare hanno assolutamente bisogno di avere l'energia elettrica.
Essi sono d'accordo, qualora si facesse l'impianto a coordinare
l'intervento privato con quello della Regione.
Comunque con il Comune non si riesce a far nulla, per cui
insisto nel dire che la Regione dovrebbe intervenire, anche proprio
per il fatto che c'è un evidente contrasto tra l'impossibilità di
fare una linea normalissima (sotto terra o dove volete) e la
realizzazione di questo gigantesco elettrodotto "Super-phoenix" che
ci passa sulla testa, per cui mi sembra ragionevole che in Valle
d'Aosta una zona non servita di corrente elettrica ce l'abbia al
più presto!
Mi farò premura di seguire la vicenda, anzi ringrazio per la
relazione che mi vorrà mandare l'Assessore Borbey, però chiedersi
veramente di fare uno sforzo per poter agevolare questi operatori
turistici.
