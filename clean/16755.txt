Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 51 del 29 luglio 1998 - Resoconto
SÉANCE DU 29 JUILLET 1998 (MATIN)
OGGETTO N. 51/XI Raccolta e smaltimento dei rifiuti.
(Interrogazione e interpellanza)
Interrogazione Visto il Programma della maggioranza presentato
al Consiglio Valle all'inizio della legislatura;
Esaminato in particolare, nella parte relativa alla Sanità,
Salute e Politiche Sociali, il punto che si riferisce alla gestione
dei rifiuti e che recita testualmente " stipulare un accordo con la
regione Piemonte per la gestione dei rifiuti, finalizzato alla
costituzione di un sistema integrato che preveda anche la
realizzazione di un impianto a tecnologia complessa per la
produzione di energia elettrica da biogas";
Preso atto che nel programma null'altro viene detto per quanto
riguarda la politica dei rifiuti e che mancano indicazioni circa
l'adeguamento della regione agli obiettivi di raccolta
differenziata indicati nel decreto Ronchi;
Constatato che viene espressa la volontà di gestire la
problematica dei rifiuti in accordo con la regione Piemonte;
Visto il programma di gestione dei rifiuti della Provincia di
Torino.
I sottoscritti Consiglieri regionali
Interrogano
l'Assessore competente per sapere:
1. in cosa consista il sistema integrato da realizzare in
accordo con la regione Piemonte con e/o con la Provincia di
Torino;
2. quale lo stato delle trattative con la Regione Piemonte circa
la realizzazione di "un impianto di tecnologia complessa per la
produzione di energia elettrica da biogas", quale località è stata
individuata come sede di tale impianto e il quantitativo dei
rifiuti che si intende smaltire tramite l'incenerimento;
3. dove si ritiene di collocare la discarica per rifiuti tossici
nocivi atta a ricevere i residui dell'inceneritore (scorie di
combustione nonché fanghi e le polveri provenienti dai filtri);
4. quale è l'ammontare complessivo dei rifiuti attualmente
prodotti in Valle d' Aosta, quale la quota di raccolta
differenziata e se è intento dell'Amministrazione regionale
rispettare la percentuale di raccolta differenziata prevista dal
Decreto Ronchi.
F.to: Curtaz - Squarzino Secondina
Interpellanza Premesso:
che la Provincia di Torino ha previsto, nel proprio piano di
gestione dei rifiuti, l'installazione di un impianto di
incenerimento di rifiuti solidi urbani nell'area compresa tra
Canavese e Valle d'Aosta;
che la realizzazione di tale infrastruttura deve avere quale
naturale presupposto un accordo di programma tra la Provincia di
Torino e la Regione Autonoma Valle d'Aosta;
che la legge regionale 2 agosto 1994, n° 39 prevede l'adozione
di un piano regionale di smaltimento dei rifiuti;
che da diverso tempo è stato costituito un apposito gruppo di
lavoro per lo studio della materia e per la predisposizione del
piano in oggetto;
che il Centro regionale di raccolta e di trattamento dei rifiuti
solidi di Brissogne non sarebbe più sufficiente alle esigenze di
smaltimento cui era stato destinato;
tutto ciò premesso, i sottoscritti Consiglieri regionali
Interpellano
la Giunta regionale per conoscere:
1) quali analisi e quali proposte operative sono emerse dal
lavoro del gruppo di esperti appositamente nominato;
2) se intende definire in tempi ragionevoli un piano regionale
di smaltimento dei rifiuti, in ottemperanza a quanto fissato dalla
legge regionale citata in premessa;
3) se ha avuto contatti con la Provincia di Torino
sull'eventuale realizzazione di un impianto di incenerimento da
ubicare nell'area compresa tra Canavese e Valle d'Aosta e quali
sono le proprie valutazioni in merito, sia in termini
igienico-ambientali, sia dal punto di vista
economico-gestionale.
F.to: Tibaldi - Frassy - Lattanzi
Presidente Ha chiesto la parola il Consigliere Tibaldi.
Tibaldi (FI) L'era dei consumi richiede una costante e crescente
attenzione a quello che è un vero e proprio problema, quello dei
rifiuti e cioè smaltimento, trattamento e naturalmente anche
l'eventuale e possibile riutilizzo di una parte di essi per poter
generare energia.
L'interpellanza che abbiamo proposto in quest'occasione prende
spunto e da questo ragionamento di base e da una serie di fatti che
si sono creati ultimamente.
Il primo atto riguarda una recente normativa che è entrata in
vigore, mi riferisco al decreto "Ronchi" che ha riclassificato
anche tutta la tipologia dei rifiuti e ridisegnato il sistema di
trattamento e di gestione dei rifiuti su scala nazionale demandando
agli enti locali gli interventi specifici e mirati da adottare sul
territorio.
In questa normativa viene tenuto particolarmente in
considerazione il sistema della raccolta differenziata, argomento
che abbiamo avuto occasione di approfondire in un'interrogazione
proposta dal sottoscritto alcuni mesi fa alla quale l'Assessore
Vicquéry diede una serie di risposte dove si evidenziava una
situazione di difficoltà da parte della Regione Valle d'Aosta di
tenere il passo con determinate province o regioni pilota che in
questo settore sono all'avanguardia. Per l'occasione mi ricordo che
citammo Padova dove il livello di raccolta differenziata è
estremamente interessante ed importante.
Vi è poi il recente fatto di cui si è parlato ultimamente che ci
riguarda più da vicino ed è la ventilata realizzazione di un
sistema di trattamento di rifiuti selezionati, integrato fra la
Regione Valle d'Aosta e la Provincia di Torino.
Questi sono i tre fatti che hanno stimolato la presentazione da
parte del Gruppo di Forza Italia di quest'interpellanza nella quale
si sottopongono all'Assessore alcune considerazioni.
In particolare, il punto nodale mi sembra che sia il piano
regionale di smaltimento dei rifiuti, piano che veniva già
ipotizzato in una legge regionale, la n. 39/94, dove veniva citato
"en passant" come strumento necessario per pianificare la gestione
dei rifiuti. Questa pianificazione è rimasta congelata anche a
causa dell'entrata in vigore del decreto "Ronchi", della
definizione delle nuove classificazioni delle varie tipologie ed è
oltretutto oggetto di aggiornamento - secondo quanto ci ha detto
l'Assessore alcuni mesi fa - di un lavoro di studio effettuato da
un gruppo di esperti che avrebbe dovuto, entro fine febbraio di
quest'anno, formulare una precisa proposta in merito. Un quesito di
quest'interpellanza tende a conoscere qual è il contenuto di questo
lavoro, se è stato fatto questo lavoro, quali sono le indicazioni
di questo gruppo di esperti in materia di pianificazione dei
rifiuti.
E poi tornando ad uno dei fatti più attuali e specifici, vi è la
realizzazione dell'inceneritore, di un sistema appunto di
trattamento speciale da ubicare o in bassa Valle o nel Canavese che
potrebbe servire a smaltire rifiuti selezionati e della Valle
d'Aosta e della Provincia di Torino, in particolare di quel bacino
della Provincia di Torino che è stato individuato come nord
Canavese ed identificato con il numero 17.
Sappiamo benissimo che quest'ipotesi di gestire insieme la parte
inceneribile dei rifiuti è un'ipotesi che prevede un
pre-trattamento cioè non tutti i rifiuti solidi urbani
incondizionatamente sono inceneribili perché sarebbe oltretutto
anche ingrato se una comunità, sia essa la Valle d'Aosta o sia esso
il Canavese, dovesse sopportare lo smaltimento, l'incenerimento di
rifiuti anche di una comunità limitrofa in maniera indiscriminata.
Nell'era dei consumi, dove conseguentemente esiste il problema dei
rifiuti, questa crescente sensibilità nei confronti della selezione
dei rifiuti penso e spero che diventi quanto prima oggetto di
maggiore sensibilità da parte della nostra Regione superando quei
livelli minimali ai quali siamo abituati adesso tendendo cioè a
livelli di efficienza superiore e soprattutto cercando di
utilizzare i rifiuti anche a fini energetici come si prevede in
quest'ipotesi. Se non sbaglio, il progetto prevede anche un
obiettivo di carattere energetico cioè utilizzare quella parte
secca dei rifiuti che bruciata potrebbe dare energia alle
popolazioni o alle comunità che si trovano vicine a
quell'ipotizzato impianto di smaltimento.
Obiettivo quindi di quest'interpellanza di carattere cognitivo è
quello di conoscere se ci sono, alla luce di un piano di gestione
dei rifiuti che è stato disegnato dalla Giunta provinciale
torinese, ma che dovrà passare ancora al vaglio di altri organismi
(Consiglio provinciale e Giunta regionale che dovrà apporre il
visto), contatti con quest'ente territoriale, se il piano di
smaltimento regionale alla luce del lavoro del gruppo di esperti
sta procedendo oppure se siamo ancora in alto mare a livello di
pianificazione e naturalmente quali sono i tempi di realizzazione,
di raggiungimento, di traguardo di questi obiettivi che ci poniamo.
In particolare se, con riferimento all'impianto di incenerimento
fra bassa Valle e Canavese, sono già state fatte alcune valutazioni
sia in termini igienico-ambientali, sia in termini
economico-gestionali.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) La materia è molto complessa, abbiamo già avuto
modo di discuterne spesso in quest'aula e sicuramente ci saranno
altre occasioni per farlo. Cercherò di rispondere puntualmente ai
quesiti posti sia nell'interrogazione che nell'interpellanza
entrando subito nel merito della questione senza girarci attorno
perché, ripeto, ci sarebbe molto da dire e le opinioni sono
diversificate data la complessità della materia.
Allo stato attuale, in applicazione dell'articolo 5, comma 5,
del decreto legislativo 5 febbraio 1997, n. 22, è stata avviata con
la Regione Piemonte e la Provincia di Torino esclusivamente una
corrispondenza atta a verificare la possibilità di stipulare un
accordo di programma; accordo in linea di massima individuato come
la possibilità di costituzione di un bacino di utenza che
comprenda, oltre che la Valle d'Aosta, anche una parte della
Provincia di Torino, e più precisamente l'Eporediese ed una parte
del Canavese per l'individuazione di una strategia comune di
gestione dei rifiuti. Corrispondenza alla quale per ora non c'è
stato formale riscontro, se non nei termini generali di assenso
alla possibilità di esplorare tale soluzione ed alla quale non è
seguita alcuna individuazione di siti per la realizzazione di
impianti.
Attualmente la percentuale regionale di raccolta differenziata
in Valle d'Aosta è di circa il 10 percento, con punte di oltre il
14 percento in alcuni Comuni. In merito al rispetto delle
percentuali fissate dal decreto "Ronchi" sulla raccolta
differenziata dei rifiuti, pur avendo la Regione iniziato una serie
di attività volte alla sensibilizzazione in tal senso e tenuto
conto che la piena attuazione del piano regionale di smaltimento
dei rifiuti attualmente in vigore consentirà il miglioramento della
raccolta, si precisa che vi sono però attualmente difficoltà di
carattere tecnico-economico che rallentano la piena attuazione di
quanto stabilito dalla normativa statale.
In particolare, la mancanza di criteri generali dello Stato
sull'organizzazione della raccolta differenziata favorisce una
disomogeneità nella gestione del problema Regione per Regione con
difficoltà di creazione di centri effettivamente specializzati nel
recupero e riciclaggio dei rifiuti.
Fatte salve alcune tipologie di rifiuti - ed è il secondo tipo
di difficoltà - che hanno un mercato di riutilizzo certo (vetro,
materiali ferrosi, materiali metallici in genere), esiste un
mercato fittizio per quanto riguarda le altre tecnologie. Con
particolare riferimento alla carta, cartone e plastica, si ritiene
di dover precisare che, così come già precedentemente accaduto,
nell'ultimo anno a fronte di guadagni irrisori sono stati sostenuti
invece oneri di trasporto abbastanza rilevanti.
In sintesi, il ricavo annuo per la raccolta della carta, del
cartone e della plastica - quest'ultima viene trasportata con la
carta e il cartone - è stato di circa 2,2 milioni a fronte di un
costo sostenuto di 26 milioni e rotti, mentre per i contenitori in
vetro abbiamo ricavato circa 39.450.000 lire a fronte di nessun
costo e per il materiale ferroso abbiamo incassato 22 milioni a
fronte di nessun costo per cui l'unico mercato reale è quello del
vetro e del ferro e per tutta la parte rimanente c'è una latitanza
evidentissima da parte del Ministero dell'ambiente. Tali difficoltà
peraltro, non risolvibili a livello locale in quanto riferite a
tutta l'Italia, comportano sicuramente un aggravio
nell'organizzazione dei sistemi di raccolta differenziata.
Terza problematica, la riorganizzazione e la gestione della
raccolta differenziata è comunque subordinata alle risultanze dei
contatti avviati con la Regione Piemonte e la Provincia di Torino
per la stipulazione dell'accordo di cui sopra perché nell'eventuale
accordo di programma dovrà essere trovata una sinergia comune per
quanto riguarda le politiche di raccolta differenziata che
cerchiamo di potenziare in questi anni.
Per quanto concerne lo smaltimento di eventuali ceneri e scorie
di combustione derivanti da un impianto di incenerimento - questa
era la domanda posta dal Gruppo dell'Ulivo - si fa presente che
queste potrebbero essere conferite presso la discarica di seconda
categoria di tipo B, la cui realizzazione è prevista in Comune di
Pontey.
Per quanto riguarda invece le polveri derivanti dal sistema di
abbattimento dei fumi, queste potranno essere smaltite in una delle
discariche di terza categoria. È da precisare che non è
assolutamente prescritto che la presenza di un impianto di
termocombustione necessiti obbligatoriamente di una discarica per i
rifiuti pericolosi a servizio; gli eventuali rifiuti pericolosi
infatti (polveri per il sistema di abbattimento dei fumi) potranno
essere smaltiti seguendo le strade normalmente percorse
dall'attività industriale per lo smaltimento dei propri rifiuti
speciali pericolosi.
Mi si chiedeva anche di fornire dei dati riguardanti l'ammontare
complessivo dei rifiuti prodotti; spero che evitiate di chiedermi
lettura di tabulati e cose del genere, la quantità è di circa
62.000 tonnellate annue di rifiuti solidi urbani con un "trend" in
ribasso. Stiamo già ottenendo alcuni risultati, sta diminuendo
anche se percentualmente in maniera molto piccola la quantità di
rifiuti prodotti in Valle d'Aosta. Comunque fornirò questi tabulati
che sono suddivisi per singola tipologia.
La legge regionale n. 39/94 è stata emanata al fine di adeguare
la procedura di valutazione di impatto ambientale riguardante le
discariche di tipo A, quelle del materiale inerte, e solo
incidentalmente quella legge ritrattava il tema del piano regionale
dei rifiuti perché si tratta di aggiornare il piano regionale dei
rifiuti che è stato elaborato nel 1989.
Su questo versante, in relazione a quanto previsto dal decreto
"Ronchi", la Regione sta procedendo a questa revisione ed
adeguamento di tale strumento alle nuove disposizioni sulla
gestione dei rifiuti. Il gruppo di lavoro che il Consigliere
Tibaldi citava ha già presentato una bozza di documento conclusivo
dopodiché - ed è per questo motivo che la scadenza del mese di
febbraio è saltata - è rimasto in attesa dell'emanazione, da parte
del Ministero dell'ambiente, del Regolamento applicativo riguardo
alle tipologie dei rifiuti, Regolamento destinato ad avere
conseguenze rilevanti per le singole Regioni, ma, sulla questione,
si è assistito all'ennesima latitanza del Ministero dell'ambiente
che non riesce a produrre nessun documento valido.
Mi pare di poter dire con tutta chiarezza che sono, insieme ai
colleghi che si interessano di queste problematiche, molto critico
nei confronti del decreto "Ronchi" perché, se è vero che ha dato
alcune indicazioni di carattere generale, è altrettanto vero che
rimanda ad una serie di decreti applicativi questioni fondamentali
per le scelte politiche che le regioni devono fare, questioni che
non possono però essere risolte in questo momento in mancanza di
elementi tecnici.
Il gruppo tecnico di lavoro ha individuato, con particolare
riferimento al divieto che pone il decreto legislativo, e cioè che
dal 1° gennaio 2000 non sarà più possibile smaltire in discarica
rifiuti urbani senza una preventiva selezione o trattamento e
considerati gli obiettivi della raccolta differenziata da
raggiungere entro il 2003 (il famoso 35 percento), alcuni
adeguamenti alla pianificazione stessa.
Tali adeguamenti, in relazione agli obiettivi del decreto
"Ronchi", possono essere così riassunti.
Primo, adeguamento e potenziamento della raccolta differenziata:
a questo riguardo abbiamo provveduto ad inviare a tutte le famiglie
un opuscolo per far capire alle famiglie quanto costi di meno
all'Amministrazione regionale e di conseguenza alle famiglie stesse
il potenziamento della raccolta differenziata e devo dire che
abbiamo già alcuni riscontri molto positivi anche in termini di
semplice corrispondenza di cittadini che si rallegrano di
quest'iniziativa a firma del Presidente e del sottoscritto.
Secondo, completamento degli interventi già previsti dal piano
regionale di smaltimento dei rifiuti in quanto attuabile, in
particolare realizzazione dell'impianto di compostaggio dei fanghi,
degli impianti di depurazione delle acque reflue civili e di
rifiuti organici selezionati o da utenze selezionate; sarà un
impianto di compostaggio di tipo semplice, non come l'impianto di
compostaggio previsto anni fa perché la tipologia di questi
impianti si è perfezionata enormemente in questi anni.
Si prevede poi l'adeguamento del Centro regionale di trattamento
dei rifiuti solidi urbani e assimilati di Brissogne attraverso il
potenziamento del Centro di stoccaggio dei rifiuti provenienti
dalla raccolta differenziata e la realizzazione di un impianto di
cernita e separazione dei rifiuti indifferenziati valorizzabili,
cosa che si sta già facendo. E ancora il completamento dei lotti di
discarica già previsti a servizio del Centro suindicato, a questo
proposito stanno realizzando il terzo lotto di discarica, mentre di
fatto è chiuso il secondo, avremo ancora la possibilità di un
quarto lotto di discarica, ma abbiamo un'autonomia che non va oltre
questa legislatura ed è per questo motivo che - come dirò dopo - in
applicazione del decreto "Ronchi" abbiamo preso contatti con la
Regione Piemonte e con la Provincia di Torino. Infine, è prevista
ancora la realizzazione della piattaforma di ricevimento e
stoccaggio provvisorio dei rifiuti speciali e pericolosi.
Il gruppo tecnico poi ci propone di individuare la metodologia
di smaltimento della frazione derivante dalla cernita e separazione
a valle dei rifiuti, incenerimento o accordi interregionali; lo
smaltimento in discarica del sottovaglio senza trattamenti di
igienizzazione al fine di continuare la produzione di energia
elettrica attraverso lo sfruttamento del biogas estratto,
l'Assessorato dei lavori pubblici ha in corso la gara di appalto
per la gestione dell'estrazione del biogas che avverrà in tempi
relativamente brevi; in ultimo, la realizzazione di un sistema
integrato per il trattamento, riciclaggio e smaltimento dei rifiuti
speciali inerti.
Queste sono le prime conclusioni del gruppo di lavoro che sono
per ora all'attenzione tecnica di un gruppo di lavoro tecnico in
attesa delle decisioni del Ministero dell'ambiente.
Ripeto che ad oggi non sono state ancora emanate da parte dello
Stato le normative tecniche previste dall'articolo 18 del decreto
legislativo n. 22 per l'elaborazione dei piani regionali di
gestione dei rifiuti che risultano propedeutiche all'esercizio
delle funzioni proprie delle Regioni e delle Province in mancanza
delle quali ogni aggiornamento diventa difficile.
Il lavoro del gruppo tecnico però non risulta ancora completato
in quanto, oltre alla mancanza delle indicazioni da parte dello
Stato, come sopra precisato, la Regione, in applicazione a quanto
stabilito dall'articolo 5, comma 5 del decreto "Ronchi", ha avviato
una corrispondenza con la Regione Piemonte e la Provincia di Torino
per verificare la possibilità di stipulare un apposito accordo di
programma.
Questo punto del decreto "Ronchi" dice che dal 1° gennaio 1999 è
vietato smaltire rifiuti urbani non pericolosi in Regioni diverse
da quelle dove gli stessi sono prodotti, fatti salvi gli accordi
regionali o internazionali esistenti alla data di entrata in vigore
del presente decreto e che eventuali nuovi accordi regionali
potranno essere promossi nelle forme previste dalla legge n. 142
qualora gli aspetti territoriali e l'opportunità tecnico-economica
di raggiungere livelli ottimali di utenza servita lo
richiedano.
Vorrei solo per inciso ricordare che queste dichiarazioni di
principio, così belle, sono difficilissime da mettere in pratica
perché se fosse vero che dal 1° gennaio 1999 scatta questo divieto,
ci troveremmo nell'impossibilità di smaltire i rifiuti ospedalieri
che anni fa venivano esportati più o meno ufficialmente in Francia
e in altre zone d'Italia. Il decreto infatti è tassativo e vieta lo
smaltimento in Regioni diverse da quelle in cui gli stessi sono
prodotti.
Per questo motivo ci siamo orientati verso l'ipotesi
dell'accordo interregionale, ma poi vi è un altro motivo perché la
Giunta regionale, dopo attenta analisi e dopo aver verificato che
la quantità prodotta di rifiuti è di 66.000 tonnellate con un
"trend" che arriverà a circa 80.000 tonnellate annue, non potrà
realizzare un sistema di termocombustione di per sé stante utile
solo per la Regione Valle d'Aosta perché è stato riconosciuto
unanimemente che sarebbe antieconomico stante il fatto che si
ritiene una quantità come minimo necessaria per arrivare al
pareggio fra costi e benefici di 200-250.000 tonnellate annue.
Evidentemente, essendo la politica regionale orientata a non
auspicare l'aumento della produzione dei rifiuti, ma, come dicevo,
alla loro riduzione, se vogliamo mettere in pratica l'ultimo punto
del decreto "Ronchi", quello della termocombustione, dobbiamo
impegnarci in un accordo interregionale.
Ripeto che questa possibilità è prevista dal Ministro Ronchi, la
si evince all'articolo 4 dove si indicano i processi da seguire:
"Ai fini di una corretta gestione dei rifiuti le autorità
competenti, dicasi le Regioni, favoriscono la riduzione dello
smaltimento finale dei rifiuti attraverso: 1) il reimpiego e il
riciclaggio; 2) le altre forme di recupero per ottenere materia
prima dai rifiuti; 3) l'adozione di misure economiche e la
determinazione di condizioni di appalto che prevedano l'impiego di
materiali recuperati dai rifiuti al fine di favorire il mercato dei
materiali medesimi; 4) l'utilizzazione principale dei rifiuti come
combustibile o come altro mezzo per produrre energia".
Questo è quanto posso riferire allo stato degli atti perché
stiamo aspettando una decisione politica da parte del Consiglio
provinciale di Torino che dovrebbe avvenire nei prossimi mesi
dopodiché dovremo aprire una trattativa per definire le modalità.
Vorrei sottolineare che allo stato degli atti le modalità tecniche
sono innumerevoli; il "business" dei rifiuti è enorme; ognuno
propone soluzioni ottimali ed esaustive.
Dovremo fare, con l'ausilio dei tecnici, molta attenzione alla
tecnologia da utilizzare; è indubbio che ci atterremo alle
disposizioni del decreto "Ronchi" in toto e che, dal punto di vista
politico, dovremo dare una risposta a breve termine.
Président La parole au Conseiller Curtaz.
Curtaz (PVA-cU) Lo scopo della nostra interrogazione è
evidentemente quello di avere dei dati soprattutto sul problema
inceneritore; abbiamo letto notizie sui giornali, sappiamo che è
stato costituito in bassa Valle e nel Canavese un Comitato,
chiamato S.O.S. Inceneritore; quindi lo scopo è avere delle
ulteriori e puntuali informazioni su questo tipo di iniziativa che
peraltro veniva richiamata in maniera generica nel programma di
legislatura della maggioranza.
Purtroppo dalle risposte dell'Assessore non abbiamo avuto alcun
chiarimento rispetto alle domande svolte su questo punto, essendosi
limitato l'Assessore - probabilmente in maniera corretta - ad
evidenziare come ad oggi ci sia stato solo un "pourparler" fra la
Regione Valle d'Aosta e la Provincia di Torino.
Ritengo tuttavia - e cercherò di essere breve per stare nel
tempo concesso e lasciare eventualmente all'altro interrogante
completare il mio breve discorso - opportuno sottolineare come sia
fondamentale in questa fase fare una scelta che io direi ancora
prima che amministrativa è una scelta culturale.
La scelta della differenziazione e la scelta dell'inceneritore
devono essere a mio giudizio alternative, non possiamo pensare di
costruire un inceneritore se ci proponiamo, come io ritengo
opportuno e doveroso, di arrivare ad una raccolta differenziata a
percentuali da Regione civile. Perché qui il problema culturale è
il seguente: o ci impegniamo a favorire un consumo più austero, a
favorire il riciclaggio, il riuso, la riduzione dei rifiuti, oppure
scegliamo la scorciatoia dell'inceneritore. O scegliamo di
coinvolgere i cittadini in questa sfida di civiltà per risolvere un
problema che è ineludibile oppure tentiamo di rimuovere il problema
attraverso una soluzione che crea più problemi di quanti ne
risolva.
L'inceneritore crea più problemi di quanti ne risolva e mi
limito solo a brevi cenni. Intanto non tutti i rifiuti possono
essere inceneriti e poi rimane il grande problema delle scorie
tossiche che vanno eliminate in altro modo. C'è un problema di tipo
occupazionale; leggevo nei giorni scorsi in alcuni studi compiuti
che il rapporto occupazionale fra raccolta differenziata ed
inceneritore è 9 o 10 a 1. C'è un problema dei costi; l'Assessore
prima, elencando il problema dei costi per la carta, diceva che i
costi del trasporto superano il ricavo, ma quanto costa un
inceneritore e quanta raccolta differenziata si fa con i soldi che
servono a costruire un inceneritore?
Credo quindi che si debba fare uno sforzo per andare nella
direzione applicativa per quanto c'è già del decreto "Ronchi" e
soprattutto per il raggiungimento delle percentuali di raccolta
differenziata. L'osservazione peraltro veritiera che mancano ancora
dei decreti attuativi della normativa è a mio avviso un alibi
perché per esempio la Provincia di Bolzano, che come noi non ha i
decreti applicativi, ha raggiunto in più Comuni oltre il 50
percento di raccolta differenziata e lì non c'è neanche
un'emergenza rifiuti.
Noi spesso facciamo riferimento al Sud Tirolo come Regione
particolarmente significativa e vicina per alcune cose; mi
piacerebbe che vi si facesse riferimento anche per quanto riguarda
la politica ecologica perché senza quelle emergenze che vi possono
essere nella provincia di Milano o altrove hanno già raggiunto e
superato, spontaneamente, cioè senza i decreti "Ronchi", il 50
percento di raccolta differenziata. È così che ci si deve
indirizzare. È chiaro che l'ente pubblico deve investire in
un'opera di sensibilizzazione della popolazione per raggiungere
questi obiettivi perché laddove si è fatto gli obiettivi sono stati
raggiunti.
Comunque, ripeto, si tratta di un tema estremamente delicato sul
quale torneremo perché intendiamo sul problema inceneritore
condurre una battaglia che è prima culturale, ma poi anche politica
ed amministrativa affinché la Regione faccia altre scelte in
materia di smaltimento dei rifiuti.
Président La parole au Conseiller Squarzino Secondina.
Squarzino (PVA-cU) Sì, per completare con alcune annotazioni.
Voglio sottolineare innanzitutto come tutto il problema dei
rifiuti, che è - come anche l'Assessore ha ricordato - un grosso
problema con cui dovremo confrontarci in modo serio, è riassunto
nel programma di Governo in tre righe. E come tutto l'impegno per
risolvere questo problema è riassunto "nell'accordo con la Regione
Piemonte per costruire un impianto di tecnologia complessa per la
produzione di energia elettrica da biogas".
Per cui è chiaro in questo momento che, così come stanno le
cose, anche dalle parole dette dall'Assessore, è stata fatta una
scelta per un inceneritore. Questo è molto grave anche perché si
parla di sistema integrato, ma proprio dalle parole dell'Assessore
appare chiaramente come non si abbia in mente tutto il panorama dei
vari interventi che si integrano fra di loro per risolvere appunto
il problema dei rifiuti.
Il problema dei rifiuti è un problema complesso al quale non
possiamo dare una risposta così unilaterale. E voglio far capire
come, in mancanza di questa scelta complessiva, la soluzione dei
singoli problemi viene stravolta. Riprendo un esempio solo fra
quelli che l'Assessore ha citato.
Lei, Assessore, diceva che la carta è difficilmente riciclabile,
che c'è molta difficoltà a metterla sul mercato; certo, e lei sa
benissimo che la carta, come il vetro, come anche i rifiuti tossici
ospedalieri, hanno un forte potenziale energetico per cui è
interesse di chi gestisce un inceneritore mettere tanta carta
dentro in quanto in questa maniera sale il potere calorifico...
(interruzione dell'Assessore Vicquéry, fuori microfono)
... certo che è così e i dati stanno a dimostrarlo.
Questo per dire che chi vuole l'inceneritore cerca di boicottare
e di non utilizzare la carta in modo diverso. Voglio dire, non si
può prendere un unico elemento dicendo che sul mercato la carta non
tira per cui è meglio incenerirla. Non solo, ma se si delinea un
piano dei rifiuti a livello regionale, tutti i vari elementi vanno
presi in considerazione, compresi gli elementi di tipo ambientale.
Ora, noi dobbiamo pensare che anche a livello solo energetico un
prodotto riciclato fa risparmiare cinque volte di più energia di
quanta non se ne produce bruciandolo. Pertanto, in un'ottica più
generale vediamo che la soluzione dell'inceneritore è una soluzione
che solo apparentemente è più semplice, ma in realtà non risolve il
problema.
Altro esempio: studi fatti dimostrano che, laddove in un
territorio si prevede il 50 percento di raccolta differenziata e si
escludono nuovi inceneritori, ma si utilizzano gli impianti
industriali attuali per bruciare i rifiuti che ci sono, si ha un
risparmio in denaro del 10 percento e un livello occupazionale
aumentato del 53 percento rispetto allo stesso territorio in cui
invece si rimane alla raccolta differenziata al 35 percento e si
costruiscono altri inceneritori.
Perché ho fatto solo queste due notazioni? Per far vedere come
non si possano risolvere i problemi singolarmente.
Non solo, mi stupisco che lei, Assessore, presenti alcune
annotazioni di questo gruppo di lavoro senza sapere intanto se
questo gruppo di lavoro ha concluso o meno con un documento
ufficiale oppure se lei ha spulciato qua e là alcuni dati facendo,
secondo me, un uso non corretto dell'informazione a sua
disposizione.
Rispetto all'accordo con la Provincia di Torino vorrei
sottolineare che la parola accordo significa accordo fra due
proposte. Ora, la Provincia di Torino ha fatto uno studio, ci sono
due grossi volumi nei quali spiega i criteri con i quali vuole
gestire il problema dei rifiuti. Qual è il piano regionale con cui
la Regione intende gestire il problema dei rifiuti? Quale proposta
va a portare?
Allora, in un accordo ci devono essere due proposte; io chiedo
che in questo Consiglio vengano discusse e decise le proposte da
portare all'attenzione della provincia di Torino.
Lei prima diceva che state aspettando decisioni politiche dalla
Provincia di Torino, altrimenti non procedete all'accordo. Ma come?
La Provincia di Torino prima di procedere all'accordo prende
decisioni politiche e noi qui, una volta che Torino ha deciso cosa
fare, andiamo all'accordo senza decidere prima noi cosa vogliamo
fare? Secondo me, questo è molto grave.
Ancora, è detto con molta chiarezza che tutto il problema dei
rifiuti, dell'inceneritore in particolare, va portato avanti con
un'informazione accurata alla popolazione. Allora, il libretto
sulla raccolta differenziata è una cosa, ma quando si parla
dell'inceneritore bisogna dire chiaramente cosa produce, bisogna
dire chiaramente tutti i guai che comporta.
Incenerire un chilo di rifiuti comporta l'uso di 7 chili di aria
e di 4-5 chili di acqua e comporta la produzione di 2 chili di
anidride carbonica.
Noi sappiamo in questo momento, in cui c'è un riscaldamento
dell'atmosfera, in cui c'è un problema dell'ozono, che andare verso
l'incenerimento aumenta, potenzia questo tipo di difficoltà. Ora,
bisogna dire con molta chiarezza alla popolazione quali sono le
conseguenze, bisogna dire con molta chiarezza che la diossina, che
entra nell'aria, entra nel circolo vitale e allora la si trova
negli alimenti, nel latte, nelle carni.
In Francia, dove hanno analizzato la presenza di diossina e
verificato se nelle zone accanto agli inceneritori gli animali
producevano latte con presenza di diossina, hanno chiuso quattro
inceneritori e ne hanno messo sotto controllo anche altri per cui
c'è effettivamente questo grosso pericolo.
Quindi chiedo pubblicamente e con forza che qualunque decisione
su questo tema venga affrontata con serietà con tutta la
popolazione, altrimenti facciamo pagare dei costi enormi
all'ambiente e alla salute nostra e dei nostri figli.
Si dà atto che, dalle ore 11,07, presiede il Vicepresidente La
Torre.
Presidente Ha chiesto la parola il Consigliere Tibaldi.
Tibaldi (FI) Dalla risposta dell'Assessore emergono due cose. La
prima è che l'Assessore ha ripercorso grosso modo quello che già
aveva detto qualche mese fa rispondendo all'interrogazione che
citavo io in premessa con qualche differenza di carattere
statistico numerico cioè enunciando il fatto che la raccolta
differenziata è salita da 6-8 percento ad un 10 percento senza però
citare le fonti e ci piacerebbe sapere quali sono perché uno può
venire qui in aula e dire che la raccolta differenziata è arrivata
al 50 percento e noi dobbiamo prenderla per buona questa notizia.
Citare come fonte la stessa ditta che si occupa della raccolta
differenziata mi sembra superficiale.
Il secondo aspetto è proprio la superficialità con cui
l'argomento politico-ambientale viene affrontato dalla Giunta. Mi
pare che oggi all'Assessore Vicquéry possiamo dare il premio
anguilla perché, per quanto riguarda la risposta all'interpellanza
presentata dal collega Lattanzi, ha deviato la responsabilità sul
Direttore generale dell'USL, mentre per quanto riguarda la risposta
in materia di rifiuti, devia la responsabilità sul Ministro Ronchi
cosa che non aveva fatto casualmente qualche mese fa quando i Verdi
erano in maggioranza e cosa che invece fa adesso perché è
conveniente farlo.
Non voglio spezzare una lancia a favore dei Verdi, voglio
solamente ricordare all'Assessore che il Ministro Ronchi è
sostenuto anche dal suo Parlamentare e quindi la legge di politica
ambientale di carattere nazionale è implicitamente anche avallata
da lui in quanto il suo Parlamentare l'ha appoggiata quindi, ci
vuole maggiore sensibilità e responsabilità nell'affrontare in
maniera coerente ed approfondita un problema che è quello della
politica ambientale che non può essere affrontato citando dei dati
più o meno indicativi.
Anche perché un dato che l'Assessore ha citato mi pare
completamente fuori luogo, e mi riferisco alle 250.000 tonnellate
di rifiuti che dovrebbero essere bruciati per garantire il livello
di economicità, non è assolutamente vero perché il piano
provinciale fa riferimento invece ad un valore ben più basso che è
di 35.000 tonnellate. Allora o vi confrontate prima di stabilire
linee di politica ambientale chiare oppure non venite qui in aula a
raccontarci le favole.
