Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1496 del 18 ottobre 1990 - Resoconto
OGGETTO N. 1496/IX - Comunicazione al Consiglio di
provvedimenti amministrativi concernenti variazioni al bilancio di
previsione della Regione per l’anno 1990.
Presidente - Do lettura del testo della delibera:
Il Consiglio regionale
-ai sensi del primo comma dell’articolo 42 della
legge regionale 27 dicembre 1989, n. 90 e
dell’articolo 12 della legge regionale di
approvazione del bilancio per l’anno 1990;
prende atto
della comunicazione delle seguenti deliberazioni della Giunta
regionale:
Oggetto n. 5155 in data 15 giugno 1990: Variazione al bilancio
di previsione della Regione, per l’anno 1990, per
maggiori assegnazioni statali.
Oggetto n. 5584 in data 6 luglio 1990: Variazione al bilancio di
previsione per l’anno 1990 per
l’iscrizione di somme a valere sul fondo europeo di
sviluppo regionale.
Oggetto n. 6411 in data 3 agosto 1990: Variazione al bilancio di
previsione della Regione per l’anno 1990, per
maggiori assegnazioni statali.
Oggetto n. 6654 in data 10 agosto 1990: Approvazione di
variazione di bilancio per l’istituzione di capitoli
di contabilità speciali per gestione fondi derivanti
dall’eredità di Lorenzo Rosset da destinare a
servizi a favore di persone handicappate.
Presidente - Ha chiesto di parlare il Presidente della
Giunta, ne ha facoltà.
Bondaz (DC) - Approfitto di questo punto
all’ordine del giorno, perchè mi sembra opportuno,
dopo le affermazioni fatte in questa sede dal Consigliere Voyat,
dare alcune notizie.
Per quanto riguarda i fondi a disposizione del Presidente del
Consiglio, mi auguro che il Consigliere Voyat vada
all’ufficio Economato della Presidenza del Consiglio
ad esaminarsi tutta la pratica, perchè al di là del fatto che avevo
fatto inserire questo articolo proprio in accordo con
l’Ufficio di Presidenza di allora, per dare una
dimostrazione della esistenza della Presidenza del Consiglio, che
era sempre più inesistente, per cui si era pensato di mettere
questa cifra quasi per, non dico per pareggiare, ma per far sì che
le due Presidenze avessero le stesse disposizioni sul bilancio, ve
ne è anche un’altra che avevo fatto io e che mi dice
il Presidente Dolchi non è stata modificata, per cui tutti i
Consiglieri regionali hanno la possibilità di andare ad esaminare e
valutare tutto quanto è stato fatto dall’ufficio di
Presidenza. Non ho nessuna vergogna, ma credo sia stato fatto tutto
secondo le normali ipotesi amministrative.
Siccome il Consigliere Voyat mi ha anche detto che sto
incrementando alcuni capitoli della Presidenza della Giunta non ho
capito bene per quale scopo ma è presto e facile capire, gli do
lettura di quello che ho trovato quando sono arrivato alla
Presidenza della Giunta, e per spiegare perchè è stato necessario
rimpinguare alcuni capitoli, non per merito mio ma per demerito di
qualcuno.
Cap. 20350: stanziamento iniziale 187 milioni, al 30 giugno sono
stati spesi 122 milioni; cap. 20400 "Fondo a disposizione del
Presidente della Giunta per sussidi di assistenza e per altri
interventi urgenti a favore di associazioni private": stanziamento
iniziale 5 milioni, disponibilità al 31 giugno 1 milione, cioè sono
stati utilizzati 4 milioni, pertanto questo capitolo è stato
integrato. Cap. 23050 "Spese per adesione e partecipazione ad
organismi associativi regionali, nazionali ed internazionali":
stanziamento iniziale 200 milioni, importo utilizzato nei primi 6
mesi 150 milioni.
Sono solo alcuni capitoli. Non faccio nessun appunto al mio
predecessore, sono state somme spese regolarmente, dovute, e se
sono stati aumentati certi capitoli, questo è determinato dal fatto
che, quando siamo arrivati all’amministrazione,
questi capitoli erano o quasi esauriti o molto impegnati in base a
quelle che erano le disposizioni della precedente
amministrazione.
Mi dispiace aver dovuto dire queste cose, far la politica a
livello tappetino non mi piace. Credo che la politica sia qualcosa
di importante e di interessante, però vi sono stato tirato per i
capelli e quindi mi è sembrato giusto dirle, perchè non voglio
prendermi delle responsabilità che non ho. Se sono state fatte
determinate cose, è perchè non abbiamo trovato nei capitoli fondi
sufficienti per arrivare alla fine dell’anno.
Presidente
- Ha chiesto di parlare
l’Assessore alle Finanze Lavoyer, ne ha facoltà.
Lavoyer (ADP)
- L’articolo 42, primo
comma, della LR 90/89, Norme di contabilità regionale, prevede la
possibilità che si possa variare il bilancio con atto
amministrativo per la iscrizione e la rideterminazione di
assegnazioni statali.
Questi provvedimenti sono soltanto comunicati al Consiglio
regionale che ne prende atto.
Per quanto concerne le delibere di cui
all’oggetto, si evidenzia quanto segue: la prima
delibera di Giunta n. 5155 del 15 giugno 1990 riguarda iscrizione
di assegnazioni statali per L. 500 milioni, in base
all’ordinanza del Ministro
dell’Ambiente n. 7652/89, che ha ammesso a
finanziamento il progetto concernente l’impianto
consortile di depurazione dei liquami fognari al servizio dei
Comuni di Montjovet e Emarèse, in attuazione
all’articolo 2 bis della legge 283/89.
La seconda delibera di Giunta, n. 5584 del 6 luglio 1990,
concerne iscrizione di somme a valere sul fondo europeo di sviluppo
regionale a seguito di due decisioni della Commissione CEE, che ha
approvato due quadri comunitari di sostegno, in favore della Valle
d’Aosta per il finanziamento, unitamente allo stato
e alla regione, di investimenti per complessive L. 7.575 milioni, a
valere sul Fondo Europeo di sviluppo regionale, concernente
programmi operativi già prodotti e finanziati in parte dalla
Regione nel 1990.
Si è deliberato quindi di iscrivere in bilancio le somme
precedentemente non previste e destinate
all’attuazione degli interventi di investimento, a
valere sul FESR relativamente alla quota CEE ammontante a lire
2.272 milioni.
La terza delibera di Giunta, n. 6411 del 3 agosto 1990, è
relativa alla iscrizione di assegnazione statale per L.
1.373.139.000, a seguito della ripartizione del fondo per il
potenziamento e qualificazione della offerta turistica, legge
217/83, effettuato dal Ministero del Turismo e dello Spettacolo
quale intervento finanziario aggiuntivo dello stato.
L’ultimo deliberato infine riguarda la
istituzione di un capitolo di contabilità speciale per gestione
fondi derivanti dalla eredità di Lorenzo Rosset, da destinare a
servizi a favore di persone handicappate.
L’accettazione di questa eredità con beneficio di
inventario è avvenuta con LR 72/89. La quota spettante alla Regione
ammonta a L. 87.125.347.
Si fa presente che questa delibera è sottoposta alla procedura
prevista per le assegnazioni statali, articolo 42, primo comma,
della legge 90/89, a seguito della condizione apposta con il visto
della commissione di coordinamento n. 7170 del 23 agosto 1990.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Ringrazio il Presidente della Giunta che mi
ha dato una risposta a quanto avevo detto io ieri, anche se non era
certo mia intenzione fare delle polemiche. Direi una cosa, qui
diventa sempre più difficile capire quando si parla di politica e
quando non si parla di politica, perchè sembra che solo da certe
parti si parli di politica, altri invece, pur facendo delle
differenziazioni su quello che viene svolto oggi o è stato svolto
ieri, prendono spunto per fare delle polemiche personali.
Comunque tranquillizzo il Presidente della Giunta, ieri era solo
una puntualizzazione, chiedevo dei chiarimenti su un comportamento
del Presidente del Consiglio oggi, così come del Consigliere Bich
quando era Presidente e fra i suoi predecessori.
Ieri avevo chiesto due cose: quando era stato istituito il
capitolo e a che tipi di intervento serviva, e mi è stato risposto.
Non ho certo messo in dubbio che questi fondi siano stati
sperperati, ho solo chiesto che tipi di intervento potevano essere
fatti.
Poi i consuntivi sono già stati approvati negli anni precedenti,
e io senz’altro, anche se sono sicuro che tutto è
stato fatto nel modo dovuto, non vado a controllare.
Volevo solo differenziare queste cose.
Nella sua risposta però il Presidente della Giunta, accennando a
vari capitoli e parlando anche di quelle che sono state le spese
fatte prima e quelle che dovranno forse essere fatte nel futuro (ce
lo dirà a fine anno), non ci ha comunque precisato di quanto siano
stati rimpinguati questi capitoli, perchè se da un capitolo che
prevede 5 milioni sono stati spesi in sei mesi 4 milioni, non vedo
perchè il Presidente che subentra debba portare questo capitolo a
20 milioni; se il suo predecessore ne ha impiegati 4, non vedo
perchè il suo successore pretenda di spenderne 16. Poi questa è
responsabilità e volontà di questa Giunta, così come era negli anni
precedenti responsabilità e volontà delle Giunte precedenti.
Per quanto riguarda questo oggetto, volevo chiedere se la Giunta
ha già previsto in quale opera siano utilizzati i fondi di Lorenzo
Rosset e se c’è la volontà di destinarli ad una
struttura ben precisa, per poter mettere (questa è
un’idea) o in una sala o a
quest’opera una targa che ricordi questo benefattore
dell’Amministrazione regionale.
Presidente
- Se nessuno prende la parola il Consiglio è
chiamato a prendere atto.
Il Consiglio prende atto
***
