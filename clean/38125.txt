Classificazione
AMBIENTE
Stoccaggio e smaltimento rifiuti



Oggetto del Consiglio n. 1732 del 20 gennaio 2016 - Resoconto
OGGETTO N. 1732/XIV - Interpellanza: "Interventi finalizzati
alla chiusura del ciclo rifiuti in ambito regionale".
Follien (Presidente) -
Il punto n. 19 andrà trattato
congiuntamente al punto n. 27 dell'ordine del giorno. Punto 20
dell'ordine del giorno. Per l'illustrazione, la parola al
Consigliere Roscio.
Roscio (ALPE) -
Grazie Presidente.
Questo Consiglio ha appena approvato il piano di gestione dei
rifiuti per il prossimo triennio e già oggi torniamo a riparlare
della questione, prima il collega Cognetta, adesso noi del gruppo
di ALPE.
Torniamo sulla questione perché nel frattempo sono arrivate
delle novità, a nostro avviso, interessanti e che potrebbero avere
delle conseguenze importanti per il destino dei rifiuti in Valle
d'Aosta. Nel piano con le normative che esistevano nel momento in
cui il piano è stato approvato c'era una parte che prevedeva di
esportare una parte dei rifiuti, quelli che sostanzialmente
bruciano bene, ad alto potere calorifico, fuori dalla Valle d'Aosta
per essere destinati ad impianti di incenerimento. Il collegato
ambientale alla legge di stabilità dello Stato ha tolto una norma,
che era quella che obbligava la Valle d'Aosta sostanzialmente a non
poter chiudere il ciclo nella regione, ma ad andare su impianti
fuori Valle, proprio agli impianti di incenerimento. È stato
trascritto in legge, la legge ormai ha anche una sua dicitura
autonoma, la n. 221/2015, per cui quel divieto, che era un ostacolo
e che ha portato anche dei problemi dal punto di vista dei
contenziosi che sono ancora in atto...perché una cosa che veniva
contestata era l'impossibilità per la Valle d'Aosta di chiudere il
ciclo in Valle e di avere un'autosufficienza, cosa che invece
quest'articoletto ha eliminato. Visto che c'è stata un'evoluzione
importante dal punto di vista normativo e che le ricadute possono
essere non trascurabili, noi del gruppo ALPE chiediamo quali sono
le intenzioni del Governo rispetto a quest'aspetto, cioè se è
intenzione di andare in quella direzione, oppure, visto che la
normativa ha di fatto tolto un obbligo, se si può ripensare ad
altre scelte che noi riteniamo più virtuose anche dal punto di
vista dell'assunzione delle responsabilità per la nostra Valle. Non
portare più rifiuti fuori comporta sì un'agevolazione, ma comporta
anche di assumerci delle responsabilità in più, perché ovviamente
non si può dire: "noi, in base alla gerarchia, non inceneriamo, ma
poi buttiamo tutto in discarica", perché giustamente bisogna fare
un passo aggiuntivo: bisogna andare a fare finalmente quella
prevenzione su cui ancora tante cose sono da fare, ma la sfida
finale è quella: come riuscire a non andare ad incenerire e come
non intasare le discariche e soprattutto come non far aumentare le
tariffe, visto che ormai la strada intrapresa è quella che
l'indifferenziato in discarica costa sempre di più, giustamente, ma
come non incidere sulle tariffe dei cittadini, perché i risultati
migliori con il sistema messo a regime fa sì che la sfida possa
essere vinta in questo senso. Grazie.
Presidente -
Per la risposta, la parola all'Assessore
Bianchi.
Bianchi (UV) -
Grazie Presidente.
Il collegato ambientale alla legge di stabilità del 2014,
approvato in via definitiva dal Parlamento il 22 dicembre 2015,
riporta all'articolo 46 l'abrogazione della norma sul divieto di
smaltimento in discarica dei rifiuti aventi un potere calorifico
superiore ai 13 mila KJ. È stato pubblicato sulla Gazzetta
ufficiale il 18 gennaio, quindi ieri, e troverà applicazione il 2
febbraio 2016.
Nello stesso tempo il Governo, con l'articolo 8, comma 3, del
decreto-legge del 30 dicembre 2015 (Proroga dei termini previsti
dalle disposizioni legislative), ha previsto la proroga al 29
febbraio 2016 delle disposizioni che prevedevano lo slittamento
dell'entrata in vigore del divieto previsto dalla legge n. 36/2003.
Si ritiene però in ogni caso che detta disposizione non possa
essere letta in modo semplicistico, come riprendeva lei, collega
Roscio, tale da prevedere che i rifiuti urbani o i residui
derivanti dal trattamento dei rifiuti possano essere
tranquillamente collocati in discarica. In ogni caso allo stato
attuale e tenuto conto di quanto prevede il Piano regionale di
gestione dei rifiuti - perché prevedeva le due cose - approvato con
legge regionale, vi è la possibilità di smaltire i rifiuti in
discarica, compresi quelli aventi appunto un potere calorifico
superiore ai 13 mila KJ, nella fase transitoria prevista dal piano
stesso per i rifiuti attualmente smaltiti nei tre lotti di
discarica in esercizio così come indicato dai capitoli 4 e 4.1 del
documento di piano appena approvato, fase che terminerà con
l'attivazione del nuovo sistema integrato di recupero e di
smaltimento. Allo stato attuale, pertanto, non vi è l'esigenza di
avviare all'incenerimento fuori regione rifiuti urbani.
Per quanto concerne il trattamento e l'avvio a recupero e
smaltimento dei rifiuti urbani nelle diverse situazioni di piano, è
chiaro che la Regione intende rispettare puntualmente le
prescrizioni normative, ivi comprese quindi le tipologie di rifiuti
che potranno essere collocati in discarica. È bene tenere peraltro
presente che è in forte evoluzione a livello comunitario la
revisione della normativa riferita alla gestione dei rifiuti
urbani, ivi compresa la disciplina delle discariche. In
particolare, in data 2 dicembre 2015, la Commissione europea ha
licenziato un documento che riporta la proposta di revisione delle
direttive sui rifiuti e sulle discariche, così come predisposta a
seguito della fase di consultazione pubblica conclusasi con la
proposta di una direttiva presentata nel luglio del 2014. A seguito
dell'approvazione di tale nuova direttiva, lo Stato italiano dovrà
novellare la norma contenuta nella parte quarta del decreto
legislativo del 3 aprile 2006 n. 152, ma soprattutto quella
contenuta nel decreto legislativo 13 gennaio 2003 n. 36 sulle
discariche.
Da informazioni fornite dal Ministero dell'ambiente in occasione
di una recente riunione tecnica già nella scorsa settimana, gli
Stati membri e la Commissione si sono riuniti per la definizione
del testo di direttiva comunitaria di recepimento degli indirizzi
contenuti nel documento sopra richiamato. Le principali novità
riguardano non solo i maggiori limiti che saranno fissati per il
recupero certo dei rifiuti valorizzabili, ma anche i limiti molto
restrittivi di smaltimento in discarica dei rifiuti urbani,
ancorché residuali dal trattamento. Appare chiaro pertanto che
nell'individuazione delle modalità di gestione dei rifiuti, ivi
compresi quelli residui da trattamento, si dovrà tenere conto anche
dell'evoluzione normativa in materia. Sarà in ogni caso cura
dell'Assessorato informare la commissione competente sull'evolversi
di questa normativa.
Preme peraltro sottolineare che gli obiettivi gestionali posti
dal nuovo piano regionale di gestione dei rifiuti risultano
pienamente coerenti anche con le nuove disposizioni riportate nel
documento del 2 dicembre 2015: quello riguardante la Commissione
europea. Documento che non modifica affatto ma potenzia la corretta
applicazione della gerarchia di gestione dei rifiuti, obiettivi che
il Governo regionale è fortemente impegnato a perseguire, sempre
più volto ad un utilizzo residuale della discarica. Grazie.
Presidente -
Per la replica, la parola al Consigliere
Roscio.
Roscio (ALPE) -
Grazie Presidente.
Eravamo quasi alla buona notizia, nel senso che l'evoluzione
normativa degli ultimi 20 anni, soprattutto a livello europeo, va
verso l'istituzione di adempimenti sempre più restrittivi sul
conferimento in discarica e che vanno sempre di più a premiare
l'economia ciclica e il recupero di materiale. Adesso quindi si va
giustamente in quel solco, su cui la nostra Regione ha dettato dei
principi con il piano, però la loro attuazione è ancora un percorso
che è in fase di realizzazione e quindi non l'abbiamo ancora visto.
Dicevo quasi una buona notizia, perché la buona notizia poteva
essere quella che è vero che non c'è ad oggi l'esigenza, ma quella
che la Regione Valle d'Aosta decideva di non ricorrere
all'incenerimento, perché l'idea era quella di andare a potenziare
invece tutte quelle iniziative per arrivare all'economia circolare,
la riduzione, quindi anche il non conferire in discarica materiale
non trattato. Ovviamente seguiremo il tema, ma ci pareva questa
nuova norma, questo vincolo che era stato tolto qualcosa che
andasse nella giusta direzione per agevolare il lavoro e per fare
un percorso virtuoso nella nostra regione. Grazie.
