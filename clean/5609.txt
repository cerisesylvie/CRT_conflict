Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 32 del 21 settembre 1983 - Resoconto
OGGETTO N. 32/VIII - PARTECIPAZIONE DI UNA DELEGAZIONE
VALDOSTANA AD UN INCONTRO SUL PROBLEMA DEI TRASPORTI PUBBLICI,
TENUTOSI PRESSO LA SEDE ROMANA DELLA REGIONE LOMBARDIA.
(Interpellanza)
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
Con un comunicato stampa emesso dall'ufficio Stampa della
Presidenza della Giunta regionale, in data 5.9.1983, l'Assessore
all'Industria, Commercio, Artigianato e Trasporti, geom. Angelo
Pollicini, informava l'opinione pubblica dello svolgimento, in data
8.9.p.v., nella sede romana della Regione Lombardia, di un incontro
di tutte le Regioni per discutere il problema dei trasporti
pubblici, e nello stesso tempo preannunciava cha a detta riunione
avrebbe preso parte una "delegazione valdostana".
Essendo particolarmente interessato al problema, mi sono
premurato di prendere contatto con il Dirigente dell'Assessorato,
il quale mi faceva presente di non essere al corrente della
composizione della delegazione; ritengo che l'Assessore Pollicini,
il quale non perde mai l'occasione di dimostrare il suo
interessamento a tutti i problemi che assillano la comunità
valdostana, avrebbe dovuto informare i Consiglieri o perlomeno i
Capigruppo dello svolgimento di tale importante riunione.
Ciò premesso, il sottoscritto Consigliere regionale
INTERPELLA
l'Assessore all'Industria, Commercio, Artigianato e
Trasporti, Angelo Pollicini, per conoscere:
1)
per quale motivo i Consiglieri regionali non sono
stati preventivamente informati dello svolgimento della riunione in
questione di cui sono venuti a conoscenza soltanto attraverso un
laconico comunicato diramato agli Organi di informazione;
2)
la composizione della "delegazione
valdostana";
3)
le eventuali risultanze dell'incontro.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI - (ART. e Comm. Vald.):
Ho preso spunto per questa
interpellanza da un comunicato che ho letto i primi giorni di
settembre, in cui si diceva che giovedì 8 settembre, presso la sede
romana della Regione Lombardia, si svolgerà un incontro di tutte le
Regioni per discutere il problema dei trasporti pubblici.
L'Assessore regionale all'Industria, Commercio, Artigianato e
Trasporti ha sottolineato che la delegazione valdostana che
parteciperà all'incontro, insisterà in modo particolare
sull'intervento finanziario dello Stato mediante il fondo nazionale
dei trasporti.
Non appena letto questo comunicato, ero interessato a
partecipare o comunque a sapere chi erano i partecipanti, vista la
rilevanza dell'argomento. La Conferenza dei Capigruppo non ne era a
conoscenza, l'Ufficio Trasporti non ne era a conoscenza,
l'Assessore mi hanno detto che era in ferie, il Dirigente
dell'Assessorato ne sapeva quanto me, perché aveva letto questo
comunicato, quindi non sapevo cosa fare se non aspettare una
risposta dall'Assessore.
Volevo sapere dall'Assessore se non ritiene che di questi
incontri così importanti, che riguardano anche il Consiglio,
debbano essere portati a conoscenza almeno dei Capigruppo nella
loro qualità di Amministratori, per evitare queste incomprensioni,
soprattutto quando la materia è così rilevante.
Vorrei inoltre sapere se è stata formata in effetti questa
delegazione, quali risultanze sono scaturite dalla riunione, e
raccomanderei all'Assessore che in futuro sia questo Assessorato
che gli altri, quando ci sono dei problemi importanti che investono
la nostra qualità di Amministratori, ne diano notizia.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Vorrei dire innanzitutto che
vi sono compiti dell'esecutivo e compiti del legislativo, sono
ruoli molto precisi. Non intendo rinunciare ai ruoli di competenza,
così come non intendo interferire nei ruoli di non competenza.
Questa era una riunione a livello assessorile, io ero assente, ho
provveduto a mandare dei funzionari che hanno fatto, come sempre,
un regolare verbale di ciò che è avvenuto nell'incontro con il
Ministro dei Trasporti Signorile, in cui è stato fatto un discorso
che riguardava il rapporto fra Regioni e Governo, l'esigenza di
creare un comitato permanente fra il Ministero dei Trasporti e gli
Assessorati regionali dei Trasporti, non i Consiglieri. La
delegazione era formata da funzionari della Regione che avevano un
compito molto preciso, lo hanno eseguito e ritengo che queste
riunioni di carattere assessorile siano di pretta competenza
dell'Assessore e dei suoi funzionari, e non dei Consiglieri. Ognuno
faccia la sua parte.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
L'Assessore Pollicini dice
giustamente che è una competenza dell'Assessorato, ma nel
comunicato stampa non si evidenzia questa responsabilità, perché si
dice che è stata inviata una delegazione valdostana per un incontro
così importante. Se non altro l'Assessore avrebbe dovuto
successivamente dare notizia alla pubblica opinione delle
risultanze sia di carattere politico che tecnico ed economico,
poiché era presente a questo incontro anche la Commissione Tesoro,
e quindi comunicare la cifra stanziata per la nostra Regione
rispetto agli anni precedenti.
Mi rammarico di questa risposta datami dall'Assessore, in cui si
evidenzia ancora una volta lo scollamento che c'è all'interno di
questo. Consiglio tra l'esecutivo e il Consiglio regionale.
PRESIDENTE:
Signori Consiglieri, la seduta è sospesa. I
lavori riprenderanno oggi pomeriggio alle ore 16.
La seduta termina alle ore 12,36.
