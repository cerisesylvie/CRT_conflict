Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Presidio ospedaliero



Oggetto del Consiglio n. 2701 del 18 aprile 2017 - Resoconto
OGGETTO N. 2701/XIV - Interpellanza: "Risoluzione delle
problematiche riguardanti le liste d'attesa per le visite
dermatologiche e per gli interventi chirurgici".
Rosset (Presidente) -
Punto n. 17 dell'ordine del giorno.
Per l'illustrazione, chiede la parola il collega Cognetta, ne ha
facoltà.
Cognetta (M5S) -
Con questa interpellanza si vuole porre
l'accento su un problema relativo alla sanità regionale. Il
problema è uno, non è l'unico, è quello da cui si prende spunto per
parlare più in generale di quello che sta accadendo all'interno
dell'USL e dell'ospedale. Riassumendo brevemente alcuni dati:
sostanzialmente a marzo (dati aggiornati a marzo di quest'anno)
c'erano 194 persone già prenotate per la prima visita, alle quali
non si dava risposta, quindi una lista d'attesa molto lunga, una
lista d'attesa che superava anche i tre mesi e mezzo-quattro mesi,
poi c'erano 146 pazienti in attesa di intervento chirurgico. Per la
precisione: 3 con diagnosi di melanoma già accertato, 17 con
lesioni sospette per melanoma a cui bisognava fare un primo
intervento e 120 non urgenti ma che comunque andavano programmati
come interventi, al 10 aprile poi è venuto fuori che i primi 3 sono
stati presi in carico dalla struttura Chirurgia toracica per essere
operati, non so attualmente qual è la situazione. La situazione
comunque generale del reparto di Dermatologia è dovuta nel corso
degli ultimi tempi ad una serie di scelte tecniche, ma derivate da
scelte politiche, rispetto a struttura semplice e struttura
complessa, che sono state fatte nell'ambito dei piani differenti
dei diversi anni. In particolare, è stata declassata da struttura
complessa a struttura semplice dipartimentale e successivamente -
com'è oggi - a struttura semplice, cosa che ha impedito
sostanzialmente di cambiare il personale che è andato o in
pensione, o a lavorare nel privato. Una cosa che mi preme
sottolineare è che a gennaio 2017 era stata fatta la procedura
comparativa da parte della struttura USL per assegnare un incarico
triennale di responsabile della struttura semplice di Dermatologia,
questo in linea con l'atto aziendale, ovviamente. La commissione
esaminatrice il 18 gennaio 2016 aveva segnalato diversi
curricula
, tra cui quello del dottor Paolo Borrelli ed era
risultato idoneo, ma ad oggi non è stato ancora assegnato
l'incarico. Ora, io mi chiedo come sia possibile che ci siano
situazioni di questo tipo, ovviamente non ne faccio un caso
personale, ma è per spiegare qual è la situazione di mancanza di
personale adeguato a risolvere i problemi e, di conseguenza, con
questa interpellanza vorrei conoscere dall'Assessore quali sono gli
intendimenti per risolvere, penso prima con urgenza,
successivamente con una soluzione più strutturata, la situazione
del reparto di Dermatologia.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
Grazie collega. Su alcune questioni ci
si è già parlati a mezzo stampa e credo che la segnalazione che lei
ha fatto sia una segnalazione assolutamente corretta perché il
problema che si è posto in quest'ultimo periodo è un problema che,
al di là degli aspetti politici delle interrogazioni e delle
posizioni da difesa, si rivolge a quelle persone che con
preoccupazione sono in attesa di una visita e di una valutazione,
quindi non è tanto su chi ha più o meno ragione, il problema oggi è
che le persone sono in apprensione, alcune di queste le ho anche
ricevute e credo che questo non sia un buon esempio da dare ed è su
questo che noi dovremo lavorare. Colgo l'occasione anche per dirle
che stiamo lavorando alla presentazione di un piano regionale delle
liste d'attesa, perché è vero che tutti questi dati sono indicati
nei siti, però dobbiamo essere seri nel definire quali sono le
nostre attuali capacità di risposta e di avere il coraggio
piuttosto di implementare gli investimenti dove non si possono
implementare, o trovare nuove e possibili sinergie se sono da dare
per problemi temporanei o con il privato, però dobbiamo arrivare a
definire bene quali sono le risposte da dare ai cittadini
valdostani in un campo come questo, quindi lavoriamo ad un piano
regionale delle liste d'attesa.
Per venire al problema puntuale della Dermatologia, io se siete
d'accordo, se è d'accordo, leggerei la risposta in maniera
integrale, perché credo sia anche un atto di trasparenza visto che
non è tanto una questione politica, ma ci sono dei passaggi anche
tecnici alle spalle. È anche poi - credo - quindi giusto
responsabilizzare tutti quelli che non devono venire qui a dare
risposte, ma che devono capire che ad un certo punto bisogna anche
trovare delle soluzioni e trovarle con urgenza.
"Interpella l'Assessore competente per sapere come intende
risolvere la problematica in premessa". Evidentemente intendo
risolverla in termini politici con una risposta urgente, che non
può che arrivare a questo punto della situazione attraverso
l'utilizzo di una struttura accreditata almeno per le liste
d'attesa delle visite, diverso è il problema poi degli interventi,
però, per arrivare a questo, le ricostruisco quello che è in mia
disponibilità. Fino alla data del 31 ottobre 2014 presso la
struttura di Dermatologia prestavano servizio numero tre dirigenti
sanitari medici, con un rapporto di lavoro subordinato a tempo
indeterminato (di ruolo). In data 1° novembre 2014 cessava dal
servizio, per raggiunti limiti di età, il direttore della
struttura. Il 15 febbraio e il 1° agosto 2016 si dimettevano, per
motivi personali e pertanto non prevedibili, gli altri due medici.
La situazione di emergenza della struttura di Dermatologia è stata
presa in carico sin dall'estate 2016. Con deliberazione della
Giunta regionale n. 1368 in data 14 ottobre 2016 è stata approvata
l'assunzione di un dirigente medico da assegnare alla struttura di
Dermatologia da reclutare tramite un espletamento della procedura
concorsuale, dalla cui graduatoria di idonei potranno essere
assunti anche gli altri professionisti. Nelle more
dell'espletamento del concorso per l'assunzione a tempo
indeterminato, che sarà pubblicato nel prossimo mese di settembre,
per consentire la partecipazione ad una specializzanda - di modo
che si possa anche vedere se si riesce a consolidare qui una
presenza, perché poi il problema è anche non fare solo concorsi per
persone che poi escono e vanno via dalla Valle d'Aosta -, per il
quale contratto è stata finanziata borsa di studio dalla Regione,
l'azienda si è attivata per il reclutamento di altri professionisti
attraverso il contratto della libera professione. Già in data 17
novembre 2015, quando i dirigenti medici dermatologi dipendenti
erano ancora due, l'azienda pubblicava un avviso per
l'individuazione di medici specialisti in dermatologia, ai quali
affidare incarichi in regime di libera professione presso la
struttura di Dermatologia. All'avviso rispondevano due
professionisti e ad entrambi furono conferiti incarichi in regime
di libera professione fino alla data del 31 dicembre 2016. Alla
scadenza ad entrambi è stato riproposto il rinnovo degli incarichi
per l'anno 2017, ma soltanto uno dei due professionisti ha
accettato, allo stesso è stato assegnato un monte ore complessivo
pari a 1800 ore, il massimo previsto per i sanitari è di 1500, in
questo momento, però, vista la particolare situazione, è stato
potenziato. Contestualmente l'azienda pubblicava un altro avviso in
data 19 gennaio 2017 e affidava un incarico in regime di libera
professione all'unico professionista candidatosi che, per motivi
personali, recedeva poi dall'incarico in data 3 marzo 2017.
Utilizzo di graduatorie di concorsi espletati da altre aziende.
In data 6 maggio 2016, l'azienda richiedeva all'azienda ospedaliera
universitaria Città della Salute di Torino l'utilizzo della
graduatoria approvata dalla stessa azienda con deliberazione n. 157
del febbraio 2016, in esito al concorso per l'assunzione di
dirigenti sanitari e medici dermatologi. Nella suddetta graduatoria
erano presenti otto candidati, tutti interpellati; nessuno ha
accettato la proposta di assunzione né a tempo determinato, né a
tempo indeterminato.
Convenzioni con specialisti ambulatoriali. A gennaio l'azienda
ha pubblicato un avviso per il conferimento di incarichi di
specialista ambulatoriale a 38 ore settimanale a tempo
indeterminato, nessuno degli specialisti in graduatoria ha
accettato di assumere l'incarico.
Convenzioni con altre aziende sanitarie per acquistare
prestazioni in libera professione da parte di dirigenti medici
dermatologi ivi dipendenti. L'azienda ha interpellato l'azienda di
confine Torino 4, ma nessuno dei pochi dermatologi ivi dipendenti
ha accettato. L'azienda pertanto al momento eroga alcune
prestazioni ambulatoriali, le cosiddette "prime visite", con
l'unico libero professionista incaricato e soprattutto le attività
specialistiche connesse al Pronto Soccorso. Infine parallelamente,
stante la situazione testé descritta, l'Assessorato ha creato le
condizioni affinché l'azienda potesse nell'anno 2017 ricorrere alle
strutture private accreditate per erogare le prestazioni di LEA di
cui si tratta e precisamente: con delibera n. 55 il 20 gennaio 2017
recante: "Indicazioni all'azienda per la gestione dell'esercizio
finanziario 2017" è stato evidenziato, allegato C sub-allegato 3
(Assistenza ambulatoriale da privato accreditato), che il tetto di
spesa fissato per l'anno 2017 consente l'attivazione di nuove
convenzioni con le strutture private accreditate, finalizzate alla
soluzione di carenze e criticità organizzative, anche momentanee,
che pregiudichino l'erogazione di prestazioni sanitarie ricomprese
nei LEA, nel rispetto dei tempi massimi di attesa previsti per la
legge. Con nota 1° febbraio 2017 recante: "Richiesta di adozione di
misure organizzative amministrative urgenti contingenti volte ad
adeguare l'offerta di talune prestazioni chirurgiche
specialistiche, finalizzate a ridurre i tempi di attesa",
l'Assessorato ha chiesto all'azienda di valutare con urgenza la
possibilità di arrivare ad alcuni soggetti del privato accreditato,
relativamente in particolare all'attività di specialistica
ambulatoriale tra cui la Dermatologia. Infine, in esecuzione delle
indicazioni dell'Assessorato, non essendo stato possibile - come
sopra evidenziato - garantire l'offerta attraverso risorse mediche
proprie, fin da febbraio 2017 sono intercorsi i contatti con la
società IRV per integrare l'insufficiente offerta pubblica di
prestazioni dermatologiche. IRV in questi mesi ha modificato il
proprio assetto societario, ritardando così la formulazione della
propria proposta. Ha recentemente formalizzato un'offerta
all'azienda, che è all'esame e all'istruttoria dei competenti
uffici, si confida che questa possa trovare una sua soluzione.
Sono stato noioso nella ricostruzione dei fatti, ma per dire, da
un lato, che non c'è stata mancanza di attenzione, dall'altro,
evidentemente che tutto questo si inserisce in un discorso più
importante - che lei ha anche anticipato - legato ad una
programmazione, ad una valutazione dei percorsi ma sicuramente
anche ad un recupero dell'immagine complessiva della nostra azienda
di attrattività e anche di sostenibilità nei prossimi anni, perché
probabilmente tutti questi tagli avvenuti in maniera così pesante:
il Fondo sanitario nazionale è cresciuto dall'1 al 3,5 percento in
questi cinque anni, noi abbiamo purtroppo subito i tagli dei quali
abbiamo già parlato. Tutti questi tagli e l'immagine che ne è
scaturita sicuramente non ci aiutano a renderci attrattivi rispetto
ad un modello che fino ad ora abbiamo tutti riconosciuto essere un
modello importante ed efficiente. Le valutazioni che lei ha fatto
quindi sono valutazioni che non solo mi indicano una strada urgente
da perseguire, ma indicano anche un percorso che tutti insieme
dobbiamo fare per i prossimi anni del nostro mondo sanitario.
Presidente -
Per la replica, chiede la parola il
Consigliere Cognetta, ne ha facoltà.
Cognetta (M5S) -
Vede, Assessore, sono d'accordo con lei,
io so benissimo che non è tutta colpa della politica, ci
mancherebbe. Ci sono strutture tecniche dietro a determinate
decisioni, di questo me ne rendo conto, so benissimo come funziona,
però la politica ha le sue colpe. I piani aziendali che si sono
succeduti hanno di fatto, al di là delle risorse, fatto delle
scelte che non erano condivisibili. Le spiego brevemente a cosa mi
riferisco: quando c'è stata l'ultima discussione del piano
aziendale in commissione, io stesso avevo fatto una serie di
rilievi rispetto alle scelte su determinati reparti, sul perché
venivano declassati alcuni, anziché altri, o i mancati accorpamenti
di alcuni reparti rispetto ad altri, dicevo: perché questi restano
separati quando invece si potrebbe tranquillamente metterli
assieme?, e ho avanzato l'ipotesi che tutto l'ospedale venisse
gestito più per - mi passi il termine - "baronati" che non per
effettive risposte alla popolazione. Tutto questo negli anni ha
portato a quello che vediamo oggi: ci sono strutture che non
funzionano e che dovrebbero funzionare perché la popolazione ha
necessità di risposte, quindi i numeri ci sono, altri invece che
restano e che magari hanno numeri risibili. Bisognava fare un
ragionamento profondo su cosa effettivamente doveva servire e
doveva restare in ballo e cosa invece doveva andare fuori,
ragionamento che non si è voluto fare all'epoca, Assessore: questa
è la colpa della politica. Su questo poi aggiungiamo il fatto che
all'interno dell'USL ci sono chiaramente, come in tutte le
strutture e in tutte le società, persone avvantaggiate e persone
meno avvantaggiate: mi riferisco chiaramente ai dipendenti, quindi
linee che vanno ad elevare certe persone e certe situazioni e altre
invece che si tende ad affossare, ma questo indipendentemente dalla
risposta che bisogna dare fuori. Vede, Assessore, se oggi chiudiamo
un reparto, perché praticamente di fatto è chiuso, e poi c'è un
paziente che ha bisogno di una cura che non riesce a trovare - è
notizia di questa mattina - perché non gli viene data risposta,
perché la cura costa 500 euro e prima la passava a prendere in
reparto e adesso il reparto è chiuso, non sa dove andarla a
prendere, e questo vanifica tutte le sue cure, queste sono cose che
non è che non devono accadere, ma alle quali, secondo me, date le
risorse che abbiamo buttato via e che continuiamo a buttare via in
questa Regione, non dovremmo neanche immaginare che succedono,
invece succedono. Probabilmente il continuare ad andare avanti con
il fioretto - con il bisturi, se preferisce - per sistemare le
questioni non ha più senso in certe situazioni, forse è il momento
di prendere l'accetta e di fare ciò che va fatto, noi tagliamo, ma
non tagliamo dove serve perché non possiamo farlo politicamente
spesso, questo non va bene, Assessore. Ad un certo punto uno prende
coraggio e decide che, al di là delle convenienze o delle mancate
convenienze - non è mica detto che ci devono essere per forza -,
prende delle decisioni, dice: la Dermatologia serve? La
Gastroenterologia serve? La Cardiologia serve? E magari - faccio
per dire, ma perché ne abbiamo parlato - la Chirurgia del cervello
magari serve meno e facciamo delle convenzioni all'esterno, ma come
queste potremmo farne tante altre, a questo punto daremo delle
risposte perlomeno alla stragrande maggioranza dei nostri
cittadini.
È chiaro che ci sono cure tutte importanti, ma è anche vero che
noi dobbiamo prendere coscienza del fatto che non possiamo
rispondere a tutte, però non possiamo tralasciare quelle
importanti, vedi il caso di Dermatologia, perché dall'altra parte
continuiamo a mantenere delle riserve indiane per far piacere a
qualcuno. Io vorrei che lei si prendesse l'impegno, al di là della
risposta sul privato che ovviamente è contingente, e spero che sia
solo contingente e non sia stata fatta ad arte, perché non voglio
nemmeno arrivare a questo ragionamento: che abbiamo fatto tutto
questo per favorire il privato, perché sa benissimo come la penso
io: secondo me, la sanità deve essere solo pubblica, perché quella
deve essere fatta al di là delle convenienze economiche. Dicevo,
abbiamo risposto sul momento al privato, l'avevo immaginato anch'io
perché d'altronde alla fine se non ho le persone, da qualche parte
devo mandarle, però deve essere fatto un ragionamento sulla
struttura. Se la struttura deve ritornare ad essere struttura
complessa, lo facciamo magari a scapito di altre strutture, se non
possiamo mantenerle tutte, oppure troviamo altri fondi e li
togliamo da cose meno importanti.
