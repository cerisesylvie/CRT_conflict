Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 758 del 7 ottobre 2009 - Resoconto
OGGETTO N. 758/XIII - Interrogazione: "Esecuzione di lavori
lungo il tratto autostradale Aosta/Pont-Saint-Martin".
Interrogazione
Premesso che:
- nella seduta consiliare dell'11 febbraio 2009, a seguito di
un'interrogazione presentata dal Gruppo del Popolo della libertà, è
stato affrontato il problema dei continui cantieri lungo
l'autostrada A5, in particolare nel tratto tra Aosta e
Pont-Saint-Martin, gestito dalla SAV Spa, determinati, secondo
quanto riferito dall'Assessore alle opere pubbliche, dalla
necessità di sostituire il guard rail centrale;
- i lavori sul guard rail centrale tra i caselli di Aosta
Ovest e Nus dovevano terminarsi il 21 luglio, in ritardo rispetto
ai tempi di consegna, prevista per il mese di giugno;
- i lavori di adeguamento del guard rail centrale lungo tutto
il tratto autostradale, sempre secondo quanto riferito
dall'Assessore nella seduta sopra richiamata, dureranno fino al
2014;
Considerato che lungo il tratto Aosta/Pont-Saint-Martin
sussistono a tutt'oggi cantieri di varia natura, per lo più non
inerenti alla sostituzione del guard rail centrale, i quali
determinano continui restringimenti di corsia e di conseguenza
disagi alla viabilità, a fronte di un pedaggio tra i più cari
d'Italia;
il sottoscritto Consigliere regionale
Interroga
l'Assessore competente per sapere:
1) se i lavori lungo il tratto autostradale tra i caselli di
Aosta Ovest e Nus sono definitivamente terminati;
2) che tipo di lavori sono attualmente in corso di esecuzione
lungo il tratto autostradale Aosta/Pont-Saint-Martin;
3) per quale data è prevista la consegna dei suddetti
lavori;
4) se durante la stagione invernale è prevista la presenza di
cantieri e, in caso di risposta affermativa, in quali
tratti.
F.to: Zucchi
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, Monsieur le Président.
Come di consueto, dobbiamo avvalerci, collega Zucchi, delle
risposte per queste iniziative dei dati e delle motivazioni
forniteci dalla società SAV, e la società SAV in questo caso
richiama nella sua lettera la limitazione dei tempi utili allo
svolgimento dei lavori sulla sede autostradale, che escludono il
periodo invernale, i mesi di dicembre, gennaio e febbraio, per la
buona riuscita degli stessi, e quello estivo, mesi di luglio e
agosto, per contrasto anche in termini di sicurezza con i forti
flussi di traffico, quindi dice che in questi cinque mesi si cerca
di evitare i cantieri. Prosegue:
"...si concentrano quindi nei
restanti mesi tutti quegli interventi determinati dall'esigenza di
conservazione del patrimonio infrastrutturale in servizio ormai da
oltre 40 anni, dalla necessità di adeguamento normativo sia di tipo
ambientale (protezione antirumore) che di sicurezza (guardavia,
installazione di gallerie, adeguamento prestazionale dei manufatti
alle mutate normative progettuali e di carico). A questi vanno ad
aggiungersi tutte quelle occorrenze di carattere straordinario
evidentemente non programmabili, che possono manifestarsi su
un'arteria utilizzata mediamente da oltre 28.000 veicoli al giorno,
di cui poco meno il 20 percento rappresentato da mezzi
pesanti
.
Venendo allo specifico dell'interrogazione, i lavori di
adeguamento del guardavia centrale fra Aosta ovest e Nus, come
riferito a suo tempo dall'Assessore Viérin, sono terminati intorno
al 20 luglio scorso. Nella zona sono attualmente in corso
interventi su alcune strutture laterali di manufatti, che impegnano
prevalentemente la corsia di sosta e che termineranno nel corrente
mese di ottobre. Lungo la restante tratta in concessione sono in
corso i lavori di installazione di barriere antirumore in
corrispondenza degli abitati di Hône fra i chilometri 62,1 e 62,8,
sulla direttrice di marcia Quincinetto/Aosta, e di Verrès fra i
chilometri 69,2 e 69,6 sempre lungo la stessa direttrice.
Interventi necessari questi per legge e fortemente sollecitati
dalla Regione. I relativi lavori, che occupano prevalentemente la
corsia di sosta, consentendo quindi il transito comunque in doppia
corsia con la sola riduzione della velocità, si completeranno entro
il mese di febbraio 2010.
È altresì in avvio un ulteriore cantiere di adeguamento del
guardavia centrale all'altezza dell'abitato di Pont-Saint-Martin,
fra i chilometri 57,0 e 58,9 che è previsto terminare nel mese di
marzo 2010, anche tale cantiere comporta limitate soggezioni al
traffico, consentendo in entrambi i sensi di marcia il permanere
delle due corsie per carreggiata. Questi ultimi tre cantieri
permarranno quindi durante la stazione invernale, consentendo
quelle lavorazioni alle quali non costituiscono ostacolo i rigori
della stagione"
, quindi solo verso il tratto terminale presente
in Valle d'Aosta si svolgeranno i lavori durante l'inverno.
Président
- La parole au Conseiller Zucchi.
Zucchi (PdL)
- Non vorrei che si pensasse che io abbia
l'ossessione dell'autostrada riproponendo a questo Consiglio questo
tema credo per la terza volta. Si tratta comunque di un fatto che
per chi, come il sottoscritto... ma come molti concittadini si
trovano in condizioni di dover percorrere quella autostrada anche
per motivi di lavoro... è un fatto che non può rimanere
inosservato. Attualmente se si percorre l'autostrada
Aosta/Pont-Saint-Martin, credo che siano 3-4 i chilometri dove non
ci sono cantieri, tutto il resto viene occupato a vario titolo da
lavori che sono stati segnalati dall'Assessore per l'ennesima
volta. Qui nessuno mette in discussione le attività, anzi sono
lodevoli le attività per fare questi lavori, che sono in
ottemperanza a quelle che sono anche nostre preoccupazioni, ma
quello che si intende voler segnalare - mi rivolgo... visto che ho
destato l'attenzione del Presidente, in qualità di responsabile
delle società partecipate - è il tempo di esecuzione di questi
lavori. Che i lavori debbano essere fatti è un fatto più che
positivo, resta la preoccupazione nel dover notare che questi
lavori hanno delle durate bibliche. Non si riesce a capire...
quindi ci rendiamo conto che abbiamo una partecipazione in SAV,
però credo che, attraverso le nostre raccomandazioni, anche agire
nel sensibilizzare nelle metodologie di assegnazione di questi
lavori a delle società, a delle imprese che possono soggiacere
anche a dei requisiti di tempistica... perché non dimentichiamo che
se, da un lato, i lavori sono positivi; dall'altro, generano
comunque un rischio, mettendo questo tratto autostradale quasi
tutto in cantiere, i pericoli di incidente sono all'ordine del
giorno. Non dimentichiamo che anche in questo tratto, anche
recentemente, sono avvenuti degli incidenti mortali e come tali
meritano la nostra attenzione e la nostra sensibilizzazione. Se da
un lato c'è il plauso che rispetto ad altre parti d'Italia vengano
eseguiti dei lavori per migliorare sia dal punto di vista delle
barriere antirumore... e comunque il miglioramento dell'asse
stradale... si agisca in qualche modo per migliorare attraverso
l'utilizzo di ditte che magari non sono particolarmente riferite
all'azienda stessa che detiene la maggioranza della SAV, si possa
usufruire di aziende che per loro dimensioni e capacità possano
eseguire questi lavori in tempi migliori.
