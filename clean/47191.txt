Classificazione
AMBIENTE
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3485 del 3 aprile 2024 - Resoconto
OGGETTO N. 3485/XVI - Interpellanza: "Realizzazione di un
progetto di archiviazione digitale e dematerializzazione dei
documenti cartacei dell'amministrazione regionale".
Bertin (Presidente) -
Punto n. 26. Consigliere Baccega,
ha facoltà di intervenire.
Baccega (FI) -
Certamente è un'interpellanza magari non
di molta sostanza, ma, visto che evochiamo sovente in quest'Aula, e
non solo in quest'Aula, le buone pratiche, è opportuno anche
parlare di queste cose.
Facendo solo un piccolo percorso nei vari Assessorati, nei vari
corridoi, abbiamo visto che sono giacenti numerosi faldoni
contenenti pratiche cartacee e, visto che ci sono anche stanze
intere adibite ad archivi che sono cariche di documenti e documenti
che si incrementano, abbiamo ricordato gli indirizzi del PNRR che
riguardano l'innovazione, la digitalizzazione, la competitività,
guardando al rafforzamento delle infrastrutture digitali della
pubblica Amministrazione ed è anche opportuno avere
un'ottimizzazione degli spazi, soprattutto in vista del numero di
assunzioni che verranno fatte dall'Amministrazione regionale nei
prossimi due anni, come avete anticipato.
Noi chiediamo al Governo regionale se è intenzione
dell'Amministrazione regionale andare nella direzione di realizzare
un progetto di archiviazione digitale e andare a procedere verso la
dematerializzazione dei documenti cartacei e trasferire i documenti
cartacei dei faldoni in file digitali.
Mi sembra un percorso che si può avviare tranquillamente. Una
volta mancavano le risorse, adesso pare che le risorse possano
ottenersi anche per questi progetti importanti.
Presidente -
Il Presidente della Regione ha facoltà di
intervenire.
Testolin (UV) -
L'interpellanza concerne un argomento
complesso ed articolato che troverà la soluzione nel medio-lungo
periodo per una serie di argomenti che cercherò di illustrare di
seguito. Peraltro, è un argomento che abbiamo recentemente discusso
mi sembra anche su un'interpellanza del collega Sammaritani, se non
erro.
In linea generale, va detto che i documenti digitali sono già
creati e gestiti digitalmente; i documenti analogici prodotti,
ricevuti dall'Amministrazione e protocollati, invece, sono di norma
scansionati ed inseriti nella registrazione di protocollo e, di
conseguenza, gestiti digitalmente.
In questo caso, gli originali cartacei devono ovviamente essere
conservati; la digitalizzazione di documenti cartacei infatti non
comporta in automatico la possibilità di eliminare gli
originali.
Come è noto, gli archivi delle pubbliche Amministrazioni sono
infatti soggetti ad una disciplina particolare, quella prevista dal
codice dei beni culturali e le esigenze di ottimizzazione degli
spazi non possono superare le disposizioni in materia di gestione e
conservazione dei documenti originali cartacei.
Senza entrare nei dettagli del ciclo di vita dei documenti
amministrativi e delle varie fasi, da archivio corrente ad archivio
di deposito e poi archivio storico, è importante ricordare - come
già detto in precedenti occasioni - che l'Amministrazione si è data
dalle priorità digitalizzando prima i procedimenti rivolti alle
famiglie, alle imprese e poi diverse procedure interne.
Si sono poi affrontate altre attività necessarie per qualsiasi
operazione di digitalizzazione, come i progetti Cyber Security e di
realizzazione del Data Center.
È stata inserita, tra gli obiettivi dirigenziali, la
digitalizzazione dei processi, è stato digitalizzato il ciclo degli
appalti e nell'ambito del PNRR abbiamo avviato il cosiddetto
"Progetto bandiera", potenziamento della capacità digitale della
pubblica Amministrazione regionale.
Tutto ciò per dire che la digitalizzazione è un percorso che
l'Amministrazione regionale segue con attenzione e con i mezzi
necessari, ragionando però con la priorità orientata verso il
futuro e tenendo conto delle risorse umane disponibili.
La documentazione cartacea precedente è certo una problematica
reale e, come abbiamo già detto in precedenti occasioni, dipende
anche da passaggi organizzativi e amministrativi da completare,
come per esempio l'individuazione di sistemi certi ed univoci di
archiviazione e conservazione, su cui si sta lavorando nella
direzione indicata.
Presidente -
Consigliere Baccega, ha facoltà di
replica.
Baccega (FI) -
La risposta è certamente soddisfacente,
certo che la documentazione cartacea del passato deve trovare una
diversa collocazione, perché andare nei corridoi di certi
Assessorati... davvero, diventa proprio non piacevole da vedere
come percorso.
Io faccio anche una riflessione su quello che era stato lo
studio presentato dall'Università Bocconi, che sottolineava
l'importanza, anche ai fini organizzativi, e soprattutto
ambientali, di avere un clima molto più performante e spazi molto
più performanti per i lavoratori.
Questa mattina si è anche parlato di ambiente e di salute e
diciamo che questo percorso determina anche l'attenzione
all'ambiente, alla salute e al benessere dei dipendenti e dei
collaboratori.
Io ricordo che all'assessorato dei lavori pubblici c'è una
montagna di progetti: sono lì, che potrebbero essere mano a mano
classificati e poi depositati, chissà, in un altro posto. Lì c'è
davvero tanta roba e non solo lì; all'assessorato della pubblica
istruzione stessa cosa, basta andare nel corridoio. Comunque grazie
per il percorso che avete avviato.
