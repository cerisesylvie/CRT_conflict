Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1342 del 22 maggio 1985 - Resoconto
OGGETTO N. 1342/VIII - RINVIO DELLA RELAZIONE SUI LAVORI
DELLA COMMISSIONE AFFARI GENERALI ALLARGATA AI CAPIGRUPPO,
INCARICATA DI EFFETTUARE ACCERTAMENTI E VERIFICHE SULLA GESTIONE
DEI GIOCHI AMERICANI DA PARTE DELLA SAISET S.P.A..
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Per dire che la Commissione
nell'ultima riunione, a grandissima maggioranza, ha richiesto il
rinvio della discussione di questa relazione che doveva essere
presentata oggi, alla prossima riunione del Consiglio regionale, in
quanto c'è stata una mancanza di documentazione che doveva
pervenire alla Commissione stessa. Pertanto si chiede al Consiglio
il rinvio alla prossima riunione.
PRESIDENTE
: Ha chiesto di parlare il Consigliere viberti,
ne ha facoltà.
VIBERTI - (N.S.):
Per dire che Nuova Sinistra non è
assolutamente d'accordo al rinvio di questo oggetto. A più riprese
da mesi andiamo sostenendo che ci sono tutti gli elementi per
procedere alla revoca della convenzione con la SAISET. Chi mi ha
preceduto qui ha fatto un lavoro egregio che potrà anche non
soddisfare nelle sue conclusioni, ma che deve essere riconosciuto
come un lavoro che ha realizzato un quadro preciso di quelle che
sono le condizioni in cui si sono svolti i rapporti fra questa
società SAISET, l'Amministrazione regionale e la SITAV.
Devo ricordare che il 29.6.1981, quando venne approvata la
convenzione a tre fra SITAV, Regione e SAISET, mi trovavo proprio
io in questo banco del Consiglio, per effetto della rotazione degli
eletti che noi applichiamo come metodo per evitare delle negative
caratteristiche di abbarbicamento allo scranno, che assumono in
genere gli uomini politici. Proprio io fui l'unico a votare contro
quella convenzione, perché non ritenevamo che fosse opportuno
farla, a prescindere dal discorso che facciamo rispetto alla bisca
autorizzata che gestisce il gioco d'azzardo in quel di
Saint-vincent, cioè di prevederne la chiusura in tempi lunghi,
provvedendo naturalmente alla riconversione di tutti i posti di
lavoro. Questo è ciò che abbiamo cercato di portare avanti e che è
stato riconosciuto come unica e reale alternativa al discorso che
portavano avanti l'allora Assessore Pollicini ed il Presidente
della Giunta Andrione, che era quello di ottimizzare gli introiti
della Casa da Gioco.
Votammo contro quella convenzione, ripeto, non solo in
considerazione di questo nostro modo di intendere la realtà e di
progettarla per il futuro, ma anche in considerazione della
misteriosità di questa società, che allora riuscimmo solo a
individuare come l'affiliazione di altre due società, la SISAT e la
ADICA, senza riuscire in quel momento ad andare più in là, anche
per lo scarso tempo che avevamo a disposizione. Allora c'erano
tutti gli elementi per comprendere che qualcosa di poco pulito si
nascondeva dietro la SAISET: c'era l'agitazione del personale,
fomentata oggi lo possiamo dire con certezza da coloro che miravano
ad impadronirsi di tutto il Casinò; c'era la chiusura di parecchie
sale con precarietà dello svolgimento regolare dei giochi e
conseguenti minori introiti per la Regione; c'erano delle
incertezze fra gli stessi Consiglieri della maggioranza. Lo stesso
Assessore Pollicini fu ben felice di accogliere un emendamento, il
Consigliere Maquignaz e l'attuale Assessore Martin esprimevano dei
dubbi su questa convenzione, magari solo su parti di essa, però
tutti questi segnali ci portavano ad avere grosse preoccupazioni
sulla scelta che si andava operando in Consiglio.
C'erano addirittura delle voci che oltre ai dissidi fra gli
azionisti, ci fossero state delle pressioni e delle minacce
affinché venissero cedute delle quote azionarie della sita, parti
consistenti del pacchetto azionario. Oggi sappiamo che il 21% di
queste azioni sono andate a finire a Masi, Cnamonal e Giovannini.
Quindi non possiamo accettare la decisione del rinvio in
considerazione di quanto già allora avevamo detto e cioè che questa
convenzione non avrebbe portato dei vantaggi all'Amministrazione
regionale, ma anzi le avrebbe decurtato quello che era in
percentuale l'introito rispetto all'introito della SITAV. Noi già
allora chiedemmo: ma perché non si affida tutto alla SITAV? A
prescindere da quello che è il nostro atteggiamento rispetto alla
Casa da Gioco, perché non si fece questa scelta? E' evidente che
c'erano delle pressioni occulte su questo Consiglio affinché queste
cose non fossero fatte nel modo più semplice, senza nuove
convenzioni, senza nuove preoccupazioni, trattando con le persone
con cui si era sempre trattato; evidentemente c'era questo - nel
mio intervento lo dissi - qualcosa di nuovo che stava crescendo,
c'era un cavallo di Troia che si inseriva all'interno della SITAV:
il disegno era questo.
Noi abbiamo la presunzione di dire che tutto questo l'avevamo
capito già allora, anche se non immaginavamo tutto il marcio che è
venuto fuori: la nostra immaginazione era inferiore a quello che la
realtà ha portato davanti agli occhi di tutti. Questo Consiglio
regionale non può nascondere la testa nella sabbia, dobbiamo avere
il coraggio di prendere delle decisioni rispetto a questa
situazione, dobbiamo revocare la convenzione con la SAISET.
Ci sono stati dei fatti recenti, quali l'arresto
dell'Amministratore vegezzi: cosa aspetta questa Giunta a prendere
una decisione che ormai tutti attendono e che non può che far fare
una bella figura a questo esecutivo regionale. Si è verificato un
ritardo che non si riesce a comprendere, perché ormai anche quegli
elementi che il Presidente della Commissione dice che non sono
arrivati, non sono più indispensabili, e perché anche i consigli
dati dai legali, ad esempio quelli dell'Avv. Dal Piaz, ci
permettono di andare alla revoca della convenzione.
Chi ferma la volontà di questa Giunta, quali forze si nascondono
dietro questa titubanza di una Giunta che in altre occasioni ha una
decisione ed una forza per andare a raggiungere l'obiettivo? C'è
forse la paura di vedere anche la SITAV ridotta in queste
condizioni? E' vero, c'è anche la possibilità che la SITAV si trovi
nelle stesse condizioni della SAISET, ma questo non vuol dire che
non si sia in grado di rimettere in piedi qualcosa per far
funzionare il Casinò e questo non lo dico come Nuova Sinistra, ma
come persona che all'interno di questo Consiglio si preoccupa di
quelli che sono gli interessi della Regione.
PRESIDENTE:
Mi scusi Consigliere viberti, ma vorrei
ricordarle che c'è una richiesta formale di rinvio. La prassi Vuole
che in questi casi prenda la parola un Consigliere per parlare a
favore del rinvio ed un Consigliere per parlare contro. Quindi il
suo intervento dovrebbe limitarsi a questo tema e non riaprire una
discussione di carattere generale.
VIBERTI - (N.S.):
Chiedo scusa Signor Presidente. La mia
disabitudine al regolamento e l'importanza del problema mi hanno
portato forse ad andare al di là di quelli che sono i limiti posti
dal regolamento, comunque chiedo al Consiglio di poter presentare
un ordine del giorno e lo faccio prima che si voti sul rinvio.
PRESIDENTE
: Come le avevo detto in precedenza, non è
aperta la discussione generale sull'argomento, ma c'è una richiesta
formale di rinvio, sulla quale non possono essere presentati
ordini
del giorno.
VIBERTI - (N.S.):
Chiederei al Presidente quanti minuti
no ancora a disposizione per parlare.
PRESIDENTE
: Lei avrebbe già esaurito il suo tempo, ma
correttezza vuole che le lasci concludere rapidamente il suo
intervento.
VIBERTI - (N.S.):
Il vice Presidente del Consiglio è
molto buono, questo lo sappiamo tutti, chi è meno buono è chi non
ha il coraggio di prendere delle decisioni su un tema così grave e
che chiede oggi attraverso un rappresentante di una forza politica,
e non di persona, il rinvio della discussione, perché questo vuole
dire rinviare il problema della revoca. Il fatto che il Presidente
della Giunta non abbia il coraggio di rinviare la revoca, è una
cosa inconcepibile per noi. Ripeto, non possiamo accettare che si
continui così, mancano fra l'altro tutta una serie di
documentazioni che sono già in possesso della Presidenza della
Giunta e che non ci vengono trasmesse.
PRESIDENTE:
Ha chiesto di parlare il Consigliere Mafrica
per dichiarazione di voto, ne ha facoltà.
MAFRICA - (P.C.I.):
Il nostro gruppo si asterrà sulla
richiesta di rinvio con le seguenti motivazioni: siamo convinti
ormai da un certo periodo che la revoca sia inevitabile, ci poniamo
però anche il problema che contestualmente alla revoca siano
assunti i provvedimenti necessari per garantire la continuità dei
giochi, quindi invitiamo il Presidente della Commissione e la
Giunta a portare al prossimo Consiglio contestualmente la revoca
della convenzione con la SAISET, per la quale anche gli ultimi
elementi sono di conferma della indispensabilità, e i provvedimenti
necessari per garantire l'occupazione presso i giochi americani del
Casinò di Saint-Vincent.
Ci asteniamo per questi motivi: perché riteniamo che si possa
portare tutto nel giro di 15 giorni, e pur essendo favorevoli alla
revoca, questi 15 giorni possono servire per risolvere
definitivamente il problema.
PRESIDENTE:
Ha chiesto di parlare per dichiarazione di
voto il Consigliere Maquignaz, ne ha facoltà.
MAQUIGNAZ - (A.D.P.):
Siamo favorevoli al rinvio, anche
per contestare quanto asserito dal Consigliere viberti, che è
appena arrivato in Consiglio, nel senso che questo rinvio non è per
perdere del tempo, per trovare delle scuse, per non volere la
revoca: si tratta, come ha giustamente detto il Consigliere
Beneforti, di poter acquisire tutta la documentazione necessaria,
in particolare per avere i pareri definitivi dei legali.
In questo modo sarà possibile per tutte le forze presenti in
Consiglio avere la possibilità di dare un giudizio definitivo,
equilibrato e fondato in base ad una documentazione completa e
precisa.
PRESIDENTE:
Ha chiesto di parlare il Consigliere Torrione
per dichiarazione di voto, ne ha facoltà.
TORRIONE - (P.S.I.):
voteremo a favore del rinvio. La
preoccupazione costante che abbiamo espresso più volte in Consiglio
è stata quella di individuare una soluzione alternativa alla
gestione SAISET. E' un compito precipuo della Commissione e
riteniamo che tale compito vada portato a termine, quindi
condividiamo l'impostazione che se si deve - visto che non abbiamo
ancora degli elementi a disposizione - arrivare alla revoca, la
Commissione porti anche in Consiglio o una proposta di gestione
alternativa, o perlomeno una gamma di proposte alternative, nel
senso che poi il Consiglio sia posto nella condizione di decidere.
Questo per garantire una continuità di lavoro a coloro che in
questo momento vivono anche momenti drammatici all'interno della
Casa da Gioco, a causa di questa situazione di precarietà dovuta
agli elementi che sono emersi nei confronti della società SAISET e,
in secondo luogo, per chiudere questo capitolo definitivamente e
vedere se è possibile raggiungere almeno questo primo traguardo,
cioè arrivare ad una svolta di una certa importanza nella gestione
della Casa da Gioco. Possa essere questo l'inizio di un capitolo
nuovo nei rapporti fra la Regione autonoma della valle d'Aosta ed
il Casinò di Saint-vincent.
Si dà atto che alle ore 11,52 riassume la Presidenza il
Presidente Giovanni Bondaz.
PRESIDENTE:
Ha chiesto di parlare il Consigliere Aloisi,
per dichiarazione di voto, ne ha facoltà.
ALOISI - (M.S.I.):
Anche il M.S.I. è favorevole al
rinvio. Le motivazioni sono soprattutto per avere la possibilità di
avere una maggiore documentazione, come è stato detto dal
Presidente della Commissione. Siamo d'accordo che prima o dopo
dovremo arrivare alla revoca di questa convenzione, però penso che
15 giorni non cambino la sostanza del problema. E' stato chiesto
questo rinvio per avere una maggiore documentazione, quindi
coerenti con l'impegno preso nella Commissione di inchiesta sul
Casinò, voteremo a favore del rinvio.
PRESIDENTE:
Ha chiesto di parlare il Consigliere viberti,
ne ha facoltà.
VIBERTI - (N.S.):
Faccio presente che qui si fa un rinvio
senza dire a quando si rinvia. Mi stupisco che una persona avveduta
com'è il Presidente della Commissione Beneforti, non si sia
preoccupato quantomeno di mettere una scadenza che non sia alle
calende greche.
PRESIDENTE:
Consigliere viberti, il Presidente della
I
^
Commissione ha chiesto il rinvio alla prossima
riunione del Consiglio regionale. Questo è stato detto, quindi è
una polemica che non ha ragion d'essere.
Metto in approvazione la richiesta di rinvio proposta dal
Consigliere Beneforti:
ESITO DELLA VOTAZIONE
Presenti: 28
votanti: 23
Favorevoli: 22
Contrari: 1
Astenuti: 5 (Bajocco, Cout, Dolchi, Mafrica e Millet)
Il Consiglio approva
