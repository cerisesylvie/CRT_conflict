Classificazione
AMBIENTE
ASSETTO DEL TERRITORIO
Urbanistica e pianificazione territoriale



Oggetto del Consiglio n. 1784 del 2 febbraio 2016 - Resoconto
OGGETTO N. 1784/XIV - Interpellanza: "Coinvolgimento dei
soggetti interessati alla salvaguardia e alla tutela del vallone di
San Grato nell'applicazione del nuovo piano regolatore del Comune
di Issime".
Viérin M. (Presidente) -
Punto n. 33 dell'ordine del
giorno. La parola alla Consigliera Certan.
Certan (ALPE) -
Grazie Presidente.
Il vallone di San Grato nella Valle del Lys credo che non abbia
bisogno di troppe presentazioni per quanto riguarda le sue
caratteristiche e il valore storico-culturale, architettonico e
paesaggistico. Si tratta di una vallata di cultura walser che ha
mantenuto tutte le caratteristiche di quest'insediamento
walser.
Due settimane fa la Giunta regionale ha deliberato di esprimere
in via preventiva, alla luce delle modificazioni che sono state
introdotte nelle varie conferenze che sono state fatte in questi
anni, una valutazione positiva sulla compatibilità ambientale della
variante sostanziale generale che è stata adottata dal Comune ad
ottobre 2015. Dal 2012 abbiamo preso atto di tutto l'iter, il piano
regolatore ha avuto diversi tipi di
step
prima di approdare
adesso a gennaio in Giunta e la Conferenza di pianificazione si è
pronunciata più volte, ha fatto diverse volte osservazioni e nel
mese di gennaio avete approvato questa variante al piano regolatore
di Issime.
Premetto, perché così togliamo ogni dubbio, che il nostro gruppo
non è contrario a soluzioni che valorizzino, sostengano e in
qualche modo aiutino anche gli agricoltori, coloro che sono
insediati in questo contesto e nel vallone di San Grato, quindi è
giusto che non si prenda a pretesto che si è contrari a priori.
Stiamo seguendo quindi quanto viene proposto, crediamo che,
soprattutto in questo momento in cui molti aiuti e molti sostegni
che potevano avere gli agricoltori sono stati tolti dalla vostra
Amministrazione regionale, sicuramente gli agricoltori siano ancora
più a disagio, quindi stiamo monitorando attentamente quanto sta
avvenendo. Crediamo anche che però le caratteristiche di questo
vallone debbano essere assolutamente preservate, mantenute e
valorizzate e che non è sicuramente l'unica soluzione quella di
avere comunque e assolutamente la strada per valorizzare questo
vallone e le caratteristiche di quest'insediamento. Ci hanno un po'
stupito le dichiarazioni del Presidente della Regione - non le
dichiarazioni del Sindaco o dell'Assessore -, che è intervenuto e
ha detto: "abbiamo insistito perché fosse chiarito che la strada ci
deve essere ed è fondamentale per dare un punto di raccordo agli
agricoltori della zona". Benissimo, prendiamo atto che è stato
deciso che la strada ci deve essere ed è questa l'unica via che per
ora si intravvede.
La nostra, ripeto, non è un'interpellanza che prende posizioni a
favore o contro una pista, una trattorabile che possa in qualche
modo permettere la ristrutturazione degli alpeggi. Mi pare di aver
capito dalla delibera siano due in particolare gli alpeggi,
soprattutto nella zona medio-alta, che necessitano di queste
agevolazioni. Non è quindi quest'interpellanza pro o contro una
strada, ma chiediamo alla Giunta che si faccia garante e che
garantisca in Consiglio regionale che tutti i residenti, gli attori
che operano in questa zona siano sempre coinvolti e in qualche modo
attraverso un gruppo di lavoro...chiamatelo come volete, chiamatele
riunioni del territorio a noi non interessa, l'importante è che sia
gli abitanti di Issime che delle zone dei comuni vicini - perché
sappiamo che molti proprietari del vallone di San Grato sono
residenti a Gaby -, quindi tutti gli attori, siano sempre
coinvolti, siano ascoltati e che si arrivi a soluzioni condivise,
perché riteniamo che solo in questo modo si può preservare tutto
quel patrimonio, che credo sia un patrimonio non solo della Valle
del Lys, non solo della Valle d'Aosta, ma veramente dell'umanità.
Sappiamo che l'aver deliberato questa variante al piano regolatore
non significa avere già presentato e trovato una soluzione
progettuale, è chiaro che dipenderà da come poi si deciderà di
procedere.
Abbiamo preso visione anche di tutte le osservazioni che nel
2012, nel 2013 sono state fatte, sono state portate in Comune, però
è vero anche che riunioni sul territorio per spiegare alla
popolazione quanto forse si vorrebbe fare o quali sono le vie per
valorizzare questo vallone non ci risultano essere state fatte.
Chiediamo se sia vostra intenzione procedere ad una condivisione e
comunque ad una programmazione dei prossimi step riguardo alla fase
progettuale e come intendete agire. Grazie.
Presidente -
La parola all'Assessore Bianchi.
Bianchi (UV) -
Grazie Presidente.
Vedremo di chiarire un po' qual è l'iter amministrativo
dell'approvazione di un piano regolatore. Innanzitutto il vallone
di San Grato è da tempo riconosciuto come un sito di grande valore
principalmente in ragione della qualità del suo paesaggio culturale
disegnato nei secoli dalle popolazioni walser, ancora oggi ben
leggibile nelle strutture delle antiche mulattiere e nel patrimonio
immobiliare. L'interesse della Regione alla sua conservazione è
testimoniato dall'inserimento del vallone nei programmi integrati
di interesse regionale del PTP, vale a dire che c'è una norma che
va a salvaguardare quella zona (l'articolo 40) per la parte di
territorio che presenta maggiori elementi di interesse storico e
culturale.
Tutelare non significa tuttavia escludere la possibilità di
operare interventi destinati a garantire la preservazione del bene
tutelato, come mi sembra che fosse anche lei dell'idea, in questo
caso il patrimonio edificato e il paesaggio culturale. La
conservazione del paesaggio vuol dire garantire innanzitutto la sua
permanenza attraverso l'attività agrosilvopastorale, che nei secoli
ha assicurato il mantenimento delle radure, la pulizia dei boschi,
l'efficienza dei sentieri e dei
"ru"
(traduzione letterale
dal patois: "ruscelli").
Il testo definitivo della variante generale del piano regolatore
di Issime valutato dalla Regione riserva al vallone di San Grato
uno specifico articolo delle norme di attuazione (l'articolo
27bis). Il testo contiene le norme per la gestione del vallone alla
luce delle conclusioni dello studio di approfondimento sulle
prospettive di valorizzazione dello stesso, integrato al piano
regolatore a seguito di specifica richiesta della Conferenza di
pianificazione dei servizi regionali in sede di valutazione della
bozza preliminare del piano. Tale studio è parte integrante del
piano regolatore quale documento motivazionale, al pari della
relazione generale al piano, ed è stato oggetto di pubblicazione
per l'espressione di osservazioni da parte dei cittadini e da parte
di chiunque nel pubblico interesse voglia farne, questo proprio per
indicarle che chiaramente tutta la popolazione è stata messa in
condizione di poter valutare.
L'articolo 27bis quindi pone i paletti per la valorizzazione
turistica del vallone, che, secondo gli auspici ben condivisibili
del Comune, sono orientati allo sviluppo di un turismo
escursionistico, naturalistico e soprattutto culturale nel rispetto
rigoroso dei valori presenti. L'Amministrazione regionale ha
condiviso tale impostazione proponendo al contempo al Comune alcune
modifiche al testo normativo volte a chiarire meglio la
destinazione d'uso, le modalità di intervento e le infrastrutture
ammesse.
Nel caso della strada interpoderale, al posto di un generico
potenziamento della viabilità interpoderale, nella deliberazione
della Giunta regionale si è chiesto di specificare meglio i
requisiti degli interventi ammessi, esplicitandolo nei seguenti
termini, comma 4, lettera i) del piano regolatore: "realizzazione
tramite progetto unitario di una pista trattorabile di sezione
limitata, a servizio delle attività agrosilvopastorali di Mattu e
Vloecki, limitando l'interferenza con le principali visuali e con i
percorsi storici. Tali percorsi dovranno essere interessati solo
dagli attraversamenti strettamente necessari. Dovrà essere prevista
inoltre una regolamentazione dell'accesso, consentito solo ai
proprietari e ai conduttori dei fondi". Analogo discorso era stato
fatto sempre per una pista trattorabile in un'altra frazione
(Tofi). Con queste richieste di modificazione al testo del PRG
l'Amministrazione regionale ha inteso assicurare la valorizzazione
delle potenzialità agrosilvopastorali del territorio, ostacolando
gli indirizzi di contrasto all'abbandono, che sono un obiettivo
centrale della pianificazione territoriale della Regione, poiché
tale abbandono troppo spesso comporta il degrado del patrimonio
edilizio esistente e di particolare interesse storico, fenomeno
sensibile nel vallone di San Grato.
Per rispondere al primo quesito: "se tutte le associazioni del
territorio di Issime e della Valle del Lys sono state coinvolte
nella stesura del piano regolatore", la normativa non prevede
l'obbligo di coinvolgere nella stesura del testo preliminare del
piano né singoli cittadini né associazioni ed enti esterni
all'Amministrazione comunale. Specifico che è il Comune che fa il
piano regolatore. E' tuttavia facoltà del Comune, a cui peraltro
spetta la predisposizione del piano regolatore, sentire le istanze
e gli interessi presenti sul territorio per farne l'uso che giudica
migliore. Cittadini e associazioni sono invece chiamate a formulare
proprio osservazioni sul testo preliminare una volta adottato dal
Consiglio comunale e pubblicato. Nel caso di Issime in questa fase
erano state presentate delle osservazioni che sono state discusse
in Consiglio comunale l'11 ottobre 2013. La Regione non interviene
nella predisposizione del piano regolatore se non su esplicita
richiesta del Comune (affiancamento) o per l'acquisizione di una
preventiva concertazione, un nullaosta in merito ai beni culturali,
aree protette, boschi e pascoli.
La parte attiva della Regione nel processo di predisposizione
del piano si compendia nella valutazione della bozza di piano da
parte della Conferenza di pianificazione e nella valutazione del
testo definitivo del piano regolatore con eventuali proposte di
modificazione da parte della Giunta regionale al Comune,
finalizzate a meglio recepire norme e piani sovraordinati. La
Conferenza di pianificazione non prevede la partecipazione del
pubblico e di associazioni nel territorio, ma solo di strutture
regionali competenti in materia di ambiente, urbanistica,
agricoltura, turismo e via dicendo. Chiaramente partecipa anche
l'Amministrazione comunale, il Sindaco o un suo delegato.
Per rispondere al secondo quesito circa l'intenzione
dell'Amministrazione regionale di coinvolgere nel prosieguo tutti
gli attori del territorio interessati, il futuro del vallone è in
mano al Comune e ai proprietari dei fondi, che dovranno cooperare
per dare una prospettiva di valorizzazione del vallone volta al
mantenimento del paesaggio e per la conservazione del patrimonio
attraverso un suo utilizzo armonioso. Sta all'Amministrazione
comunale decidere con quali modalità ciò possa avvenire, cioè
l'Amministrazione regionale li ha messi nella condizione di poterlo
fare, adesso sta a loro predisporre la cosa.
La Regione sarà comunque chiamata ad esprimersi in sede di
procedura di Valutazione di Impatto Ambientale (VIA), alla quale
dovrà essere sottoposto il progetto unitario di realizzazione
dell'infrastruttura, verificando puntualmente il rispetto delle
prescrizioni impartite dal piano regolatore e dei vincoli presenti
con particolare riguardo ai percorsi storici, agli impatti
sull'ambiente e al suo inserimento nel paesaggio. La norma sulla
VIA prevede la partecipazione pubblica al procedimento con la
possibilità di presentazione di osservazioni di tutti i soggetti
interessati e quindi da parte anche di qualsiasi associazione.
Penso di essere stato chiaro. Grazie.
Presidente -
La parola alla collega Certan.
Certan (ALPE) -
"Eun patoué on di: "bièn prédjà""
(traduzione letterale dal patois: "in patois si dice: "se n'è
parlato molto""). Grazie Assessore, è stato chiaro, poi quanto
succederà rispetto alle parole lo vedremo in futuro. Giustamente
lei ha ricordato che la tutela di un territorio o la tutela di un
paesaggio non vuol dire escludere a priori e su questo, guardi, ha
tutta la nostra approvazione. Tutelare un patrimonio vuol dire
sicuramente non escludere nessuna soluzione che permetta il suo
sviluppo, perché comunque un patrimonio che non si sviluppa è un
patrimonio che tende a morire. La stessa parola "tradizione", che
deriva da
tradere
, che significa tramandare, conserva in sé
tutta questa trasformazione, quindi le cose che rimangono
figé
, che non cambiano, sono sicuramente destinate a morire,
quindi non siamo certo qui a chiedere questo. Così come non
chiediamo all'attività agropastorale di rinunciare, di essere
penalizzata soprattutto in un vallone del genere, lo diciamo perché
fa abbastanza fine, non impegna dire che gli agricoltori sono i
giardinieri del territorio, ma effettivamente, quando diciamo di
voler sviluppare il turismo, sicuramente lo possiamo fare solo
attraverso un'attività sinergica proprio con questo mondo agricolo,
che è sicuramente un mondo che lavora in sordina e che però ha
delle responsabilità enormi proprio per il mantenimento del nostro
territorio e che dovrebbe essere rispettato e trattato molto meglio
di com'è stato spesso trattato anche dalle Amministrazioni.
Condividiamo anche che uno dei compiti principali sicuramente
dell'Amministrazione regionale è il contrasto all'abbandono.
L'abbandono produce un degrado e la non frequenza di un certo luogo
chiaramente porta a riprendere lo stato selvaggio e quindi di
natura e chiaramente non più coltivato di un vallone come quello di
San Grato. Credo che ci siano anche esempi che dovrebbero essere
presi in considerazione: penso alla valle dell'Otro ad Alagna nella
Valsesia, che è un insediamento molto simile a quello del vallone
di San Grato. Se cercate le immagini, vedete che questo territorio
è molto simile al vallone di San Grato, non è stato abbandonato,
quindi il contrasto all'abbandono c'è stato. Non è stato degradato,
è stato valorizzato senza necessariamente fare delle piste
trattorabili o delle strade, sono stati fatti altri tipi di
interventi. Cosa che non esclude nulla, però deve essere, a mio
avviso, tenuto in considerazione che le soluzioni sono a volte
diverse e possono esserlo anche a seconda del territorio e a
seconda delle necessità.
Mi ha fatto piacere che abbia ripercorso...ho letto anch'io
tutta la parte di documentazione riguardo alla Conferenza di
pianificazione, che credo sia interessante e che dovrebbero leggere
anche tutti i cittadini per rendersi conto anche del grande lavoro
che a volte c'è dietro. Mi hanno un po' stupito gli ultimi passaggi
dopo tutti i vari articoli, a pagina 25 della delibera -poi
potremmo chiarirlo meglio - "rammenta infine che in occasione
dell'audizione del Sindaco del Comune di Issime, nella riunione
della Giunta dell'8 gennaio...e previa condivisione con il
Coordinatore del Dipartimento di programmazione e difesa del suolo
e risorse idriche, non ha ravveduto la necessità di subordinare ad
uno specifico studio di approfondimento degli ambiti inedificabili
la realizzazione di una...", eccetera.
Mi auguro che, anche se non è stato deciso di fare delle
valutazioni o delle preventive valutazioni riguardanti il dissesto
idrogeologico, vengano salvaguardate tutte quelle aree: ad esempio,
le torbiere e tutte quelle aree particolari che ritengo facciano
parte del patrimonio del vallone di San Grato, cito quelle per poi
veramente non tralasciare tutte le altre. Grazie.
