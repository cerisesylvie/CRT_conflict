Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4378 del 25 marzo 1993 - Resoconto
OGGETTO N. 4378/IX Disegno di legge: "Provvidenze a favore di
soggetti anziani, alcooldipendenti, tossicodipendenti, infetti da
HIV e affetti da AIDS".
Presidente
Do lettura del testo della relazione presentata
dal relatore Rusci.
Relazione Negli ultimi anni è andato via via aumentando il
numero delle persone anziane e handicappate, alcooldipendenti,
tossicodipendenti, infette da HIV e affetti da AIDS, che per
ragioni economiche-sociali e sanitarie necessitano di interventi
assistenziali integrativi o sostitutivi di quelli del nucleo
familiare di appartenenza.
Per interventi assistenziali integrativi si intendono tutti
quegli interventi programmati e predisposti da parte delle équipe
socio-sanitarie operanti sul territorio della Regione Valle d'Aosta
finalizzati al mantenimento del soggetto interessato presso la
famiglia e nel suo ambiente.
La Regione autonoma Valle d'Aosta con la presente legge, per
l'esercizio delle funzioni in materia di assistenza, intende
regolamentare l'erogazione delle provvidenze economiche in favore
dei soggetti di cui sopra, al fine di garantire a tutti i cittadini
trasparenza e parità di trattamento, anche ai sensi dell'articolo
12 della legge regionale 6 settembre 1991, n. 59.
Si prevede l'abrogazione espressa della legge regionale 18 marzo
1987, n. 19 (Finanziamento delle spese per l'assistenza a favore di
soggetti handicappati fisici, psichici e sensoriali) poiché essa è
resa superflua dal testo in esame anche in considerazione
dell'entrata in vigore della legge 5 febbraio 1992, n. 104 (Legge
quadro per l'assistenza, l'integrazione sociale e i diritti delle
persone handicappate).
Si è ritenuto opportuno utilizzare il presente disegno di legge
al fine di prevedere, all'articolo 7 concernente "Assistenza
economica a favore di assegnatari di alloggi di edilizia
residenziale pubblica", la copertura finanziaria degli oneri
derivanti dall'applicazione dei commi 3 e 4 dell'articolo 39 della
legge regionale 6 marzo 1987, n. 15 (Normativa e criteri generali
per l'assegnazione, la determinazione dei canoni e per la gestione
degli alloggi di edilizia residenziale pubblica).
I commi 3 e 4 dell'articolo 39 della legge di cui sopra
stabiliscono il principio secondo cui la morosità dovuta
all'accertato stato di bisogno non costituiscono causa di
risoluzione del contratto, bensì di intervento finanziario
assistenziale da parte della Amministrazione regionale.
Per provvedere alla applicazione concreta di tale principio si
rende necessario regolamentare con precisi criteri e modalità gli
interventi assistenziali al fine di evitare gli abusi e garantire a
tutti i cittadini trasparenza e parità di trattamento, sempre
tenendo presente i principi della legge regionale 6 settembre 1991,
n. 59.
Presidente
Ha chiesto la parola l'Assessore alla sanità
ed assistenza sociale, Cout.
Cout (GV-PDS-SV)
Questa legge cerca di
regolamentare le varie forme di assistenza e contributi che
venivano concessi a soggetti anziani, alcool-dipendenti,
tossicodipendenti, infetti da HIV e affetti da AIDS.
Inoltre dal 1987 esiste una legge regionale che deve essere
attuata per ciò che concerne la determinazione di contributi che
vengono concessi a persone che sono in mora con il pagamento dei
canoni di locazione.
Ogni anno, poi, vengono presentate domande di persone che in
particolari situazioni economiche chiedono un contributo: c'è un
regolamento in discussione che regolerà i vari aspetti anche in
accordo con lo IACP.
Presidente
Dichiaro aperta la discussione generale. Ha
chiesto la parola il Consigliere Beneforti.
Beneforti (DC)
Non abbiamo niente in contrario ad
esprimere voto favorevole a questo disegno di legge. Vorrei però
prima, fare alcune riflessioni.
Siccome in sede di riforma dello IACP non si era previsto nessun
supporto sociale si è cercato ora di rimediare, inserendo
l'articolo 7 nel disegno di legge che stiamo discutendo.
C'è il rischio però che, se ci sono inquilini che non sono in
grado di pagare l'affitto, il riscaldamento e le spese
condominiali, debba intervenire la Regione perché lo IACP non viene
considerato un Ente di assistenza.
Io credo che questo non possa essere accettato in quanto la
Regione non può intervenire nell'amministrazione dell'Istituto
anche perché fino adesso l'Istituto ha gestito autonomamente gli
sfratti come se fosse un privato.
(Questo si può verificare dai versamenti che poi la Regione ha
dovuto integrare).
Inoltre perché soltanto gli inquilini dello IACP avrebbero
diritto a questo tipo di contributo? E coloro che vengono sfrattati
dal privato perché in condizioni disagiate? Ritengo che occorra
comprendere in questo articolo anche coloro che occupano un
alloggio privato e godono di una pensione minima di 500 mila lire.
Non è giusto che il contributo venga dato solo a coloro che abitano
in appartamenti di proprietà dello IACP.
Propongo pertanto un emendamento che estenda il contributo anche
agli inquilini dell'edilizia privata e precisamente:
Emendamento
comma 1 bis:
"I provvedimenti di cui al comma precedente sono estesi per
quanto compatibile agli inquilini dell'edilizia privata con le
stesse modalità e gli stessi criteri di valutazione".
In seguito bisognerà anche rivedere il perché lo IACP si pone il
problema sociale così come se lo pone la Regione dal momento che la
Regione stessa demanda all'Istituto determinati compiti.
Se verrà accettato il nostro emendamento voteremo la legge,
altrimenti ci asterremo.
Presidente
Ha chiesto la parola l'Assessore alla
sanità ed assistenza sociale, Cout.
Cout (GV-PDS-SV)
Mi fa piacere constatare che
almeno sulla questione dell'assegnazione dei contributi agli
assegnatari di alloggi di edilizia pubblica, ci sia un accordo.
Inserire quella modifica in questo momento per l'applicazione
dell'articolo 39 commi 3,4 della legge regionale 6 marzo 87 n. 15
"Normativa e criteri generali per l'assegnazione e determinazione
dei canoni" e aggiungere "privata", non vuole dire niente perché
c'è un riferimento ben chiaro ad una legge ed è su questo
riferimento che occorre ragionare.
Io preciso che in caso di necessità i contributi sono stati
sempre concessi sia agli uni che agli altri. Per questi ultimi c'è
ancora la possibilità di discuterne in commissione.
La proposta quindi è quella di votare la legge così com'è, di
esaminare il regolamento in commissione e se sarà necessario,
sempre in sede di commissione, apporteremo le modifiche necessarie.
Non mi pare di poter accettare l'emendamento del Consigliere
Beneforti, anche se ha il suo senso.
Presidente
La replica dell'Assessore va
considerata come una replica generale sul testo della legge e la
prendiamo come tale. Discuteremo su questo argomento quando
arriveremo all'articolo 7.
(... Interruzione del Consigliere Beneforti...)
Si dà atto che i lavori del Consiglio sono sospesi dalle ore
9,58 alle ore 10,28.
Presidente
Do lettura e pongo in votazione
l'articolo 1 del disegno di legge indicato in oggetto.
Articolo 1 (Finalità)
1. Per l'esercizio delle funzioni in materia di assistenza a
favore di persone anziane e handicappate, alcooldipendenti,
tossicodipendenti, infetti da HIV e affetti da AIDS, la Giunta
regionale è autorizzata ad erogare provvidenze economiche per:
a) il pagamento di rette per l'ospitalità in strutture protette
assistenziali e socio-riabilitative, sia in regime diurno sia in
regime residenziale;
b) la concessione di contributi a privati per interventi
assistenziali alternativi all'istituzionalizzazione.
Esito della votazione:
Presenti, votanti e favorevoli: 27
Il Consiglio approva.
Presidente
Do lettura e pongo in votazione
l'articolo 2:
Articolo 2 (Beneficiari)
1. Possono fruire delle provvidenze della presente legge:
a) i cittadini residenti nei comuni della Valle d'Aosta;
b) gli stranieri e gli apolidi residenti nei comuni della Valle
d'Aosta;
c) i profughi, i rimpatriati e i rifugiati aventi titolo
all'assistenza secondo le leggi dello Stato, dimoranti nei comuni
della Valle d'Aosta.
Esito della votazione:
Presenti, votanti e favorevoli: 27
Il Consiglio approva.
Presidente
Do lettura e pongo in votazione
l'articolo 3:
Articolo 3 (Requisiti)
1. Le provvidenze di cui all'articolo 1 sono concesse ai
soggetti richiedenti che si trovino in effettivo stato di bisogno,
certificato dai competenti servizi socio-sanitari, in relazione
alle condizioni psicofisiche ed alla situazione familiare e
socio-ambientale.
2. Lo stato di bisogno è determinato dalla sussistenza di almeno
uno dei seguenti elementi:
a) insufficienza del reddito familiare del richiedente in
rapporto alle esigenze minime vitali di tutti i componenti del
nucleo, allorquando non vi siano altre persone tenute a provvedere,
o che di fatto provvedano, alla integrazione di tale reddito;
b) incapacità totale o parziale del richiedente a provvedere
autonomamente a se stesso ed il cui nucleo familiare non sia in
grado di assicurargli l'assistenza necessaria;
c) sottoposizione del richiedente a provvedimenti dell'autorità
giudiziaria che impongano o rendano necessari interventi
assistenziali o socio-riabilitativi.
Esito della votazione:
Presenti, votanti e favorevoli: 27
Il Consiglio approva.
Presidente
Do lettura e pongo in votazione l'articolo
4:
Articolo 4 (Procedure)
1. Per poter usufruire delle provvidenze di cui all'articolo 1 i
soggetti interessati presentano domanda al Servizio affari
generali, assistenza e servizi sociali dell'Assessorato regionale
della sanità ed assistenza sociale.
2. La domanda deve essere corredata da documentazione attestante
lo stato di famiglia, i redditi del nucleo familiare nonché lo
stato di bisogno di cui all'articolo 3.
3. Le provvidenze economiche relative alle domande istruite sono
concesse con deliberazione della Giunta regionale, entro sessanta
giorni dalla data della richiesta, in misura pari al costo del
servizio, detratto il reddito personale del richiedente e la
quota-parte a carico dei soggetti tenuti all'obbligo della
prestazione degli alimenti, ai sensi degli articolo 433 e seguenti
del codice civile.
Esito della votazione:
Presenti, votanti e favorevoli: 27
Il Consiglio approva.
Presidente
Do lettura e pongo in votazione l'articolo
5:
Articolo 5 (Abrogazione di norme)
1. È abrogata la legge regionale 18 marzo 1987, n. 19
(Finanziamento delle spese per l'assistenza a favore di soggetti
handicappati fisici, psichici e sensoriali).
Esito della votazione:
Presenti, votanti e favorevoli: 27
Il Consiglio approva.
Presidente
Do lettura e pongo in votazione
l'articolo 6:
Articolo 6 (Disposizioni finanziarie)
1. Alla copertura degli oneri previsti dall'articolo 1,
determinati in complessive lire 3.500.000.000 per l'anno 1993, si
provvede utilizzando le disponibilità iscritte ai seguenti capitoli
del bilancio di previsione della Regione per tale esercizio
finanziario e ai corrispondenti capitoli dei futuri bilanci:
a) cap. 61040 che assume la seguente nuova denominazione "Spese
per interventi assistenziali a favore di persone anziane e
handicappate, alcooldipendenti, tossicodipendenti, infetti da HIV e
affetti da AIDS";
b) cap. 61060 che assume la seguente nuova denominazione
"Contributi per interventi assistenziali a favore di persone
anziane e handicappate, alcooldipendenti, tossicodipendenti,
infetti da HIV e affetti da AIDS".
2. A decorrere dal 1994, gli oneri suddetti saranno determinati
ai sensi dell'articolo 15 della legge regionale 27 dicembre 1989,
n. 90 (Norme in materia di bilancio e di contabilità generale della
Regione autonoma Valle d'Aosta).
Esito della votazione:
Presenti, votanti e favorevoli: 27
Il Consiglio approva.
Presidente
In relazione all'articolo 7 ha chiesto la
parola l'Assessore alla sanità ed assistenza sociale, Cout.
Cout (GV-PDS-SV)
Propongo di variare l'emendamento
del Consigliere Beneforti nel modo seguente:
Articolo 1 comma 2:
"I provvedimenti di cui al comma 1, sono estesi, per quanto
compatibile, agli inquilini dell'edilizia privata con le stesse
modalità e gli stessi criteri di valutazione".
3. "Alla copertura dell'onere di cui ai commi 1 e 2 si provvede
mediante pari". ..riduzione dello...
Presidente
Ha chiesto la parola il Consigliere
Beneforti.
Beneforti (DC)
Sono d'accordo sulla trasformazione
dell'emendamento così come lo ha esplicato l'Assessore
Cout.
Presidente
Do lettura e pongo in votazione l'articolo
7 emendato:
Articolo 7 (Assistenza economica a favore di assegnatari di
alloggi di edilizia residenziale pubblica)
1. Per l'applicazione dell'articolo 39, commi 3 e 4 della
legge regionale 6 marzo 1987, n. 15 (Normativa e criteri generali
per l'assegnazione, la determinazione dei canoni e la gestione
degli alloggi di edilizia residenziale pubblica) è autorizzata la
spesa annua di lire 50 milioni che graverà sull'istituendo capitolo
61200 del bilancio di previsione della Regione per l'anno 1993 e
sui corrispondenti capitoli dei futuri bilanci.
2. I provvedimenti di cui al comma 1. sono estesi, per quanto
compatibile, agli inquilini dell'edilizia privata con le stesse
modalità e gli stessi criteri di valutazione.
3. Alla copertura dell'onere di cui ai commi 1 e 2 si provvede
mediante pari riduzione dello stanziamento iscritto al cap. 60800
del bilancio di previsione per il 1993.
3. A decorrere dal 1994 gli oneri suddetti saranno determinati
ai sensi dell'articolo . 15 della legge regionale 90/1989.
Esito della votazione:
Presenti: 28
Votanti: 27
Favorevoli: 27
Astenuti: 1 (Maquignaz)
Il Consiglio approva.
Presidente
Do lettura e pongo in votazione l'articolo
8:
Articolo 8 (Variazioni di bilancio)
1. Al bilancio di previsione della Regione per il 1993 sono
apportate le seguenti variazioni:
Parte spesa
a) in diminuzione:
cap. 60800 "Spese per interventi nel settore della sicurezza
sociale"
lire 50.000.000;
b) in aumento:
Programma regionale: 2.2.3.03
Codificazione: 01.01.1.6.1.2.08.07.08
cap. 61200 (di nuova istituzione)
"Interventi di assistenza economica a favore di assegnatari di
alloggi di edilizia residenziale pubblica.
Legge regionale 6 marzo 1987, n. 15, articolo 39, comma 4.
Legge regionale n.
lire 50.000.000
Esito della votazione:
Presenti, votanti e favorevoli: 27
Il Consiglio approva.
Presidente
Pongo in votazione la legge nel suo
insieme.
Esito della votazione:
Presenti, votanti e favorevoli: 26
Il Consiglio approva.
