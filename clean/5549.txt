Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3447 del 28 gennaio 1988 - Resoconto
OGGETTO N. 3447/VIII - RITIRO DELLA MOZIONE CONCERNENTE:
"REINSERIMENTO DEI CAMPIONATI INTERNAZIONALI DI TENNIS DELLA VALLE
D'AOSTA NEL CALENDARIO DELLE MANIFESTAZIONI SITAV PER L'ANNO
1988.
PRESIDENTE
: Do lettura della mozione presentata dal
Consigliere Torrione:
MOZIONE
Gli organi di informazione hanno dato notizia che la Giunta
regionale ha recentemente approvato il programma delle
manifestazioni SITAV per l'anno prossimo. Com'era stato evidenziato
anche in sede di competente Commissione consiliare tale programma
non prevede più l'effettuazione dei Campionati internazionali di
tennis della Valle d'Aosta che con fatica negli anni passati erano
stati assegnati alla nostra regione vincendo, tra l'altro, la
concorrenza di altre famose località turistiche. È chiaro che una
manifestazione del genere non poteva pretendere di vedere la
partecipazione in così breve tempo dei migliori tennisti del
circuito internazionale anche perchè era indispensabile fare
passare un certo numero di anni per conseguire un traguardo del
genere. Bisogna però sottolineare che in un modo difficile come
quello del tennis professionistico poteva essere considerato già un
successo quello di aver inserito la Valle d'Aosta in un simile
contesto garantendo la presenza agli Internazionali della Valle
d'Aosta di "racchette" di valore medio con la prospettiva però di
poter vedere calcare i campi di terra rossa di Saint-Vincent anche
da tennisti che ricoprono i primi posti della speciale classifica
internazionale nei prossimi anni.
L'investimento ai fini pubblicitari doveva essere valutato in
questi termini e non cioè con un "ritorno" immediato ma con una
ottica a più lungo termine, sulla scorta di quanto praticato dalla
località svizzera di Getadt, assunta appunto ai vertici del
circuito professionistico del tennis dopo un rodaggio durato quasi
un decennio.
Tutto faceva presagire che anche Saint-Vincent potesse
giocare un ruolo analogo divenendo in tal senso uno dei punti di
richiamo del tennis mondiale, consolidando inoltre l'immagine della
località nel quadro dei grandi appuntamenti annuali di questo sport
che per le sue caratteristiche e per il pubblico che riesce ad
attirare è quanto mai congeniale e funzionale proprio ad una
stazione turistica come Saint-Vincent.
D'altronde i massicci investimenti fatti per dotare il
complesso del Billia di idonee infrastrutture turistiche (campo
centrale, e secondo campo) facevano presumere che la strada
imboccata fosse senza ritorno. Invece con una decisione oltremodo
opinabile la SITAV e la Giunta regionale hanno cancellato con un
colpo di spugna gli internazionali di tennis valdostani dalle
manifestazioni cosiddette a partecipazione mista (pagate cioè a
metà fra Regione e SITAV) con la conseguenza di "fare uscire"
definitivamente la Valle d'Aosta dal circuito del grande tennis,
dopo aver "penato" non poco negli anni passati per inserirla in un
ambito sportivo di così alto livello.
Tutto ciò premesso, il sottoscritto Consigliere regionale
propone che
Il Consiglio regionale della Valle d'Aosta
DELIBERI
di dare mandato alla Giunta regionale di modificare il
calendario delle manifestazioni SITAV per l'anno 1988 reinserendo
l'effettuazione dei campionati internazionali di tennis della Valle
d'Aosta in tale calendario ed eliminando contestualmente dallo
stesso, anche ai fini del contenimento dei costi, le cosiddette
"esibizioni" di tennis e la discutibile realizzazione di un
quadrangolare di calcio fra squadre di serie A.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ho sollevato questo problema perché
ritengo che rinunciare ad una manifestazione come i campionati
internazionali di tennis della Valle d'Aosta sia un gravissimo
errore, di impostazione e di immagine, e dico, perchè qualche
amministratore me lo ha riferito, che questo argomento ha formato
oggetto di un'ulteriore riflessione da parte della Giunta
regionale, che ha deliberato di reinserire questa manifestazione
fra quelle organizzate dalla SITAV. Quindi il calendario della
prossima stagione dovrebbe prevedere ugualmente l'effettuazione dei
campionati internazionali della Valle d'Aosta.
Voglio solo fare due considerazioni, brevissime. Credo che la
Valle d'Aosta abbia bisogno di manifestazioni promozionali di
questo tipo, perché il ritorno pubblicitario, anche se non
immediato, è di tale portata che può rilanciare la nostra Regione
in un contesto turistico di un certo tipo. Ho citato nella mozione,
e lo ripeto in aula, il discorso di una località svizzera, Getadt,
che ha tenuto in piedi un torneo che per i primi anni è stato un
torneo in tono minore e che adesso ha raggiunto sul piano
internazionale una risonanza degna di una località come quella
svizzera. Credo che lo stesso compito abbia Saint-Vincent e che si
possano raggiungere, attraverso una manifestazione come quella, gli
stessi risultati ottenuti nella località citata.
Mi spiaceva moltissimo, a titolo personale, che una
manifestazione così prestigiosa non avesse più luogo in Valle
d'Aosta.
So che la Giunta ha riconsiderato il tutto e me ne compiaccio,
perchè in questo caso è stato utile aver sollevato questo problema.
Se così è, come mi sembra, dichiaro di compiacermi per quanto è
avvenuto e di ritirare contestualmente la mozione.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
Vorrei fare due precisazioni. Nel
calendario delle manifestazioni non era stata prevista subito la
questione del "Grand Prix" e si era invece previsto, di comune
accordo con la SITAV, di fare un "Master", sempre di tennis, che
sembrava che come immagine immediata rendesse di più, anche perchè
purtroppo il "Grand Prix" dobbiamo farlo sempre nel periodo di
Ferragosto, quando abbiamo gli alberghi pieni. Purtroppo, non è
possibile spostare il "Grand Prix", quindi abbiamo riesaminato
tutta la situazione, abbiamo rinunciato al "Master" e ripristinato
il "Grand Prix".
La Giunta ha già deliberato di inserire il "Grand Prix" come
manifestazione tennistica.
PRESIDENTE
: Con l'aggiunta delle precisazioni
dell'Assessore Lanièce, la mozione in oggetto viene ritirata.
IL CONSIGLIO prende atto.
