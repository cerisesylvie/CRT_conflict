Classificazione
SPORT E TEMPO LIBERO
Sport invernali



Oggetto del Consiglio n. 2985 del 7 novembre 2017 - Resoconto
OGGETTO N. 2985/XIV - Interrogazione: "Notizie in merito al
contenzioso in atto per la realizzazione del bacino di innevamento
Alpe Forca in Comune di Ayas".
Rosset (Presidente) -
Punto n. 10 all'ordine del giorno.
Per la risposta ha chiesto la parola l'Assessore Marguerettaz; ne
ha facoltà.
Marguerettaz (UV) -
Credo che questa interrogazione sia
un aggiornamento rispetto ad un argomento che il Consigliere
Gerandin aveva proposto un po' di tempo fa, tant'è che sulla prima
domanda: "di quali informazioni ulteriori sia a conoscenza nel
merito del contenzioso", credo che il contenzioso - se le
informazioni sono corrette - debba essere discusso oggi, 7
novembre. È un ricorso che ha visto la Monterosa S.p.A. depositare
le proprie difese e la società B.G.F. S.r.l. ha notificato un
ricorso incidentale, quindi oggi dovrebbe esserci il pronunciamento
del tribunale.
Sulla seconda domanda, le informazioni che abbiamo acquisito
dalla società dicono che, all'esito del giudizio e dell'eventuale
quanto probabile ricorso in appello della parte soccombente,
Monterosa adotterà, sulla scorta delle indicazioni dei propri
legali, le azioni più opportune. Allo stato attuale non è possibile
effettuare previsioni, non potendo conoscere l'esito del giudizio
di merito. In ogni caso, sino al completo scioglimento della neve
non sarebbe comunque possibile riprendere le attività di cantiere.
Questo è lo stato di fatto.
Il punto n. 3 è un po' più articolato. La Monterosa riporta la
seguente situazione: "La commissione di gara, composta da soggetti
esperti e, nello specifico settore, le decisioni ad oggi non
definitive del TAR attengono a valutazioni la cui interpretazione
nella giurisprudenza non è univoca. La commissione, in piena e
totale trasparenza, ha rilevato un possibile dubbio sulla regolare
partecipazione dell'aggiudicatario e lo ha verbalizzato. Sulla
scorta di valutazioni anche legali ha ritenuto di ammettere
l'aggiudicatario in ragione delle differenti posizioni
giurisprudenziali sul punto. Nel merito delle opere eseguite
successivamente all'ordinanza del TAR, si ribadisce quanto già
indicato in occasione della precedente interpellanza, ovvero che i
lavori, a seguito dell'emissione del decreto cautelare del TAR,
sono stati immediatamente sospesi e si è proceduto alla messa in
sicurezza dei luoghi di intervento, secondo le istruzioni fornite
dal coordinatore della sicurezza in fase di esecuzione e dal
direttore dei lavori. Attività, queste, che ovviamente richiedono
procedure esecutive di non immediata realizzazione, vista l'entità
delle opere. In ogni modo, è stata data piena ottemperanza alle
disposizioni giudiziali. Per quanto riguarda gli ordini delle
forniture oggetto di appalto, sono stati sospesi. Per quanto
riguarda i lavori, sono stati effettuati i necessari rilievi in
contraddittorio. Le forniture ordinate, consegnate in cantiere a
lavori eseguiti, verranno collaudati in corso d'opera dal
collaudatore, e faranno parte dello stato di consistenza che verrà
redatto in seguito alla sentenza del 7 novembre. La fornitura e la
posa di tubazioni non era prevista dalla gara di appalto, ma si
tratta di opere realizzate direttamente dalla Monterosa. Pertanto
quest'ultima, in data 13 aprile, prima dell'aggiudicazione della
gara del lago avvenuta il 16 giugno, ha richiesto preventivi per
l'acquisto di tubi di innevamento. La fornitura consegnata dei tubi
oggetto di miglioria all'interno dell'offerta di appalto di
costruzione stradale di B.G.F. è di 580 metri. Si specifica che i
tubi sarebbero stati comunque acquistati per il completamento del
lago Forca. La Monterosa S.p.A., in seguito alla sospensiva del
TAR, il 6 luglio 2017 ha ordinato dei tubi per un controvalore di
euro 17.957 e il 19 luglio ha ordinato tubi per un controvalore di
euro 127.810, per eseguire le previste opere di pista con le
proprie maestranze, per un totale di 1.928 metri.
Per quanto riguarda l'ultimo argomento del punto n. 3, si allega
parere dell'avvocato Scalise (che leggo): "Non ritengo sia allo
stato necessario prevedere accantonamenti per il contenzioso, in
quanto Monterosa ha in via immediata sospeso le attività lavorative
iniziate dalla B.G.F. Costruzioni S.r.l. e provvederà, mediante
stato di consistenza contabile, a liquidare le somme dovute per le
opere eseguite alla data dell'emissione dell'ordinanza del TAR.
L'esito del giudizio potrebbe portare a due scenari: la reiezione
del ricorso promosso dalla società Bertini S.r.l., e in tale
circostanza B.G.F. Costruzioni potrà riprendere le lavorazioni
sospese; l'accoglimento del ricorso, e quindi il subentro di
Bertini nel contratto (altro scenario). Tale subentro costituisce
il risarcimento in forma specifica, non potendo lo stesso Bertini
evocare il risarcimento per l'equivalente, avendo la possibilità
infatti di realizzare le opere appaltate. Ritengo che la stessa
società non possa vantare nemmeno un mancato utile sulla parte dei
lavori eseguiti dalla B.G.F. Costruzioni, atteso che Monterosa ha
comunque la possibilità di ridurre del quinto le opere
commissionate che verranno affidate. Tale riduzione, a quanto mi
consta, è superiore all'importo realizzato da B.G.F. Costruzioni.
La valutazione indicata, ripeto, è effettuata sulla base dei fatti
ad oggi conosciuti, non potendo avere contezza sulle future azioni
delle parti in ragione di un possibile quanto probabile ricorso al
Consiglio di Stato in caso di soccombenza".
Al di là della risposta che - come può ben immaginare - è stata
predisposta da Monterosa, collega Gerandin, noi portiamo in
Consiglio regionale questioni molto specifiche che potrebbero avere
un interesse generale, ma non so fino a che punto danno un valore
aggiunto alla discussione politica.
Presidente -
Per la replica ha chiesto la parola il
Consigliere Gerandin; ne ha facoltà.
Gerandin (GM) -
Assessore, come giustamente ha
sottolineato, oggi ci sarà l'espressione nel merito da parte del
TAR e questa iniziativa ha una sua logica, come ben capirà.
Parto dalla sua ultima affermazione, con la quale lei dice di
non capire come mai vengano portate in Consiglio iniziative del
genere, che riguardano le società. Il senso è molto semplice,
Assessore: forse lei si è dimenticato di dire che la Regione per
questo intervento ci mette 5,2 milioni di euro di soldi pubblici;
per cui, come vengono spesi i soldi pubblici interessa ai cittadini
valdostani, glielo posso garantire! Pertanto penso sia quanto mai
opportuno che i cittadini abbiano chiaro come vengono spesi i soldi
pubblici, e come mai ci sono gare dove una società quasi totalmente
pubblica come la Monterosa
Ski non si avvale della Stazione
appaltante regionale, ma fa gare dove il Presidente, nell'ambito
della sua figura di Presidente, nomina la commissione gara e nomina
la direzione lavori per poi accorgersi improvvisamente che qualcosa
non ha funzionato. Lei mi dice che questa commissione gara ha agito
correttamente (per essere corretti, lei legge ciò che la società le
ha detto, per cui non è una sua interpretazione, gliene do atto),
nel senso che questa società ha verbalizzato il dubbio su una
figura quanto mai anomala. Ora, noi ci troviamo di fronte al fatto
che - come ha detto giustamente il TAR - c'erano delle perplessità
sul doppio ruolo di una figura, in quanto lo si legge, c'era una
figura con un doppio ruolo: quello di esaminare la commissione gara
ed essere stato indicato anche come consulente della società che
poi ha vinto la gara.
La preoccupazione è questa: se la commissione di gara aveva già
dei dubbi in merito a quanto è successo, lei mi spieghi, Assessore,
come mai si accelera e si fa una consegna sotto riserva in pendenza
di contratto che normalmente si fa in caso di urgenza.
Indubbiamente c'era l'urgenza, perché era interesse di tutti:
questo impianto di innevamento, che è visto come manna per la
stazione, è una necessità da portare avanti al più presto. Qua però
sottolineo che la preoccupazione nasce dal fatto che, se da un lato
c'era la motivazione dell'urgenza, dall'altra chi si è occupato di
questo appalto avrebbe dovuto mettere in campo tutti i dubbi e
tutte le cautele. Questo percorso non era solo chiacchierato - lei
la conosce bene la situazione - era quasi annunciato. Pertanto la
preoccupazione che esprimo in questo momento è che con ogni
probabilità il giudizio del TAR di oggi sarà solo una prima fase
preliminare, poi ci sarà un appello e probabilmente un ricorso in
Consiglio di Stato. Il Monterosa Ski se lo sognerà per anni questo
impianto! E quando chiedo qual è l'intenzione, di attivarsi per
capire qual è il percorso, non lo chiedo alla società, ma a lei,
Assessore, o a chi in questo momento personifica la parte pubblica,
affinché chi controlla il capitale pubblico di questa società
verifichi se tutto è stato fatto correttamente. Qua il danno è
immenso, altro che non esiste danno! È stato messo per iscritto che
se in questo momento dovesse essere aggiudicato alla B.G.F.
probabilmente non succederebbe niente; se andasse a Bertini
probabilmente non succederebbe niente lo stesso, in quanto sono
stati nel limite del quinto e si può procedere. Io le ricordo che
se dovesse vincere Bertini, l'utile d'impresa alla B.G.F. viene
pagato, perché c'è stato un contratto, questi hanno siglato un
contratto!
Ora glielo dico in Consiglio, così chi sente non può far finta
di dire che queste cose non ci sono. Io voglio capire chi pagherà,
perché le posso garantire - non so quando si concluderà questa
vicenda - che i bilanci della Monterosa Ski sono pubblici, ognuno
ha diritto di accedervi. Vorrò vedere se verrà messo un euro per
pagare spese legali, spese di utile d'impresa ad una società il cui
percorso era delineato nel tempo e che poi, alla fine, ahimè, noi,
con i soldi pubblici valdostani, abbiamo solo confermato. Tutto ciò
è nell'interesse della Monterosa, perché continuo a sottolineare
che la Monterosa ha bisogno come il pane di questa cosa, ma quanto
ho segnalato finora non fa che rallentare, non è certo
nell'interesse della società.
