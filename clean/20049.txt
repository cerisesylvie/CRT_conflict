Classificazione
ASSISTENZA SANITARIA E OSPEDALIERA
COMMERCIO


Resoconto integrale del dibattito dell'aula
Oggetto del Consiglio n. 34 del 23 luglio 2003 - Resoconto
OGGETTO N. 34/XII - Controlli sulla presenza di pesticidi sulla
frutta e verdura posti in commercio. (Interpellanza)
Interpellanza
Appreso che dall'indagine svolta a livello nazionale da
Legambiente, denominata "Pesticidi nel piatto 2003", risulta che
almeno un frutto (o una verdura) su due risulta contaminato da
pesticidi;
Osservato che la Valle d'Aosta (con ogni probabilità,
soprattutto in riferimento ai prodotti "importati"), appare fra le
Regioni maggiormente interessate dal fenomeno;
Ritenuto che la problematica vada posta sotto osservazione,
viste le conseguenze che ne possono derivare alla salute dei
cittadini;
i sottoscritti Consiglieri regionali
Interpellano
l'Assessore competente per sapere:
1) quanti e quali controlli vengono svolti dagli organi
preposti circa la presenza di pesticidi sulla frutta e sulla
verdura posti in commercio;
2) quali iniziative intende eventualmente assumere a tutela
della salute dei cittadini.
F.to: Curtaz - Riccarand
Presidente - La parola al Consigliere Curtaz.
Curtaz (Arc-VA) - Mi risponderà l'Assessore Vicquéry? Ah,
l'Assessore Fosson.
Noi abbiamo letto - come citato in premessa - una indagine di
Legambiente, associazione notoriamente seria per quanto riguarda le
inchieste, l'assunzione di dati relativi agli inquinamenti,
relativamente alla presenza di pesticidi nella frutta e nella
verdura. Da questa inchiesta, in estrema sintesi, emerge che circa
un frutto, una verdura su due, in Italia, è interessato dalla
presenza di pesticidi. Non "farebbe" - usiamo il condizionale -
eccezione la Valle d'Aosta che, anzi, in questa classifica
risulterebbe fra le regioni maggiormente interessate del
fenomeno.
Va detto, per la verità, che questa indagine soffre, a mio
giudizio, di due limiti che evidenzio preventivamente, per
correttezza. Primo limite: si tratta di un campione piuttosto
limitato di indagine, soprattutto per quanto riguarda la nostra
regione. Secondo limite: non è percepibile una discriminazione fra
la frutta e la verdura coltivata nella nostra regione e quella
importata da altre regioni d'Italia o d'Europa. Dico questo perché
ho l'impressione, anche per conoscenza personale, che nella frutta
e nella verdura importate la presenza dei pesticidi sia maggiore
rispetto alla frutta coltivata nella nostra regione; per
particolari condizioni climatiche favorevoli, l'utilizzo dei
pesticidi nella nostra regione è significativamente limitato
rispetto ad altre regioni, anche se non è escluso, in quanto se ne
fa uso normalmente.
Fatte queste due precisazioni, scopo della nostra interpellanza
è capire come intende muoversi la Giunta regionale in riferimento
alla problematica generale e in riferimento all'indagine specifica,
anche perché riteniamo opportuno che in tale settore vi sia
un'attenta e continua vigilanza del fenomeno per le conseguenze
evidenti che lo stesso ha sulla salute dei cittadini.
Presidente - La parola all'Assessore alla sanità, salute e
politiche sociali, Fosson.
Fosson (UV) - La ringrazio per la sua correttezza. Trovare dei
limiti in questi articoli che a volte hanno del sensazionalistico è
giusto ed è molto corretto; d'altronde, il mio predecessore aveva
già risposto con un comunicato stampa che mi sembrava molto
appropriato.
Quanti e quali controlli? Il Servizio di igiene degli alimenti e
della nutrizione dell'USL effettua annualmente dei controlli su
prodotti ortofrutticoli, il criterio è un campionamento. La maggior
parte dei controlli, come dice lei, viene effettuato proprio su
prodotti che vengono da fuori regione, però è un campionamento:
questo in base a un decreto ministeriale del 22 dicembre 1992 dal
titolo "Piano nazionale dei residui parassitari", in cui si
prevedeva, per la Valle d'Aosta, 10 campionamenti sulla frutta e 5
campionamenti all'anno sugli ortaggi. Le analisi vengono effettuate
dall'ARPA con dei metodi cromatografici estremamente moderni e
affidabili. La percentuale di prelievi eseguiti è in costante
aumento; nel 2002, a fronte dei 10 campioni sulla frutta e 5 sugli
ortaggi, quindi a fronte di 15 campionamenti richiesti, ne erano
stati effettuati 54.
In tutti questi anni, dal 1998 in poi, sono stati eseguiti 171
campioni; 10 sono risultati quelli non regolari, in particolare la
maggior percentuale ad un anno, su una particolare partita. Devo
aggiungere che sono stati eseguiti anche 15 campionamenti su vini
di produzione locale, a fronte dei 5 richiesti con nessuna
positività. Rispetto alle percentuali dei campionamenti di altre
regioni, chiaramente la nostra forse non è una eccellenza, però non
si può neanche dire che sia un'infima qualità. La percentuale
maggiore di campionamenti rispetto a quello richiesto è
notevole.
Il punto più importante che lei ha toccato direi che è
sicuramente quello sulle iniziative da intraprendere di fronte a un
problema decisamente importante; su questo ho trovato tutto fatto,
nulla è di merito mio: il 27 maggio 2003, quindi con una firma
recente, è stato sottoscritto anche dalla nostra regione un piano
triennale di sorveglianza sanitaria e ambientale da parte delle
regioni, coordinato dal Ministero della salute. Nel momento in cui
il Ministero della salute avrà dato l'approvazione alla metodologia
per queste indagini, partirà un piano triennale a cui noi aderiamo.
Penso che questa possa essere una soluzione moderna e di ulteriore
approfondimento a tale problema.
Presidente - La parola al Consigliere Curtaz.
Curtaz (Arc-VA) - Mi dichiaro soddisfatto relativamente alle
intenzioni dell'Assessore. Avevo scoperto anch'io, successivamente
al deposito dell'interpellanza, dell'esistenza di questa bozza di
piano; quindi credo che, almeno dal punto di vista teorico, si vada
nella direzione giusta.
Do quindi un giudizio positivo all'iniziativa, con riserva di
verificare poi l'applicazione e l'approvazione del piano, anche
perché, se in termini percentuali rispetto al numero bassissimo di
controlli previsto dalla legge la nostra regione può essere
considerata adempiente rispetto al controllo, è però anche vero che
in termini assoluti parlare di una cinquantina di controlli
all'anno non mi sembra un dato particolarmente significativo e
brillante!
Credo vi possano e vi debbano essere le possibilità per
intensificare questi controlli, in modo da educare anche il
commerciante ad una certa attenzione nel momento in cui viene
acquistato il prodotto. È una cosa non irrilevante: so di avventure
professionali di commercianti che ogni tanto si trovano truffati in
questo senso, acquistano prodotti considerati biologici o comunque
indenni da pesticidi, e poi, successivamente ad eventuali
controlli, verificano che tale merce non lo era affatto! Tutto
quanto stimola un'attenzione maggiore in questo settore è quindi
positivo.
