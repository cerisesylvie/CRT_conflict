Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 106 del 28 aprile 1969 - Resoconto
OGGETTO N. 106/69 - Comunicazioni del Presidente del
Consiglio (Vertenza Cogne - Visita Commissione Cogne Italsider
Taranto - Fatti di Battipaglia - Somme per alluvionati Piemonte -
Regolamento interno Consiglio regionale - Convegno comuni d'Italia
a Bologna - Ordine del giorno Comune Aosta - scuola).
Montesano (P.S.U.)
- In riguardo alla vertenza Cogne è
noto che la stessa vertenza si è fisicamente conclusa il 24 di
aprile dopo una seduta notturna durata fino alle sette del
mattino.
Si è conclusa con soddisfazione delle maestranze per il
raggiungimento di alcuni punti importanti di carattere normativo e
di carattere salariale.
Quindi il mandato dato dal Consiglio al 31 di marzo al
Presidente del Consiglio, all'Assessore Anziano di adoperarsi
affinché questa vertenza potesse giungere a buon fine è stato
assolto.
Io ho riferito l'altra volta dei contatti avuti sino al 9 dal 2
di aprile, il 9 di aprile vi è stato un incontro a Roma presso
l'Ufficio della Regione con i dirigenti della Società Cogne e nel
pomeriggio c'è stato un incontro al Ministero, al Ministero delle
partecipazioni statali.
Il 14 ci fu un incontro invece tra le maestranze, i
rappresentanti delle maestranze e la Cogne all'Intersind di Torino
e non si ebbe alcun risultato soddisfacente.
Il 15 e 16 si proseguì nelle trattative sino ad arrivare al 21
per un incontro a Roma in sede Intersind. Le riunioni furono
proseguite il 22, 23 e 24 e il 24 finalmente si arrivò
all'accordo.
Quindi questo porta da parte nostra alla più ampia soddisfazione
che questa vertenza che investiva il grosso complesso industriale
della Valle d'Aosta sia arrivata a buon fine.
Comunico - credo che tutti i Consiglieri avranno appreso dai
giornali e dai comunicati che abbiamo fatto - che la Commissione
consiliare per i problemi della Cogne si è recata a Taranto nei
giorni 18 e 19 di aprile per visitare lo stabilimento della
Italsider in quella città.
È stata una visita oltremodo interessante perché ha potuto fare
vedere ai Consiglieri facenti parte di questa Commissione un
complesso industriale analogo al nostro esistente in Valle d'Aosta
che però ha un'attrezzatura ultramoderna e una produzione
enormemente diversa in quantità e qualità dal nostro
stabilimento.
Comunico che dopo i luttuosi fatti di Battipaglia io mi sento in
dovere di fare giungere un telegramma al Sindaco di Battipaglia per
esternare il cordoglio del Consiglio regionale della Valle d'Aosta
in merito ai luttuosi incidenti di Battipaglia.
Con rammarico devo comunicare al Consiglio che in riferimento
alle somme raccolte per gli alluvionati del Piemonte sono tuttora
in giacenza assegni non ritirati per la somma di 5 milioni. Quindi
perciò quel Comitato di pronto intervento che il Consiglio
regionale istituì per fare arrivare ai Comuni alluvionati
prontamente le somme che sostituivano l'aiuto nostro verso quelle
popolazioni non sono state ritirate da parte di alcuni Comuni e
giacciono ancora nelle Casse della Tesoreria Regionale.
Devo dire ancora che da parte degli operai della Cogne sono
pervenuti ancora un milione 519 mila lire: la Commissione stessa,
questo Comitato di pronto intervento, deciderà per l'uso da
farsi.
In riguardo al Regolamento del Consiglio io ho avuto notizia
alla fine della settimana scorsa che il Regolamento, che noi
avevamo inviato alla Segreteria del Senato per un coordinamento, è
stato già spedito di ritorno e quindi esso sarà sottoposto per una
revisione globale alla Commissione del Regolamento dopo di che sarà
portato in Consiglio.
A Bologna al convegno dei Comuni d'Italia ha partecipato una
Commissione mista del Consiglio regionale della Valle d'Aosta e del
Comune di Aosta. Della Commissione hanno fatto parte la Vice
Presidente Siggia, il Consigliere Dolchi, il Consigliere Germano
per la Regione e il Consigliere Carello per il Comune di Aosta.
In ultimo è pervenuto a questa Presidenza un ordine del giorno
del Comune di Aosta assunto nella sessione ordinaria primaverile il
21 marzo scorso in merito alla scuola. Io lo leggo perché il
Consiglio ne sia informato, sia nel suo testo e sia nel mandato che
il Consiglio Comunale ha dato alla Giunta comunale.
"Il Consiglio comunale di Aosta in relazione agli avvenimenti
che hanno coinvolto la Scuola valdostana rivendicando l'assoluta
necessità che i problemi scolastici valdostani siano risolti
nell'ambito della Scuola stessa dagli organismi ad essi preposti
ribadendo nella sostanza e nello spirito i concetti informatori
dell'ordine del giorno approvato dal Consiglio comunale nella
seduta del 27 novembre 1968, dando atto che anche per l'intervento
di numerosi amministratori comunali sono stati assunti al livello
regionale gli interventi che hanno drammatizzato la situazione e
hanno riportato nella Scuola, nelle famiglie e fra gli studenti la
tranquillità, la serenità auspicata da tutti, protesta contro le
incomprensioni che hanno provocato l'intervento delle forze di
polizia al Liceo Challant; dà mandato alla Giunta comunale affinché
solleciti l'Assessore regionale alla Pubblica Istruzione in
continuazione, l'intensificazione dei contatti con il movimento
studentesco con i docenti e con i genitori per l'esame dei
documenti rivendicativi elaborati".
Andrione
(U.V.)
- Semplicemente questo, in
relazione a quanto lei ha comunicato cioè che alcuni Comuni del
Biellese non hanno ancora provveduto a ritirare i soldi che noi
abbiamo votato, direi, se sono stati sollecitati, mandiamo in
economia questi soldi, noi possiamo benissimo spenderli senza
tenerli lì ad ammuffire se loro non li vogliono e, se non sono
stati sollecitati, che si sollecitino, dopo di che entro quindici
giorni i soldi vengano o distribuiti, com'era stato deciso, oppure
mandati in economia. Mi sembra che dovrebbe essere una cosa
accettata da tutto il Consiglio.
Montesano (P.S.U.)
- Faremo un ulteriore sollecito a
questi Comuni per vedere le risposte che ci danno.
Germano (P.C.I.)
- Io vorrei sottolineare nelle
comunicazioni il rilievo che ha avuto l'iniziativa del Consiglio
regionale per la soluzione del problema Cogne ed evidentemente
questo è un fatto positivo che è bene sottolineare. Come vorrei
anche sottolineare l'importanza che ha avuto la lotta, la
compattezza, l'azione responsabile dei lavoratori della Cogne.
Direi però che il capitolo Cogne non è concluso con questo accordo,
vi sono ancora i lavori della Commissione che devono continuare,
sia per quanto riguarda il finanziamento e quindi il contributo che
come Consiglio possiamo dare in questo senso, in questa direzione,
sia per quanto riguarda le condizioni di vita e di lavoro e la
salute, soprattutto, dei lavoratori.
Quindi io mi augurerei che l'interessamento del Consiglio
regionale continui, che si concluda rapidamente la prima parte dei
lavori della Commissione in modo che in Consiglio regionale si
possano discutere e fare e avanzare le proposte del Consiglio
regionale e direi anche che l'interessamento del Consiglio
regionale dovrebbe continuare affinché l'accordo che è stato
accolto positivamente dai lavoratori venga, anche nella sua
applicazione, rispettato.
Bancod
(U.V.)
- Io volevo solo dire una cosa,
questi soldi se non vengono ritirati, si vede che non hanno
bisogno, ci sono gli operai della Cogne che hanno avuto dei mesi
che non hanno lavorato, non si potrebbero stornare, dare un acconto
a questi operai della Cogne che sono stati più di un mese senza
lavorare?
Montesano (P.S.U.)
- Io vorrei rispondere sia al
Consigliere Andrione sia al Consigliere Bancod che purtroppo il
sottoscritto ha firmato gli assegni quindi questi assegni sono
nelle mani dei destinatari di modo che noi per poter disporre di
quelle somme dovremmo avere indietro gli assegni altrimenti io
farei degli assegni a vuoto.
Quindi dobbiamo effettivamente interessare i Comuni, i quali
senza dubbio ritireranno questi soldi, ritireranno però dopo molti
mesi, parecchi mesi da quelle che sono state le tempestive
comunicazioni, i tempestivi invii di queste somme.
Bancod
(U.V.)
- Ma non hanno una scadenza questi
assegni?
(Montesano:
...no)
Andrione
(U.V.)
- Qualora lei informi il
destinatario dell'assegno e la Banca che l'assegno non è più valido
mi sembra che lei non emette degli assegni a vuoto, perché è una
questione che o è un pronto intervento o sennò diventa...
Montesano (P.S.U.)
- Io proporrei che questa questione
fosse rimandata in una breve riunione di quella Commissione per gli
alluvionati, ci riuniremo un pomeriggio e vedremo di stabilire
quello che c'è da fare.
Altri che chiedono la parola? Allora si passa all'esame
dell'ordine del giorno oggetto n. 2.
OBJET N° 107/69 - Mesures adoptées pour obtenir les
modifications nécessaires à la loi 8 juin 1962, n° 604, concernant
l'état juridique et la définition de la carrière des Secrétaires
communaux.
(Renvoi d'interpellation)
Colombo (P.S.U.)
- Qui ci troviamo ancora nella stessa
situazione che ci siamo trovati quando abbiamo discusso l'altra
volta; c'è l'assenza del Presidente che ha trattato tutto questo
problema quindi chiederei che il problema fosse rinviato a quando
c'è il Presidente.
