Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 127 del 27 ottobre 1983 - Resoconto
OGGETTO N. 127/VIII - "TRATTATIVE PER L'ACQUISIZIONE DA PARTE
DELLA REGIONE DELLA CASERMA TESTAFOCHI E DI ALTRE AREE APPARTENENTI
AL MINISTERO DELLA DIFESA". (Interpellanza)."
PRESIDENTE:
Do lettura dell'interpellanza presentata dal
Consigliere Pascale:
INTERPELLANZA
La collocazione della caserma Testafochi al centro della
città rappresenta il retaggio di una concezione militaristica ormai
sorpassata e dappertutto si tende a trasferire le installazioni
militari alla periferia della città, senza con questo emarginare
una categoria che si è conquistata con lotte democratiche il
diritto all'inserimento nella vita cittadina.
Inoltre, molte aree riservate al demanio militare nell'ambito
del territorio della Valle d'Aosta non rivestono più un'importanza
operativa o strategica per le attuali esigenze militari.
La legge 18 agosto 1978, n. 497 autorizza, tra l'altro, il
Ministero della Difesa a stipulare permute di proprie aree od
immobili con altri idonei o con alloggi da destinare ai propri
dipendenti, ed i locali Comandi militari sembra abbiano più volte
manifestato la disponibilità ad esaminare proposte di permute da
parte dell'Amministrazione regionale, sia per quanto riguarda aree
situate fuori del capoluogo, come quelle di La Thuile ed Arvier,
sia per quanto riguarda la caserma Testafochi di Aosta.
Valutata l'importanza di avere a disposizione tali aree, in
modo particolare quella al centro della città capoluogo, per
sopperire ad esigenze vuoi di carattere abitativo vuoi di tipo
culturale, quale potrebbe essere la costruzione di un Auditorium o
di una sede universitaria, il sottoscritto Consigliere
regionale;
INTERPELLA
il Presidente della Giunta regionale per conoscere:
a)
se è nei propositi della Giunta regionale avviare
una trattativa globale con le competenti Autorità militari per
acquisire le aree comprese nel territorio della Valle d'Aosta che
non rivestano più una specifica esigenza di tipo militare, con
permute che vadano incontro alle necessità abitative del personale
militare;
b)
se ritiene utile richiedere alle competenti
Autorità militari anche l'area della caserma Testafochi,
concordando un'altra idonea sistemazione che salvaguardi
l'inserimento dei militari nel tessuto sociale cittadino.
PRESIDENTE
: La parola al Consigliere Pascale, ne ha
facoltà.
PASCALE - (P.S.I.):
Si tratta di un problema che è già
stato dibattuto in passato e anche in altre sedi. Io stesso
presentai tre anni fa, nel Consiglio comunale di Aosta, una mozione
che auspicava l'acquisizione di quest'area. La mozione fu votata da
tutte le forze politiche, ad esclusione del Partito Liberale.
Evidentemente si tratta di un'area molto vasta, oggi sotto
utilizzata perché le esigenze del Battaglione sono diventate
indubbiamente diverse e minori.
Mi risulta che c'è una disponibilità da parte del Comando
Militare locale. a permutare quest'area con un'altra caserma da
costruire nell'immediata periferia della città o nell'immediata
cintura, anche per consentire ai militari di non essere ghettizzati
in un fortino, ma di mantenere quell'inserimento nella vita
cittadina che si sono conquistati. Mi rendo conto della difficoltà
di questa trattativa sia per il costo che essa può avere, sia
perché si tratta di reperire, nella cintura di Aosta, un'area
adatta per la costruzione di una nuova caserma.
Però vorrei sottolineare quale importanza potrebbe avere il
disporre di un'area del genere nel centro di Aosta.
Aosta ormai è un territorio finito e non può più espandersi alla
periferia, per cui si tratta di riutilizzare, di ristrutturare e di
recuperare quelle che sono aree sotto utilizzate o degradate nel
centro della città. Sono già stati individuati due poli di
sviluppo: il quartiere Cogne ed il centro storico.
L'area Testafochi potrebbe essere un ulteriore polo e non mi
dilungherò per dire quale potrebbe essere l'uso da farne perché
sarà un problema che si porrà dopo.
Lo stesso ragionamento si potrebbe fare per altre aree che sono
all'interno del territorio valdostano e che non rispondono più a
quelle esigenze di tipo militare che avevano nel passato.
Anche per queste aree (La Thuile e Arvier) c'è stata una
disponibilità da parte dei Comandi militari.
In questa fase volevo conoscere l'indirizzo della Giunta
regionale in merito al problema e se c'era l'intenzione di aprire
una trattativa con i Comandi Militari per risolverlo.
PRESIDENTE
: La parola al Presidente della Giunta, ne ha
facoltà.
ANDRIONE - (U.V.):
Concordiamo con quanto ha detto il
Consigliere Pascale. Cominciamo dalle differenti aree di La Thuile
e Arvier per arrivare fino a Bard.
L'Esercito ha chiesto in cambio degli alloggi e il problema è
quello della valutazione e cioè del numero appunto di questi
alloggi. Tra non molto dovrò incontrarmi col Generale per cui
vedremo di arrivare ad un accordo. Le loro richieste sono più alte
e noi offriamo di meno, comunque c'è disponibilità da entrambe le
parti per risolvere questo problema.
Per quanto riguarda la caserma Testafochi, anche se devo dire
che il Comune di Pollein non era d'accordo, avevamo reperito l'area
alternativa, in quanto la caserma attuale non è conforme alle
esigenze della difesa.
Le trattative sono state abbozzate e devo dire che è proprio una
questione di prezzi.
Ci è stato chiesto di ricostruire, secondo certe modalità, un
altro tipo di caserma altrove, per cui abbiamo chiesto progetti di
massima. Però, mentre con le Armi combattenti è molto facile
discutere e trovare un accordo, con il genio militare le cose si
complicano in maniera incredibile.
Io posso prendermi l'impegno di riprendere le trattative.
Ho già parlato col Ministro Lagorio della questione, comunque vi
terrò informati di quelli che saranno gli ulteriori sviluppi della
situazione.
PRESIDENTE
: La parola al Consigliere Pascale, ne ha
facoltà.
PASCALE - (P.S.I.):
Prendo atto dell'impegno del
Presidente della Giunta e lo ringrazio. Mi fa piacere che la Giunta
regionale tenga questo indirizzo sul problema.
