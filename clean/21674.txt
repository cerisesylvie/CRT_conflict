Classificazione
OPERE PUBBLICHE



Oggetto del Consiglio n. 1407 del 14 luglio 2005 - Resoconto
OGGETTO N. 1407/XII - Approvazione del programma regionale di
previsione dei lavori pubblici per il triennio 2005/2007, ai sensi
del secondo comma dell'articolo 7 della l.r. 12/1996 e successive
modificazioni.
Il Consiglio
Richiamata la legge regionale 20 giugno 1996, n. 12,
"Legge regionale in materia di lavori pubblici", come modificata
dalla legge regionale 9 settembre 1999, n. 29, in particolare il
Capo II "Pianificazione e programmazione del ciclo dei lavori
pubblici" nel quale si stabilisce che il ciclo di realizzazione dei
lavori pubblici è strutturato in relazione alle fasi di
programmazione e di pianificazione, nonché di esecuzione dei lavori
necessari a soddisfare i bisogni identificati;
Richiamata la legge regionale 31 marzo 2005, n. 7,
"Disposizioni concernenti la programmazione e la realizzazione di
opere pubbliche per il triennio 2005/2007" con la quale è stata
autorizzata la predisposizione di un programma regionale di
previsione che consenta un più compiuto soddisfacimento delle
esigenze prioritarie di sicurezza del territorio, di funzionalità e
di efficienza delle infrastrutture e dei servizi per cui:
- sono stati autorizzati finanziamenti aggiuntivi alle
risorse previste dal bilancio di gestione per il triennio 2005/2007
da destinare ad opere pubbliche per l'anno 2005 e per gli anni 2006
e 2007 per un importo complessivo di Euro 98.250.000;
- è stata autorizzata la Giunta regionale ad apportare le
occorrenti variazioni di bilancio;
- sono stati indicati, con il fine di disporre di un quadro
complessivo degli interventi da avviare, i seguenti documenti da
allegare al programma regionale di previsione per il triennio
2005/2007:
a) l'elenco delle opere per le quali si intendono avviare gli
studi di fattibilità o la progettazione preliminare;
b) l'elenco delle opere, per le quali è già stata affidata la
progettazione, che non possono essere ricomprese nel programma sin
da subito;
c) l'elenco degli interventi di interesse regionale,
finanziati dalla Regione, alla cui realizzazione provvedono altri
soggetti attuatori;
Richiamata la deliberazione della Giunta regionale in data 22
aprile 2005, n. 1180, con la quale sono state apportate le
variazioni di bilancio conseguenti ai finanziamenti aggiuntivi
assegnati in applicazione della L.R. 7/2005;
Vista la deliberazione della Giunta regionale in data 10
gennaio 2000, n. 8, con cui sono state approvate le schede dei
lavori e le tabelle riepilogative, atti a costituire i modelli e la
struttura per la redazione dei documenti di programmazione dei
lavori pubblici per il triennio 2005/2007;
Ravvisato, altresì, l'interesse dell'Amministrazione
regionale a promuovere la prevenzione del degrado delle opere
pubbliche, attraverso specifici programmi di manutenzione che
trovano accoglimento nel programma regionale di previsione con
l'inserimento degli interventi atti a costituire il programma delle
manutenzioni di cui all'articolo 18 della L.R. 12/1996 così come
successivamente modificata;
Considerato, inoltre, che conformemente all'attribuzione
delle competenze di cui alla deliberazione della Giunta regionale
del 29 luglio 2003 n. 2858/2003, come modificata dalla
deliberazione della Giunta n. 1718/2004, è stato predisposto a cura
del Dipartimento Opere Pubbliche e Edilizia Residenziale
dell'Assessorato Territorio, Ambiente e Opere Pubbliche, il
programma regionale di previsione dei lavori pubblici per il
triennio 2005/2007 sulla base di dati elaborati e trasmessi dalle
competenti Direzioni e Servizi che hanno evidenziato, ponendoli in
correlazione con le risorse finanziarie disponibili, interventi
passibili di avvio delle successive fasi attuative;
Visto il programma regionale di previsione per il triennio
2005/2007 che individua lavori su beni di proprietà regionale oltre
che interventi eseguiti su beni di proprietà di altri soggetti per
i quali ricorrano una o più delle seguenti condizioni:
- concorrano in modo rilevante al conseguimento dei bisogni
individuati dagli atti programmatori di cui all'articolo 6, comma 3
della L.R. n. 12/1996 ai sensi dell'articolo 7, comma 5, lettera a)
della L.R. n. 12/1996;
- siano a completamento di lavori già iniziati
dall'Amministrazione regionale ai sensi dell'articolo 7, comma 5,
lettera a) della L.R. n. 12/1996;
- siano finalizzati a garantire la sicurezza e la continuità
funzionale delle opere ai sensi dell'articolo 38, comma 1 della
L.R. n. 12/1996;
- soddisfino esigenze prioritarie di sicurezza del
territorio, di funzionalità e di efficienza delle infrastrutture e
dei servizi ai sensi dell'articolo 1 della L.R. n. 7/2005;
- siano attuativi di accordi di programma;
Richiamato il regolamento regionale 28 marzo 1994, n. 2
"Regolamento regionale per l'esecuzione di lavori, provviste e
servizi in economia", come modificato dal regolamento regionale 5
dicembre 1995, n. 8;
Richiamato l'articolo 39 della L.R. n. 12/1996 e successive
modificazioni ed integrazioni, nel quale sono indicate le
attribuzioni di competenze relative alle attività connesse al ciclo
di realizzazione di lavori pubblici ed in particolare la lettera
c), comma secondo dello stesso articolo che attribuisce al
Consiglio regionale competenza all'approvazione del programma
regionale di previsione;
Richiamata la deliberazione della Giunta regionale in data 30
dicembre 2004, n. 4879, concernente l'approvazione del bilancio di
gestione per il triennio 2005/2007, con l'attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Coordinatore del
Dipartimento Opere Pubbliche e Edilizia Residenziale
dell'Assessorato Territorio, Ambiente e Opere Pubbliche, ai sensi
del combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, in ordine
alla legittimità della presente deliberazione;
Visto il parere della III Commissione consiliare
permanente;
Con l'emendamento al programma presentato dall'Assessore
CERISE;
Delibera
1) di approvare l'allegato programma regionale di previsione
dei lavori pubblici per il triennio 2005/2007;
2) di autorizzare la Giunta regionale a modificare il
programma regionale di previsione, di cui al punto 1, integrando il
piano regionale operativo dei lavori pubblici per l'anno 2005 con i
lavori pubblici che per risultanze progettuali e per opportunità
acquisiscano i connotati di priorità, di cui all'articolo 8 della
L.R. n. 12/1996, e conseguentemente ad aggiornare il relativo piano
finanziario, nei limiti della disponibilità di spesa dei pertinenti
capitoli.
Allegato
(omissis)
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - La Giunta si presenta con questo programma
all'esame del Consiglio regionale, un programma che disegna gli
interventi previsti per il triennio 2005-2007 relativo alle opere
pubbliche. Sono contemplati i lavori che vengono eseguiti da parte
dell'Amministrazione regionale, in particolare degli Assessorati
del territorio e opere pubbliche e dell'Assessorato
dell'agricoltura. Il quadro complessivo delle risorse economiche
attivate da questo programma prevede investimenti pari a
292.450.000,00 euro; bisogna notare che le disponibilità effettive
di questo programma sono per circa 190 milioni di euro, quindi per
100 milioni di euro sono risorse che verranno reperite sullo
scorrevole del prossimo triennale. Complessivamente si prevedono
240 interventi, divisi in 3 grandi tipologie di intervento: quelle
che riguardano il territorio e ambiente, 51 interventi per circa 48
milioni di euro; turismo e beni culturali, per 21 milioni di euro
circa, 15 interventi; infrastrutture, che comprendono 174
interventi, per un importo complessivo di 221 milioni di euro.
Per quanto riguarda più specificatamente gli interventi che
riguardano il macrosistema territorio e ambiente, abbiamo opere che
riguardano il sistema idrico integrato, le opere per garantire il
corretto regime delle acque, le opere per la tutela, riassetto e
difesa del suolo, il recupero e il ripristino della qualità
ambientale e paesaggistica. Per quanto riguarda invece il
macrosistema del turismo e dei beni culturali, abbiamo 2 aree di
intervento: quella per lo sport e il tempo libero, strutture per la
cultura e lo spettacolo. Sicuramente per quanto riguarda le prime
contiamo 12 interventi per investimenti pari a 15,8 milioni di
euro; per quanto riguarda le seconde, vi rientrano 3 interventi per
circa 3,4 milioni di euro.
Le infrastrutture sono il capitolo più importante, comprendono 9
aree di intervento: la viabilità e i trasporti, intendendo la
viabilità extraurbana, la viabilità e trasporti intesa come
viabilità e sosta in città, e poi abbiamo gli interventi che
riguardano il trasporto pubblico, i servizi sociali e l'edilizia
scolastica, i servizi sociali e le strutture sociosanitarie, le
strutture per l'agricoltura, l'industria, l'artigianato e il
commercio, la raccolta e smaltimento di rifiuti solidi; abbiamo
anche un piccolo intervento di produzione e distribuzione di
energia e infine abbiamo degli edifici pubblici.
In ultimo ritengo, tenuto conto anche del dibattito che c'è
stato nelle commissioni e poi in relazione al fatto che penso tutti
i Consiglieri avranno avuto modo di vedere il piano e quindi di
rilevare gli aspetti che più interessano loro, per non stare a
dilungarmi in un'elencazione pedissequa di opere, volevo solo
annotare che il piano è corredato di 3 allegati: un allegato A, che
contempla le opere per le quali si intendono avviare gli studi di
fattibilità o la progettazione preliminare per 60 interventi;
l'allegato B dove ci sono elencate le opere per le quali è già
stata affidata la progettazione, ma che non possono fin da subito
essere comprese nel programma (41 interventi); l'allegato C,
questo, sì, è l'unico allegato per il quale la previsione
finanziaria c'è, si tratta di quegli interventi che hanno un
interesse regionale, che sono quindi finanziati dalla Regione, ma
che verranno realizzati da altri soggetti attuatori (ANAS, Comune e
cose varie), qui abbiamo un volume complessivo degli investimenti
pari a 82,366 milioni di euro, interessano interventi che
riguardano la direzione assetto del territorio, risorse idriche,
opere stradali e opere edili.
Questo è il quadro del piano triennale; volevo comunicare che
presenterò un emendamento, richiesto sulla base di quanto discusso
in III Commissione, il quale prevede di sostituire la pagina 4 del
programma regionale di previsione dei lavori pubblici con una nuova
tabella, che prende in considerazione meglio per quanto riguarda
gli interventi di cui all'allegato C, in quanto nel tabulato che
voi avete non risulta presente.
Président - Je déclare ouverte la discussion générale.
La parole au Conseiller Borre.
Borre (UV) - Intervengo come membro della III Commissione,
perché ritengo che sia per la legge n. 7 che per il piano triennale
ci sia stato un dibattito serrato, un confronto con l'Assessore e
con i suoi uffici, quindi ne siamo usciti con un documento
costruttivo.
Questo documento di programmazione triennale dei lavori giunge
all'esame del Consiglio con un paio di mesi di ritardo rispetto
agli anni passati. Si è infatti preferito attendere l'approvazione
della legge n. 7/2005 che introduce disposizioni concernenti la
programmazione, la realizzazione di opere pubbliche per il triennio
in corso, ma - fatto più rilevante - ha messo a disposizione
ulteriori risorse per rendere più coerente il documento nella parte
previsioni e realizzazioni per quanto riguarda la copertura
finanziaria.
L'atto che oggi siamo chiamati a discutere ritengo si possa
definire finalmente un vero programma triennale di previsione delle
opere pubbliche, che dà attuazione alle linee strategiche di
legislatura. Dico "finalmente", perché lungi da ogni polemica, ci
troviamo a gestire una situazione ordinaria, una situazione che non
deve più fare i conti con l'emergenza dell'alluvione 2000, una
situazione che ci permette di progettare il futuro della nostra
Regione, di pensare di finanziare quei lavori che insieme con le
grandi opere in via di definizione, definiranno le nuove
prospettive della Valle d'Aosta.
Prima di proporvi una riflessione sul documento, vorrei fare un
breve passo indietro per sottolineare come, oltre a qualche
difficoltà, qualche errore, qualche ritardo, il post-alluvione sia
stato gestito bene, garantendo un veloce ripristino della
situazione, seguendo nel contempo metodologie che offrono un
livello di maggior messa in sicurezza del territorio. Ed è proprio
la messa in sicurezza insieme al miglioramento della viabilità, al
recupero e alla realizzazione di nuove strutture sanitarie,
scolastiche o sociali, a costituire quelle che sono le linee guida
di questo piano, che fra l'altro potrà contare grazie alla legge n.
7/2005 su un'integrazione finanziaria consistente, un'integrazione
voluta per completare l'insieme dei lavori che erano stati lasciati
da parte per far fronte alle urgenze, derivanti dai danni provocati
dall'alluvione. In tema di interventi legislativi non può non
essere posto in evidenza che è in corso di esame delle commissioni
competenti la modifica della legge regionale n. 12/1996 in materia
di lavori pubblici. Le modifiche hanno lo scopo di rivedere e
aggiornare il processo di razionalizzazione dell'attività
amministrativa in materia di lavori pubblici, alla luce delle
esperienze maturate nell'applicazione della legge stessa e della
profonda evoluzione della normativa comunitaria e italiana in
materia.
Analizzando il programma triennale 2005-2007 si rileva come gli
interventi inseriti in fase di progettazione concretizzano alcune
delle principali linee di azioni da più parti auspicate, in
particolare per ciò che concerne la sicurezza del territorio dai
rischi idrogeologici, il miglioramento dell'efficienza, della
funzionalità e della sicurezza della rete stradale di interesse
regionale, il soddisfacimento delle esigenze di opere pubbliche o
di pubblica utilità nel settore degli edifici pubblici. Nel settore
delle infrastrutture idriche il documento di programmazione pone le
basi per l'organizzazione del servizio idrico integrato e, per
quanto riguarda i corsi d'acqua superficiali, l'obiettivo è di
garantire la tutela qualitativa e quantitativa del corpo
idrico.
Nel settore della viabilità regionale trovano attuazione gli
interventi diretti al miglioramento della sicurezza della rete
stradale regionale. Contrariamente alla lettura che qualcuno
vorrebbe dare degli interventi stradali, non si costruirà un km. di
strada in più. Gli interventi stradali previsti, che peraltro
rappresentano solo una parte non prevalente del piano, prevedono
infatti opere di protezione diretta del piano viabile e
l'eliminazione della criticità dei tracciati. Inoltre si tenderà ad
uniformare le strade regionali ad uno standard adeguato, con
priorità per quelle che collegano i capoluoghi dei Comuni con la
rete principale. In particolare, nell'ambito della sicurezza e dei
rischi idrogeologici, l'obiettivo è quello di garantire un livello
di sicurezza adeguato sul territorio rispetto ai dissesti di natura
idraulica e geologica e di tutelare gli aspetti ambientali connessi
alla difesa del suolo. Naturalmente, per meglio riuscire in questo
intento, è indispensabile svincolare la difesa del suolo dalla
cultura dell'emergenza, orientandola sempre più alla prevenzione e
alla ricerca dell'efficacia. Infine, in accordo con l'ANAS si
prevedono degli interventi per migliorare la sicurezza stradale in
corrispondenza delle inserzioni per gli svincoli per le valli
laterali.
Per quanto attiene agli edifici pubblici sono previsti
prioritariamente interventi di messa a norma e di miglioramento
della funzionalità degli edifici di proprietà regionale. Altri
interventi tendono al soddisfacimento dei bisogni primari della
Regione, come ad esempio la realizzazione della "RSA" in Regione
Gotrau, la realizzazione presso il Presidio ospedaliero di Aosta di
reparti di endoscopia, dialisi, nefrologia, nuovo corpo di fabbrica
comunemente denominato "triangolo", costruzione del parcheggio
pluripiano in zona "F8bis", costruzione di edificio da adibire a
collegio con annessa palestra a servizio dell'IPRA di Châtillon,
realizzazione di una sede per il distaccamento dei Vigili del fuoco
professionisti in bassa Valle, realizzazione di un poligono da tiro
provvisorio.
Alla luce di queste osservazioni, ritengo perciò che il piano
portato in aula dall'Assessore Cerise costituisca la giusta
risposta ai bisogni della nostra Regione, prevedendo interventi in
grado di rispondere alle esigenze e alle criticità attuali, ma
soprattutto di offrire le giuste garanzie per supportare quelli che
saranno gli sviluppi socioeconomici della Regione.
Président - La parole au Conseiller Tibaldi.
Tibaldi (CdL) - Indubbiamente l'insieme delle opere pubbliche
che vengono realizzate da un ente come la Regione ha una sua
notevole e pesante importanza per quanto riguarda, da un lato,
l'economia locale, perché la realizzazione di opere pubbliche
costituisce un aspetto virtuoso, un volano per le numerose imprese,
i professionisti, l'indotto che viene coinvolto nella realizzazione
delle medesime; d'altro lato, costituisce una risposta alla
comunità locale per far fronte alle esigenze della medesima, quindi
per rendere più fruibile e sicuro il territorio, per garantire la
funzionalità di servizi importanti come l'approvvigionamento idrico
o lo smaltimento dei reflui.
Diciamo che questo programma regionale di previsione, come
quelli che lo hanno preceduto negli anni addietro, ha una sua
valenza finanziaria di tutto rispetto, l'Assessore lo ha ricordato,
quasi 300 milioni di euro, di cui però solo 100 milioni sono in
disponibilità effettiva nel triennio...
(interruzione dell'Assessore Cerise, fuori microfono)
... e 100 dilazionati, sì, per un numero di interventi elevato,
240. Si tratta di interventi corposi, di un'opera monumentale che
corrisponde a questa fascicolazione cartacea che ci viene proposta,
comprendente tutto un insieme di schede dettagliate sui singoli
lavori che si vogliono realizzare o che sono in corso d'opera o in
previsione.
C'è da dire - più volte lo abbiamo sottolineato - che sovente si
evidenziano vistosi scostamenti fra la programmazione che oggi
siamo chiamati ad approvare e l'esecuzione, ovvero ciò che si
idealizza o quello che si vorrebbe realizzare entro determinati
tempi con determinate risorse e secondo determinate modalità,
spesso è in distonia con quello che effettivamente si riesce a
realizzare, e questo ha diverse motivazioni. Questa "lentezza di
esecuzione", queste calendarizzazioni più lunghe del previsto,
questi intoppi di procedura di appalto o perizie suppletive,
procedure di appalto nell'individuazione delle imprese che vanno a
realizzare le opere o nell'individuazione dei professionisti che
devono progettare o collaudare i lavori comportano una lentezza
burocratica che appesantisce il sistema e rallenta l'immediata
fruizione da parte della comunità di certe opere pubbliche
fondamentali, come quelle qui contenute, e d'altro canto
appesantisce il lavoro di chi è impegnato nella realizzazione delle
stesse.
La prima considerazione che facciamo è che sarebbe opportuno
ridurre questi "vistosi scostamenti" fra programmazione ed
esecuzione, al fine di rendere più efficace l'azione
amministrativa. A tal fine sollecitiamo una revisione della legge
n. 12/1996 che ha dimostrato tutti i suoi limiti e che è una delle
cause di questi rallentamenti. Sappiamo che c'è una bozza "in
itinere", sarà quanto prima esaminata dalle commissioni ed è
auspicabile che nella sua formulazione rivista ed aggiornata tale
legge dia una effettiva risposta ai problemi emersi in questi quasi
10 anni di sua applicazione.
Ci sono poi delle opere importanti che hanno costituito il
"fiore all'occhiello", o meglio le proposte innovative di Giunte
precedenti anche diversi anni fa... mi viene in mente l'acquedotto
del Monte Bianco, che sono poi cadute nel dimenticatoio. Questa
opera poteva essere un grande intervento per far fronte ad
eventuali e neppure così distanti dalla nostra piccola realtà
carenze idriche che possono riguardare la comunità; ricordo che
vennero addirittura fatti degli audiovisivi di grande effetto
scenografico, e non solo, ma poi, al di là di tutta questa
costruzione molto virtuale, non abbiamo visto fare passi in avanti!
In compenso c'è sempre stata una grande progressione in quella che
è stata l'infrastrutturazione viaria nell'ambito del nostro
territorio, forse talvolta anche eccedendo nella costruzione di
strade, dove non c'erano tutte quelle necessità di asfaltare zone
che potevano essere risparmiate all'arrivo un po' selvaggio
dell'uomo in ambienti incontaminati.
Per quanto riguarda la compatibilità finanziaria, voglio
ricordare che il collega Lattanzi rifiuta di esprimere una
compatibilità finanziaria di un monumento finanziario di questo
tipo, senza aver avuto la possibilità di verificare progetti,
proposte, preventivi. Sono questioni che attengono a chi ha il
contatto con la materia quotidiano, ma ci sembra paradossale che la
II Commissione, che ha 7 Consiglieri regionali, che si trova di
fronte a un faldone di questo tipo, possa esprimere "tout court"
una compatibilità finanziaria sì o no secondo una logica di
schieramento, cioè siamo di maggioranza... votiamo sì, siamo di
minoranza... ci opponiamo! Penso che l'atteggiamento del collega
Lattanzi sia stato quanto mai prudente e motivato e dal nostro
punto di vista lo condividiamo fino in fondo.
È vero quello che diceva il collega Borre, che il post-alluvione
è stato gestito bene, rendiamo merito a chi lo ha gestito, salvo
alcuni episodi che sono poi stati oggetto di cronaca giudiziaria
all'esame della Magistratura competente; però non dimentichiamo che
la gestione del post-alluvione ha visto un esborso da parte dello
Stato anche attraverso la Protezione civile di quasi 1.000
miliardi, purtroppo con una certa semplicità questa attenzione
dello Stato nei confronti della Regione, prima, con un Governo di
Centro-Sinistra, poi, con un Governo di Centro-Destra, viene a
nostro avviso troppo facilmente dimenticata! Oggi, analogamente, se
determinati interventi si possono realizzare lungo l'arteria
principale della "SS 26" e lungo il fondovalle per risolvere e dare
maggiore flessibilità e fluidità a certi nodi viari importanti,
anche qui c'è da sottolineare un importante intervento finanziario
dell'ANAS. Naturalmente queste rotonde ben vengano, la filosofia
delle rotonde è approdata forse un po' tardi nella nostra Regione,
però abbiamo visto che l'installazione, la realizzazione di questi
sistemi ha permesso di evitare incidenti e quindi di rendere il
traffico veicolare più fluido.
Per quanto riguarda il nostro giudizio complessivo, non vogliamo
assolutamente denigrare la validità di determinati interventi
pubblici, che sono quanto mai necessari per ammodernare e
migliorare i vari servizi all'interno della nostra Regione, a
partire dai trasporti, però penso che di fronte a queste obiezioni
che ci sentiamo di replicare oggi, come peraltro abbiamo già
presentato negli anni addietro, il nostro voto di astensione è
quanto mai giustificato anche in questa occasione.
Président - La parole au Conseiller Riccarand.
Riccarand (Arc-VA) - La relazione che ha fatto l'Assessore
Cerise su questo piano lavori è stata estremamente scarna, non ha
dato alcun elemento di conoscenza al Consiglio rispetto alle
caratteristiche di fondo di questo piano lavori, soprattutto in
presenza di un piano di una portata così importante: l'importo è il
più notevole che sia mai stato portato in approvazione in Consiglio
regionale! Poi manca totalmente anche l'informazione al Consiglio
sulle novità di questo piano rispetto ai piani precedenti, e ci
sono delle novità che non sono di poco conto, in particolare il
fatto che parte integrante del piano quest'anno siano gli allegati
A, B, C in conseguenza della legge n. 7/2005, con tutte le
conseguenze che questo comporta in termini di copertura o non
copertura di spese, in termini di realizzazione e priorità di
queste opere rispetto ad altre, mentre prima così non era, perché
gli allegati, se anche venivano messi come documentazione, non
facevano parte del piano. Ci sono quindi delle novità importanti in
questo piano, a cui corrisponde un'illustrazione totalmente
silenziosa sugli aspetti caratterizzanti dello stesso.
È vero anche, come ha detto il Consigliere Borre, che questo
piano arriva in ritardo all'esame del Consiglio: normalmente lo si
discute ad aprile, adesso lo discutiamo a luglio. E come mai arriva
in ritardo? Arriva in ritardo perché si è voluto fare prima la
legge n. 7/2005, recante disposizioni concernenti la programmazione
e la realizzazione di opere pubbliche per il triennio 2005-2007,
cioè una legge fatta "ad hoc" per dare un certo taglio a questo
piano lavori.
Il primo problema molto grosso di questo piano che voglio
evidenziare è che è in contrasto con la legge n. 7; avete fatto di
corsa la legge n. 7, avete voluto mettere un cospicuo finanziamento
nella stessa, ma poi non ritroviamo questi fondi all'interno del
piano lavori. Posso fare degli esempi molto precisi. Capitolo
51300: opere stradali di interesse regionale; avevamo nel bilancio
di previsione 2005-2007, approvato a dicembre dal Consiglio, una
disponibilità nel triennio di 30,650 milioni di euro. Con la legge
n. 7 si è detto: "questi fondi non sono sufficienti, dobbiamo
introdurre altri fondi", quindi è stato fatto un cospicuo
finanziamento con la legge n. 7 che poi, con la specifica
deliberazione di Giunta, la n. 1180/2005 è stato assegnato ai vari
capitoli; in particolare 44,564 milioni di euro sono stati
assegnati al cap. 51300. Se come vediamo dalla deliberazione si
incrementa il capitolo 51300 di 9 milioni nel 2005, 19 milioni nel
2006, 15 milioni nel 2007 per un totale di 44,565 che sono in
incremento, il totale del capitolo disponibile per il piano lavori
è di 75.214.000,00 euro. Ricordo anche che questi incrementi
previsti dalla legge n. 7 non possono essere utilizzati per altri
settori dei lavori pubblici, l'articolo 1 della legge n. 7 dice
chiaramente che questi incrementi sono finalizzati al programma
triennale 2005-2007. Allora perché la disponibilità finanziaria
dichiarata in questo programma invece di essere di 75 mila o
comunque di copertura totale della spesa, è di 45,821 milioni di
euro? Mancano 30 milioni di euro nel triennio, quindi metà degli
interventi sono dichiarati senza disponibilità finanziaria perché
non si utilizza neanche il fondo che era a disposizione!
Se poi facciamo il ragionamento anche solo sull'anno 2005, senza
fare il discorso del triennio, siamo sempre allo stesso punto:
capitolo 51300, avevamo una disponibilità nel bilancio di
previsione di 6,820 milioni di euro, con la legge n. 7 e con la
deliberazione n. 1180 si sono messi altri 9,2 milioni, arriviamo a
un totale di 16,020 milioni di euro; poi il programma regionale di
previsione dichiara che per il 2005 la disponibilità è di soli
3,768 milioni di euro, che è un importo addirittura inferiore
all'incremento che la sola legge n. 7 aveva stabilito... di 9
milioni di incremento oltre quelli che c'erano già, ne ritroviamo
solo 3,768 milioni. Dove sono stati dirottati i fondi reperiti con
particolare urgenza dalla legge n. 7, che è stata fatta rapidamente
per modificare un bilancio di previsione che avevamo appena
approvato, è misterioso e spero che l'Assessore ci dia nella
replica qualche elemento di conoscenza. Ho fatto un discorso sul
capitolo 51300, ma si potrebbe fare lo stesso discorso su tutta
un'altra serie di capitoli, cioè il meccanismo è sempre lo
stesso.
Oltretutto l'Assessore ci ha detto, e lo aveva detto anche
quando avevamo discusso la legge n. 7/2005, che quella legge
urgente era stata fatta per ridurre la discrepanza fra la reale
disponibilità di risorse finanziarie e l'insieme delle opere
programmate. Se andiamo a vedere come si è ridotta la discrepanza,
vediamo che non si è ridotta, perché prima l'Assessore ci ha detto:
"quest'anno abbiamo un bilancio di previsione che ammonta a 292
milioni di euro e abbiamo una disponibilità nel triennio di 192
milioni di euro"... già, ma questo senza gli allegati, e in
particolare l'allegato C, ma l'emendamento che lei ci presenta
all'allegato C ci porta ad un impegno di spesa di 163 milioni di
euro, che sono da aggiungere ai 292, con una copertura per il
triennio che è di soli 26 milioni di euro! Quindi, solo andando a
prendere la prima parte del piano, l'allegato C, abbiamo una spesa
prevista di 455 milioni di euro, rispetto alla disponibilità di 218
milioni di euro. Allora la discrepanza invece di ridursi, come
doveva da legge n. 7, è aumentata: abbiamo più del 50% - molto di
più, perché non ho ancora fatto il discorso sugli allegati A e B -
delle opere contenute in questo piano che non hanno copertura
finanziaria. Primo elemento, quindi: contrasto con la legge n.
7.
Secondo elemento - è un discorso che avevamo già fatto in
passato, ma ribadiamo - questo non è un documento di
programmazione, questa è un'elencazione molto ampia di opere. In
questo programma, se teniamo presente la parte prima, gli allegati
A, B, C, sono elencati ben 371 interventi. Ora è un elenco che
sicuramente non si realizzerà nel triennio, sicuramente siamo fuori
dalla portata realizzativa e finanziaria del triennio, quindi è un
documento che non è di programmazione, cioè non ci sono scelte
prioritarie che dovrebbero caratterizzare e che secondo la legge
iniziale dovevano caratterizzare il programma lavori. Dovevano
essere fatte delle scelte e non tutto quello che viene richiesto da
alcune "lobbies" o da alcuni Comuni viene inserito all'interno di
questo programma lavori. Questo non è un programma triennale, ma un
elenco foltissimo di opere che richiederanno 20 anni per essere
realizzate, sono 371 interventi, la spesa prevista è
elevatissima!
Terzo elemento: si tratta di un elenco di lavori che, anno dopo
anno, diventa sempre più elefantiaco e generatore, esso stesso, di
una spesa che diventa sempre più incontrollabile. Ora, dai 285
interventi nel piano dello scorso anno, adesso saliamo a 371: basta
fare la somma di tutti gli interventi arriviamo a 371. Nel piano
dello scorso anno 2004-2006, se facevamo la somma del piano vero e
proprio e anche andando a calcolare l'allegato che non faceva parte
integrante del piano, potevamo attestarci sulla spesa attorno ai
350-400 milioni di euro. In questo piano la spesa esatta non è
quantificabile, perché l'allegato A e l'allegato B, salvo poche
eccezioni, non hanno una quantificazione di spesa, ma già soltanto
con la parte principale più allegato C arriviamo a 455 milioni di
euro!
Anche con larga approssimazione, siamo dunque di fronte a un
piano che comporta una spesa abbondantemente superiore ai 500
milioni, probabilmente superiore ai 600 milioni di euro
nell'insieme di tutto questo piano, con una copertura finanziaria
che è quella che troviamo nelle tabelle: 192 se teniamo presente la
tabella iniziale, 218 se teniamo presente la tabella con
l'emendamento, quindi 218 rispetto a un onere di spesa che si
aggirerà sui 600 milioni di euro previsti da questo piano! Qui si
evidenzia l'altro aspetto fortemente negativo della legge n. 7,
perché avevamo criticato l'inserimento nel piano degli allegati A,
B, C, in quanto in questo modo andiamo a rigonfiare il piano, a
creare delle aspettative, dei vincoli, degli obblighi rispetto a
tutta una serie di opere, che poi si dovranno realizzare, ma che
comportano una spesa ma non hanno la copertura della stessa! In
particolare, inserire nel piano l'allegato A, che ha come titolo
"Opere per le quali si intende avviare gli studi di fattibilità o
la progettazione preliminare", quindi inserire opere per cui non
c'è ancora il progetto preliminare vuol dire farle diventare parte
integrante del piano, vuol dire andare a creare un meccanismo che
non si fermerà più, vuol dire mettere in moto una spesa ingente che
è senza controllo. La cosa non è di poco conto perché nell'allegato
A ci sono 60 interventi, che non sono quantificabili, ma che
sicuramente qualsiasi minimo ragionamento a spanne porta a una
previsione di spesa sicuramente superiore ai 100 milioni, se non ai
200 milioni di euro! Evidentemente la domanda è: ma che senso ha
avviare questi studi di fattibilità, quando non c'è la
disponibilità finanziaria per realizzare queste opere e non c'è
neanche per realizzare altre opere già con progetti
preliminari?
C'è poi un altro elemento molto forte di contraddizione. La
legge che sta alla base del piano lavori prevede che siano inserite
nel piano lavori solo le opere per le quali c'è almeno l'incarico
di progettazione preliminare; qui, invece, è stato inserito
l'allegato A in cui non c'è neanche l'incarico per il progetto
preliminare, c'è solo l'intenzione di affidare lo studio di
fattibilità, quindi si va ad innescare un meccanismo di spesa che
diventa incontrollabile. Il piano lavori diventa sempre più non uno
strumento di programmazione nel triennio, ma un contenitore molto
vasto in cui via via che passeranno gli anni alcune opere si
realizzeranno, altre opere che sono ritenute meno interessanti o su
cui c'è una spinta inferiore, verranno accantonate. È purtroppo uno
snaturamento completo del meccanismo di programmazione che dovrebbe
caratterizzare questo piano.
Vorrei ancora fare una considerazione, anche per evidenziare
delle contraddizioni che emergono anche rispetto alla descrizione
dei singoli interventi, per dire come questo piano è poco
programmatorio, poco pianificatorio, molto elastico e che non dà
alcun elemento di certezza e coerenza rispetto alla sua
realizzazione. Ad esempio, a pagina 70 c'è la scheda
sull'intervento per la discarica regionale, IV lotto, parte I; è
un'opera, questa, urgentissima, che comporta una spesa di 4,425
milioni di euro, però anche calcolando tutte le disponibilità in
tutto il triennio non c'è la disponibilità per realizzare questa
opera... quindi un'opera così urgente per la quale non si prevede
neanche la disponibilità entro il 2007!
Il parcheggio pluripiano "F8bis", lì, la cosa è più complicata,
perché oltre al finanziamento della Regione c'è quello dello Stato,
del Comune, quindi c'è un concorso, si dice che si mette nel piano
ancora una volta quest'opera, però con la nota: "accordo di
programma con il Comune di Aosta in fase di perfezionamento"... ma
ormai sono 2 anni che sentiamo parlare di questo accordo di
programma in fase di perfezionamento... anche qui, è un'opera
inserita nel piano lavori, ma la cui realizzazione è a tempo
indeterminato!
La riqualificazione ambientale di Via Festaz, anche questo è un
intervento di cui si parla da molto tempo. A parte la curiosità che
quest'anno cambia la classificazione dell'intervento, lo scorso
anno era indicato nel piano come un intervento di adeguamento,
quest'anno è classificato come un intervento di nuova
realizzazione: è sempre lo stesso intervento, c'è una leggera
variazione nella spesa perché nel 2004 costava 1,850 milioni di
euro, adesso nel 2005 la previsione è 1,500 milione di euro. Lo
scorso anno era previsto che i lavori iniziassero nel 2005,
quest'anno si dice che i lavori inizieranno nel 2006 con solo 200
mila euro nel 2006, quindi praticamente sarà forse nel 2007 o
chissà quando! Uno slittamento da rimarcare, questo è uno dei pochi
casi in cui c'è il progetto definitivo, eppure non viene
programmata la realizzazione neppure nel triennio! Altra curiosità,
a pagina 36: "sistemazione area parcheggio per la funivia
Aosta-Pila". Dal 2004 le schede ci dicevano che c'era già
l'esecutivo in corso di elaborazione, adesso nella scheda 2005 ci
viene detto che c'è il preliminare in corso di elaborazione, quindi
invece di andare avanti, siamo tornati come gamberi...
indietro!
Ho fatto solo alcuni esempi, ma queste schede sono piene di
contraddizioni, che non indicano un percorso lineare per cui c'è un
programma, ci sono delle scelte, si va avanti in modo coerente e si
arriva alla realizzazione di quanto è qui inserito in tempi
prioritari rispetto ad altre opere che arriveranno dopo... no!
Questo è un contenitore da cui si pesca in modo indiscriminato.
In conclusione, si tratta di un piano che è in contrasto con la
legge n. 7/2005, che contiene un elenco eccessivamente ampio di
opere da realizzare, un piano privo di un'adeguata copertura
finanziaria, non un programma vero e proprio, ma un contenitore da
cui si pescherà nei prossimi anni, realizzando alcune opere e
accantonandone molte altre!
Il nostro giudizio su questo documento è un giudizio fortemente
negativo.
Si dà atto che, dalle ore 17,04, presiede il Vicepresidente
Nicco.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Vorrei cominciare con lo smitizzare questo piano
così straordinario, così pingue, così gonfio da farlo diventare una
specie di "primizia", perché basta confrontarsi con il piano del
1999... c'erano molti più soldi! Allora perché adesso ci si trova
di fronte a tutta una serie di opere che sembrano un elenco del
"libro dei sogni" quasi improvvisamente?
Aveva detto bene il collega Borre: riprendiamo un cammino che si
era interrotto con l'alluvione. L'alluvione ha generato una sorta
di dicotomia per quanto riguarda gli investimenti: da un lato,
aveva congelato nuovi investimenti sul territorio; dall'altro,
aveva dato una corsia preferenziale impinguando la spesa alle opere
che erano state danneggiate o si connettevano con la messa in
sicurezza del territorio a seguito degli eventi alluvionali. Vi
ricordo che la spesa collima, perché sono stati spesi 480 milioni
di euro in 5 anni, circa 200 miliardi l'anno, vale a dire più di
quello che spendiamo nel piano triennale annualmente. Ribadisco che
basta tornare indietro, andarsi a prendere i piani triennali o gli
investimenti delle opere pubbliche di pre-alluvione, ci si accorge
che erano molto più grossi di questo.
Non è vero che manca una pianificazione, questo lo voglio dire.
Cosa si è fatto? Si sono cercati dei programmi recuperando i vecchi
progetti che erano rimasti fermi nel periodo dell'alluvione. Certo,
se si dà una lettura citando gli interventi, è chiaro che uno può
anche dare una lettura di interventi "a pioggia", come qualcuno ha
detto, per le "lobbies", il Comune, sempre questo clima di
streghe... invece non è così! Se prendiamo ad esempio la viabilità,
non si prevede un km. di strada regionale in più; si prevede invece
l'adeguamento di strade regionali che sono quelle che erano state
fatte dal "compagno Manganoni", quando ancora le strade si facevano
con la giacca davanti e la pala meccanica dietro. Adesso quelle
strade sono insicure e impercorribili con i mezzi pubblici, per cui
bisogna metterle in sicurezza e questo si sta facendo. Quando si
leggono questi interventi, non è che si parla di una strada
regionale, ma si parlerà delle strade che devono essere fatte, e
questo può sembrare un elenco.
Vogliamo andare a parlare della messa in sicurezza del nostro
territorio? C'è sempre una preoccupazione da parte della "Casa
delle Libertà" sugli investimenti che devono generare ricchezza,
che devono giustamente rendere competitiva questa Regione; non so
se avete presente gli scenari per quanto riguarda la sicurezza di
questo territorio... Se andiamo a mettere la carta dei rischi
idrogeologici e andiamo a sovrapporla sulla carta delle
infrastrutture, ci accorgiamo che i 3/4 delle infrastrutture sono
in zone di pericolo; oggi, una nevicata di un certo tipo, impone la
chiusura della strada per il Breuil o per Cogne, con anche grossi
problemi di operatività perché nel caso dell'emergenza l'operatore
non lo puoi far lavorare in quelle condizioni. Allora tutta una
serie di interventi che sembrano "a pioggia", ma in realtà cercano
di dare delle risposte a quelle che sono state individuate delle
urgenze. Si può sindacare, perché qui salta fuori qualcuno che
dice: "siete intervenuti lì perché c'è il Sindaco che vi è più
simpatico", ma sono logiche, queste, che non sono sempre così
paganti, perché in realtà le priorità vengono fatte dagli uffici
della Regione al di là di simpatie o antipatie!
Analogo discorso quando si parla, qui, che sono tutti contenuti
nell'allegato C: mi riferisco alla questione delle rotonde...
certo, se andiamo a leggerle come tali vediamo 18 rotonde, quasi 40
miliardi, sembra una grande cosa, ma in realtà è un unico
programma. Proprio oggi mi è arrivata la notizia che l'ANAS ha
approvato questo programma, quindi finalmente faremo la conferenza
con i Comuni, diremo loro di andare avanti con la progettazione
esecutiva e trasferiremo i soldi. Nell'arco di questi 3 anni spero
di poterle realizzare. Questo mi sembra un esempio di
sussidiarietà, non le facciamo noi queste cose, le abbiamo
programmate, le abbiamo concordate con gli altri enti e adesso le
facciamo fare ai Comuni.
Questo è un piano che ha un impatto economico importante; in un
momento come questo mettere queste risorse sul mercato significa
venire in aiuto al settore edile - qui devo ringraziare il collega
Marguerettaz che nonostante le sue infinite decurtazioni di cui
sono oggetto, in questo caso ha assicurato le risorse nel momento
in cui si è predisposto la legge n. 7 - che ha dei grossi problemi,
parte dei quali dovuti alla legge n. 12 che adesso verrà
riaggiornata, ma la legge n. 12 se non ha una garanzia di
finanziamento, è sterile! Oggi un imprenditore ha di fronte uno
scenario chiaro, nel senso che noi possiamo dire: "guardate, l'anno
prossimo, di fronte a una programmazione che prevede investimenti
per 600 miliardi, abbiamo questi miliardi, voi dovete sapere che se
si può mantenere come abbiamo cercato di farlo con questa
pianificazione finanziaria, voi avete una prospettiva di
investimenti, di consolidare le vostre aziende".
Aver focalizzato meglio la disponibilità finanziaria e aver
disegnato anche gli scenari degli investimenti in maniera più
definitiva per quanto riguarda settore per settore, significa dare
delle opportunità alle imprese, soprattutto quelle imprese che
hanno una specializzazione, nel senso che si può capire che,
comunque sia, l'edilizia resta ancora un settore per rapporto agli
altri sicuramente meno importante, perché ci sono dei lavori che
consumano molto del finanziamento. Nel caso della viabilità e della
messa in sicurezza delle strade, su 5 milioni di euro può
immaginare 4 o 5 e quindi diverse opportunità per le imprese.
È vero quello che ha detto il collega Tibaldi, ma anche qui lo
abbiamo scritto nel "PREFIN", lo abbiamo ribadito, uno degli
obiettivi che si è dato l'Assessorato è quello di accorciare quella
distanza che c'è fra ideazione dell'intervento, progettazione,
appalto a realizzazione; però, anche qui, giocano una serie di
incognite, è chiaro che quando un'impresa fallisce, questo genera
tutta una serie di ritardi o quando si aprono certi contenziosi ci
sono delle procedure che non sono risolvibili solo nel tavolo
politico, anzi il tavolo politico è praticamente escluso, i
procedimenti passano attraverso le strutture e i custodi dei
progetti, vale a dire i coordinatori del ciclo, i direttori dei
lavori...
Le opere importanti sono traslate, anche qui, in un programma
che adesso la Giunta andrà a definire, quello delle grandi opere;
una piccola notazione: l'acquedotto del Monte Bianco forse è
superato come progetto, ma è stato superato perché nel frattempo
sono state fatte altre scelte. L'acquedotto del Monte Bianco deve
portare l'acqua dal Monte Bianco a Quart, la scelta che è stata
fatta da questa comunità montana è stata quella di cercare dei
segmenti di alimentazione che andassero nei loro bacini di
produzione. Aosta, Saint-Christophe sono alimentati dall'acquedotto
della cosiddetta Comunità montana Monte Emilius, che prende però in
un'area di una terza Comunità montana, quella del Grand Combin.
Bisogna tenere conto che il progetto originario prevedeva una
captazione in Val Ferret e poi delle subcaptazioni che arrivavano
nella zona più bassa della Val Ferret e parte della Val Veny;
adesso molte di queste acque sono state captate per l'alimentazione
della zona di Courmayeur e non solo, da una parte, ma non
dimentichiamoci anche per la produzione di acque minerali. Forse se
allora aveva un senso, oggi la quantità di acqua che si porterebbe
giù non è più tale da giustificare un investimento come quello
dell'acquedotto del Monte Bianco, sperando che i cambiamenti
climatici non ci prosciughino i nevai. La scarsa illustrazione, di
questo faccio un "mea culpa", non sono andato oltre un certo
dettaglio per non annoiarvi.
Per quanto riguarda le novità, sono delle parziali novità. Anche
qui, se andate a vedere il piano triennale degli anni precedenti,
quegli interventi che abbiamo messo nell'allegato A e forse anche
nell'allegato B si trovavano negli anni precedenti in una maniera
molto meno chiara, si chiamavano: "interventi in fase di studio".
Qui, invece, li abbiamo voluti focalizzare meglio, e secondo me
questa è stata una scelta che va nella logica della trasparenza,
perché avviare degli studi di fattibilità vuol significare di fare
degli accertamenti se un'opera è il caso di farla o meno, cosa che
non si è mai preso in considerazione di fare. La legge n. 12, è
vero, collega Riccarand, dice che per essere inserite nel piano
triennale delle opere pubbliche ci vuole il progetto preliminare,
ma si è proprio voluto evitare questo perché quando tu sei già al
progetto preliminare, vuol dire che hai già messo in moto la
macchina quasi in un punto di non ritorno, subito dopo c'è il
progetto esecutivo e poi il definitivo. Qui si è voluto disegnare
degli scenari sui quali si fanno degli approfondimenti.
Sulle contraddizioni fra legge n. 12 e legge n. 7... abbiamo
fatto la legge n. 7 con la quale si è andati a coprire una mancanza
della legge n. 12. La legge n. 7, che prevede questi allegati, lo
prevede perché la legge n. 12 non lo prevedeva, quindi non c'è
antitesi, ma complementarietà fra le due norme! E poi citare
"F8bis", Via Festaz, piazzale delle funivie, è un po'
semplicistico, perché la "F8", l'accordo di programma, non è una
colpa nostra, è che qui si è continuamente variato un impianto
progettuale con l'andare avanti con i tempi, perché lo stesso
parcheggio pluripiano rispetto a un progetto originario è stato
aumentato. Poi è arrivata la necessità di dare in disponibilità
alla società "Pila" delle aree sufficienti a consentire di occupare
il terreno per poter rifare la cabina da una parte e di darle altri
parcheggi per poter realizzare l'"F8", in quanto nel momento che si
scava per fare il parcheggio, si sottrae un'area di parcheggio a
servizio della funivia... anche qui, si è dovuto andare a reperire
delle altre aree, fare un accordo di programma aggiuntivo con il
Comune di Charvensod e addirittura con il Comune di Jovençan. Il
cambio di denominazione di Via Festaz è dovuto al fatto che il
Comune di Aosta ha cambiato la denominazione. Adesso dovremmo avere
concluso questa fase di accordi di programma, naturalmente non con
reciproca soddisfazione, ci sono delle pieghe di amarezza in un
punto o nell'altro, ma se si dice "un accordo", questo presuppone
di perseguire un obiettivo e ognuno rinuncia a quello che vuole. La
"F8" è interamente finanziata, qui giustamente c'è un concorso da
parte dello Stato, il resto è stato messo dall'Amministrazione
regionale.
Per quanto riguarda le alchimie finanziarie che sono state
richiamate con queste deliberazioni, non ho alcun pudore a dire che
sono preso alla sprovvista, perché questo è un aspetto finanziario.
Su questo programma c'è una valutazione positiva da parte
dell'Assessorato delle finanze, di conseguenza vuol dire che le
risorse sono state destinate. Ne avevamo parlato in commissione, mi
sembrava che certi dubbi dovessero essere risolti con
l'acquisizione di quelle deliberazioni, ma lascio al collega
Marguerettaz l'intervento su questo punto.
Ribadisco che questa è una buona programmazione, è una
programmazione che tiene conto di programmi fra di loro omogenei e
che possono dare delle risposte a delle criticità di questa
Regione. Giustamente occorre fare uno sforzo per renderli più
celeri ed ecco perché c'è la scelta di utilizzare in pieno la
disponibilità e le potenzialità degli enti locali, perché uscire
dalla logica del "facciamo tutto noi, ma utilizziamo anche loro",
quindi trasferire loro le risorse là dove loro sono più avanti di
noi, in modo da attuare questo programma nei tempi che sono attesi
da parte della comunità valdostana.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ad integrazione di quanto detto dal collega
Cerise, se ho capito bene quanto evidenziato dal collega Riccarand
in merito alle risorse, mi pare che le cifre evidenziate che a
seconda dell'analisi erano in contraddizione, erano sui 290 milioni
da un lato e i 190 contenuti come risorse finanziarie. Se così è,
sono due cose fra di loro collegate, ma non dal punto di vista
finanziario, perché da un lato abbiamo la sommatoria dei costi
delle opere che danno un totale; l'aspetto finanziario e la
copertura sono adeguati agli stralci funzionali previsti nel piano
lavori. Se un'opera ha una durata decennale o quinquennale,
ovviamente si procede per stralci, non è che viene progettata una
strada e quando mancano i soldi la strada si interrompe; ci sono
degli stralci funzionali rispetto al rifacimento della strada, per
cui ci sarà il rifacimento dal km "X" al km "X+" e questo stralcio
è finanziato. Il costo dell'opera è il costo totale.
Questo piano lavori non è un pertanto piano che permetterà
all'Amministrazione regionale di andare avanti finché ci sono i
soldi, e quando non ci sono più si interrompe, ma esiste, in questo
piano lavori, una copertura adeguata rispetto agli stralci
funzionali previsti nel piano stesso. Pertanto non c'è questa
criticità, ma c'è una ponderazione rispetto all'arco temporale del
piano lavori e rispetto agli stralci funzionali che sono stati
previsti dalle strutture. Non c'è quindi alcuna contraddizione: da
un lato, c'è il costo totale delle opere che tiene conto di tutto
il percorso; dall'altro, gli stralci funzionali previsti nel piano
lavori.
Si dà atto che, dalle ore 17,35, riassume la presidenza il
Presidente Perron.
Président - La parole au Conseiller Riccarand, pour déclaration
de vote.
Riccarand (Arc-VA) - Approfitto della dichiarazione di voto per
puntualizzare alcune cose rispetto alle repliche dell'Assessore ai
lavori pubblici e dell'Assessore alle finanze. Intanto, rispetto al
fatto che questo non sarebbe un piano lavoro cospicuo, ma inferiore
come importi finanziari a quello del 1999, questa cosa non è
assolutamente vera, perché ho qui le tabelle rispetto al piano
lavori del triennio 1999-2001 approvato nel 1998, con un programma
di previsione con 20 milioni di euro nel 1999, 43 nel 2000 e 50 nel
2001, 113 milioni di euro...
(interruzione dell'Assessore Cerise, fuori microfono)
... parlo del programma di previsione, non del programma
operativo, che è un'altra cosa!
Noi siamo, in questo piano, a 218 milioni di euro, parliamo
della disponibilità finanziaria, non dell'importo totale, perché
per quanto riguarda quest'ultimo siamo sui 600 milioni di euro. Lei
ha parlato di 600 milioni di euro, del resto non può mica parlare
di 300 milioni di euro, perché qui abbiamo 300 milioni di euro, 292
milioni nel piano generale, più 163 milioni di euro nell'allegato
C, basta fare la somma dei 32 interventi dell'allegato C nel
triennio fanno 163 milioni di euro, quindi il totale fa 455
milioni...
(nuova interruzione dell'Assessore Cerise, fuori
microfono)
... è scritto così! Siamo in un ordine di grandezza che si
avvicina ai 500, forse anche di più, se teniamo presente l'allegato
A, l'allegato B e l'allegato C, quindi se teniamo presenti tutti
quanti gli allegati!
Per quanto riguarda la discrepanza, diceva l'Assessore
Marguerettaz del problema della discrepanza fra l'importo totale
delle spese dei lavori e le disponibilità finanziarie... sì, questo
è un discorso accettabile, ma la mia osservazione non era su questo
aspetto. La mia osservazione, per quanto riguarda la legge n. 7,
era sul fatto che si è fatto un finanziamento "ad hoc" aggiuntivo,
che poi non ritroviamo all'interno di questo programma triennale,
questa è la realtà. Le osservazioni che sono state fatte rispetto a
questi due punti le manteniamo, perché riteniamo che ci siano forti
discrepanze rispetto alla legge n. 7, ci siano contraddizioni
rispetto alla legge n. 12, che non sia questo un programma di
pianificazione e di programmazione degli interventi, ma
un'elencazione di opere, che sia un contenitore al cui interno si
andranno a pescare in modo indiscriminato, senza mentalità
programmatoria.
Questi sono i motivi per cui ribadiamo il nostro voto negativo
sul piano lavori.
Président - La parole au Conseiller Salzone.
Salzone (FA) - Questo è uno di quei momenti in cui, per
dichiarazione di voto, non sono ancora sicuro di quello che voterò,
anche perché nella III Commissione abbiamo avuto un lungo travaglio
e abbiamo esaminato sotto tutti i punti di vista questo piano
lavori, che secondo me ha degli aspetti positivi e li elencherò
subito.
Sono due gli aspetti fondamentali: il primo, è che questo piano
certamente è una spinta a rilanciare un settore dell'edilizia che
in questo momento si dichiara in crisi, 200 milioni di euro
all'anno nel triennio credo che possano soddisfare la categoria.
L'altro aspetto è che comunque c'è una serie di opere importanti
anche nei Comuni che richiedevano già da tempo una soluzione perché
erano ferme da parecchio tempo, quindi si va a soddisfare anche
alcune realtà locali dei Comuni che avevano una certa aspettativa:
questo, sotto l'aspetto dello slancio economico e finanziario,
sicuramente è un aspetto positivo.
L'aspetto che invece è conflittuale nella mia testa è il fatto
che si vanno a spendere cifre che quasi non riesco a pronunciare,
io che generalmente sono abituato a discutere con l'Assessore
Fosson di molto meno per risolvere problemi molto più importanti,
anche perché, comunque sia, 370 opere in un triennio non credo
siano realizzabili e questo credo lo sappia anche l'Assessore, ma
fermo restando che gli aspetti positivi li ribadisco, non sono qui
a contestarli. Il mio conflitto, dicevo, è proprio questo: stamani
e ieri parlavo di cose che avevano una risonanza quasi nulla, certo
invece oggi che parliamo di queste cifre anche i "media" ne
parleranno in abbondanza, ed è giusto perché sono risorse della
nostra Regione che verranno impegnate. Ripeto, è quello che ho
detto in commissione con il Presidente Borre, con cui ne abbiamo
discusso più volte, di questo problema: non so se il ruolo del
politico in questo caso deve indirizzarsi più verso il fatto che si
vanno a risolvere dei problemi, spendendo comunque tanto, rispetto
a un problema di coscienza che mi dice che si spende troppo per
risolvere problemi anche importanti, ma nell'economia dei problemi
che ci sono sul tappeto credo che una distribuzione migliore delle
risorse sarebbe opportuna!
Président - La parole au Conseiller Stacchetti.
Stacchetti (SA) - Trecento milioni di euro è una grossissima
somma, ma analizzando i vari bisogni si riduce poi in quasi poche
lire, tornando alle lire. I bisogni sono sempre tanti e ancora di
più i desideri e non sempre si riesce a soddisfarli. Da ciò
riteniamo comunque che questo programma sia da approvare, perché ha
individuato quelle opere indispensabili e inderogabili, quelle
opere di interesse pubblico che aspettano soluzione, e in questo
programma vediamo l'inizio nei vari anni.
È un programma non ottimo, ma buono, un programma che tocca vari
bisogni e varie necessità, dall'Ospedale ai piazzali,
dall'acquedotto a fognature e tante altre opere. Certo, vorremmo di
più, come in tante altre cose. Non siamo pienamente soddisfatti
perché ci sarebbe piaciuto vedere la data di inizio dei lavori del
marciapiede da Pont-Suaz a Gressan, un anticipo dei lavori
dell'ammodernamento della strada Gressan-Jovençan; altre opere,
naturalmente non elencabili in questo momento, saranno oggetto di
un altro elenco che sottoporremo a suo tempo all'Assessore.
Detto ciò, il nostro sarà un voto favorevole.
Président - S'il n'y a pas d'autres collègues qui souhaitent
intervenir, je soumets au vote l'acte avec l'amendement présenté
par l'Assesseur Cerise:
Emendamento
"La pagina 4 del programma regionale di previsione dei lavori
pubblici per il triennio 2005/2007 allegato alla deliberazione:
"Approvazione del programma regionale di previsione di lavori
pubblici per il triennio 2005/2007, ai sensi del secondo comma
dell'articolo 7 della l.r. 12/1996 e successive modificazioni" è
sostituita dalla pagina allegata".
Tabella
(omissis)
Conseillers présents: 29
Votants: 25
Pour: 22
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
