Classificazione
ASSISTENZA SANITARIA E OSPEDALIERA
Personale medico e paramedico
UNIONE EUROPEA E RAPPORTI INTERNAZIONALI



Oggetto del Consiglio n. 675 del 9 giugno 2021 - Resoconto
OGGETTO N. 675/XVI - Interrogazione: "Adesione al bando del
Fondo sociale europeo 2014/2020 volto all'accrescimento delle
competenze della forza lavoro attraverso la formazione continua in
favore del personale con qualifiche affini a quelle di
OSS".
Sammaritani (Presidente)
- Passiamo alla trattazione del
punto 18 all'ordine del giorno. Per il Governo risponde l'assessore
Barmasse.
Barmasse (UV) -
La prima interrogazione, "se sia stata
fatta una ricognizione sul personale assunto per comprendere se vi
sia unità di personale da riqualificare e in quale consistenza
numerica". Il dipartimento politiche sociali ha effettuato nei mesi
scorsi una ricognizione del personale assunto a tempo determinato o
indeterminato non in possesso della qualifica di OSS, cioè
operatori di base ADEST e affini, in servizio presso strutture
residenziali socio-assistenziali e socio-sanitarie che potrebbe
essere quindi riqualificato.
L'esito di tale ricognizione ha evidenziato una consistenza
numerica di 82 dipendenti potenzialmente riqualificabili, 28 a
tempo determinato e 54 a tempo indeterminato, di cui 7 in servizio
presso le strutture che fanno riferimento alle Unités des Communes
e al Comune di Aosta e 75 in servizio presso le strutture gestite
da operatori privati
Alla domanda "se sia stato preventivato di aderire al
summenzionato bando": come evidenziato nel testo
dell'interrogazione, il Dipartimento politiche del lavoro e della
formazione ha emanato l'avviso pubblico 21A per l'accrescimento
delle competenze della forza lavoro attraverso la formazione
continua, annualità 2021/2022, a valere sul piano operativo fondo
sociale europeo 2014-2020, la cui partecipazione è aperta a
qualsiasi impresa con almeno una sede operativa in Valle d'Aosta
mediante la presentazione di un progetto.
La finalità dell'avviso è quella di promuovere e agevolare la
realizzazione d'interventi formativi nelle imprese, pertanto ogni
impresa, in base alle proprie esigenze formative, può decidere di
utilizzare tale strumento presentando una proposta progettuale.
Tale progetto deve essere redatto su apposito formulario che,
unitamente alla richiesta di finanziamento e alle altre
dichiarazioni previste dall'avviso, deve essere caricato nel
sistema informativo SIS PREG 2014, a cura del legale rappresentante
dell'impresa stessa o mediante il tramite di un ente di formazione
accreditato in Valle d'Aosta nel settore "Formazione continua".
Il progetto deve prevedere attività di formazione per i
dipendenti e/o titolari dell'impresa beneficiaria.
La proposta progettuale deve rispettare i parametri formali,
tecnico formali e tecnici previsti dall'avviso e dalle schede
azione allegate allo stesso.
L'avviso prevede diverse finestre, ognuna delle quali è
considerata un procedimento unico, pertanto tutti i progetti
presentati entro una determinata scadenza vengono valutati
formalmente da parte degli uffici e tecnicamente da un nucleo di
valutazione.
Al termine di tale procedimento il dirigente della struttura
politica della formazione del dipartimento politiche del lavoro e
della formazione, con proprio atto approva gli esiti della
valutazione impegnando i fondi per il finanziamento pubblico dei
progetti ritenuti idonei e finanziabili.
Le scadenze previste dall'avviso 21A sono le seguenti: 10 giugno
2021, 8 luglio 2021, 9 settembre 2021, 4 novembre 2021, 20 gennaio
2022, 24 marzo 2022, 19 maggio 2022, 14 luglio 2022, 8 settembre
2022 e 3 novembre 2022.
L'atto di approvazione dei progetti, con i relativi allegati,
viene per ogni scadenza pubblicato nella sezione dedicata
all'avviso all'interno del sito istituzionale della Regione, nel
rispetto dei requisiti di trasparenza di pubblicità del
procedimento.
Si tratta quindi di un'opportunità per le imprese del territorio
che intendono accrescere le competenze del proprio personale
attraverso la formazione.
L'avviso presuppone quindi che siano le singole imprese ad
aderire all'avviso, presentando progetti, e non l'Amministrazione
regionale come richiesto dai proponenti l'interrogazione al punto
2.
Informo inoltre che il Dipartimento politiche sociali, in
collaborazione con il Dipartimento politiche del lavoro e della
formazione, sta attualmente rivedendo lo standard formativo di
riqualifica al fine di permettere la partecipazione delle imprese
all'avviso in questione per la riqualifica del proprio
personale.
Presidente -
Per la replica la parola al consigliere
Manfrin.
Manfrin (LEGA VDA) -
Assessore, però qui manca un dato,
cioè lei ci ha detto che non è competenza dell'Amministrazione
vedere se aderire o no. Noi abbiamo indicato una struttura ben
precisa nella nostra interrogazione, ovvero la struttura Maison de
repos J.B. Festaz.
Quindi siccome il problema è importante, lo abbiamo già
sollevato in quest'aula, ed è duplice, e approfitto di questo
momento anche per parlare del tema dell'occupazione, dobbiamo
renderci conto di una cosa: la struttura su cui ovviamente ci sarà
anche un intervento finanziario nella legge che andremo a discutere
domani, la struttura ha del personale assunto a tempo determinato
che non è in possesso delle qualifiche di OSS.
La struttura, ovviamente, è partecipata dalla Regione e c'è del
personale a tempo determinato che ha una situazione non definita
rispetto alla scadenza dei contratti. Lo abbiamo già detto la volta
scorsa, il rischio è che scadano i contratti, non vengano rinnovati
- a oggi sono stati prorogati solo fino a fine luglio mentre
potevano essere prorogati di nove mesi - e queste persone si
trovino a non poter più lavorare e, dall'altra parte, il servizio
all'interno della struttura peggiori a discapito degli utenti.
In questa possibilità, abbiamo verificato che con questo bando
il J.B. Festaz potesse aderire - dai calcoli che abbiamo fatto,
anche interpellando le strutture competenti - a costo
sostanzialmente zero, perché il costo della formazione viene pagato
interamente dal bando ottenendo uno scopo duplice: da una parte noi
riqualifichiamo il personale interno alla struttura e quindi
miglioriamo il servizio per gli utenti, dall'altra parte noi
andiamo a dare una formazione del personale che - finito, esaurito
il contratto a tempo determinato - se si trovasse ad affrontare un
percorso di ricerca del lavoro avrebbe una strada facilitata.
Quello su cui non ci ha risposto è proprio questo, cioè abbiamo
verificato che il J.B. Festaz potesse aderire a questo bando e
vorremmo una risposta. La consistenza numerica che noi abbiamo
stimato sui dipendenti interni - a tempo determinato per lo meno -
è di circa sette unità di personale, poi che tutti vogliano aderire
è altra questione, però noi tendenzialmente abbiamo fatto questa
stima. Ma, visto che è possibile, c'è la volontà da parte della
struttura di aderire a questo bando? Vogliamo sapere solo questo,
perché sarebbe sciocco perdere un'opportunità.
C'è una riqualifica a costo zero per il personale, c'è la
possibilità di migliorare il servizio per gli utenti di questa
struttura e c'è la possibilità di dare una qualifica a del
personale che rischia di trovarsi in mezzo alla strada da un giorno
all'altro.
Non sfruttare questa possibilità sarebbe assurdo. Quindi,
Assessore, probabilmente chi ha letto e ha compilato la risposta
non aveva visto il riferimento al J.B. Festaz ma noi l'abbiamo
scritto in maniera chiara che "Per mezzo del presente avviso è
possibile qualificare il personale attualmente assunto con
qualifica affine a quella di OSS da parti presenti operanti
nell'ambito dei servizi socio-assistenziali e che la Maison du
repos J.B. Festaz ha le caratteristiche per partecipare al
summenzionato bando con l'obiettivo di qualificare il personale con
il conseguimento della qualifica OSS e conseguentemente migliorare
il servizio".
L'abbiamo scritto in maniera netta, non comprendiamo perché non
vi sia una risposta su questo, ovviamente noi non fermeremo a
questo punto la nostra richiesta a questo Consiglio, cercheremo di
avere delle risposte perché il personale interno e gli utenti di
quella struttura meritano un servizio migliore e meritano di avere
una qualifica che gli permetta di poter avere la possibilità da una
parte di dare un miglior servizio, dall'altra parte di trovare
un'eventuale ricollocazione nel caso ci dovesse essere un sovrappiù
di lavoratori, che peraltro mi sembra assurdo perché a oggi il
personale che c'è è appena sufficiente per svolgere i servizi
richiesti.
