Classificazione
ENERGIA


Resoconto integrale del dibattito dell'aula
Oggetto del Consiglio n. 1913 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1913/X Situazione economica e gestionale della
DIGRAVA S.p.A. e notizie della possibile cessione della
partecipazione azionaria della Regione. (Interrogazione con
risposta scritta)
Interrogazione r.s. Preso atto della preoccupante situazione
economica e gestionale in cui versa la Società DIGRAVA S.p.A. e
dell'attuale stato di agitazione delle maestranze della stessa
Società;
Venuto a conoscenza della probabile volontà da parte della
Giunta regionale di cedere la propria partecipazione azionaria
nella Soc. DIGRAVA S.p.A., forse anche in seguito ai risultati
dello studio McKinsey & Company;
Sottolineata l'importanza di una completa trasparenza di tutte
le attività, inerenti il futuro della Soc. DIGRAVA S.p.A. e di
conseguenza della metanizzazione nella nostra Regione, siano esse
politiche, amministrative o sociali, intraprese
dall'Amministrazione regionale;
il sottoscritto Consigliere regionale
Interroga
la Giunta regionale per sapere:
1) se corrisponde al vero la notizia secondo la quale
l'Amministrazione regionale intende dismettere la propria quota
azionaria e, in caso affermativo, chi è il destinatario di tale
cessione e qual è l'importo ritenuto congruo per tale cessione;
2) se l'Amministrazione regionale ha preso in considerazione il
fatto che le tariffe al pubblico verrebbero immediatamente
aumentate in caso di dismissione e se il futuro gettito dell'IVA
derivante dalla vendita del gas metano è considerato insufficiente
per le casse regionali a tal punto da rinunciarvi attraverso la
cessione delle quote DIGRAVA;
3) se l'Amministrazione regionale considera la metanizzazione un
servizio vantaggioso, sia dal punto di vista ambientale sia da
quello economico, per la Comunità valdostana o se, decidendo la
dismissione delle quote della Società DIGRAVA, la Regione ha allo
studio progetti più convenienti, inerenti il settore energetico e
del riscaldamento delle abitazioni, e quali sono tali progetti;
4) se è possibile ottenere in visione l'intero studio McKinsey
al fine di poter valutare pienamente e consapevolmente le future
scelte dell'Amministrazione regionale e le motivazioni che hanno
indotto tali opzioni.
F.to: Lanièce
Président La réponse a été donnée, mais l'Assesseur Lévêque doit
faire des communications.
Lévêque (Ass.tec.) Nella risposta che è stata predisposta a
questa interpellanza si faceva riferimento ad una situazione di
pochi giorni fa, che ha subìto un'evoluzione, quindi mi pare
doveroso, sia in relazione all'interpellanza, sia per informazione
di questo Consiglio, dare l'aggiornamento dovuto.
La trattativa in corso fra Regione e Italgas per esaminare una
delle ipotesi possibili, quella della uscita della componente
regionale e dei comuni dall'azionariato della Digrava, ha portato
ad una bozza di accordo, che è stata sottoposta anche
all'approvazione della Giunta in una sua riunione straordinaria
ieri sera.
I punti di questo accordo, su cui sono state anche - come da
impegno - informate le Organizzazioni sindacali, fanno sì che lo
stesso non possa essere inteso come un
allontanamento-disinteressamento della Regione dal tema della
metanizzazione, ma si limiti ad una fuoriuscita della Regione e dei
comuni dal capitale azionario della Digrava, mantenendo fermi una
serie di impegni delle parti nell'interesse della Regione e della
politica energetica.
In sintesi, gli impegni sono i seguenti:
- l'Italgas si impegna a mantenere i livelli occupazionali in
essere alla data della sottoscrizione di questo contratto
preliminare e si impegna al completamento della metanizzazione dei
29 comuni convenzionati, secondo un business plan che è stato
concordato fra le parti;
- la Regione, a dimostrazione del non-disimpegno con questa
scelta:
* ribadisce un impegno alla trasformazione a metano degli
edifici pubblici utilizzati ai fini istituzionali ed ha fissato il
termine del 2000 per completare questa operazione, secondo un
programma che sarà stabilito nei prossimi mesi;
* si impegna a promuovere la diffusione e l'utilizzo del metano,
anche attraverso misure da prevedersi nel piano energetico
regionale;
* si impegna a non porre in essere per un quinquennio attività
concorrenziali con Digrava nell'ambito del riscaldamento nel
settore civile;
* si impegna a studiare, in sostituzione della legge n. 65 sui
ripristini, forme di sostegno economico agli utenti civili che
provvedessero alla trasformazione degli impianti;
* si impegna a non introdurre misure fiscali di disincentivo
all'uso del metano (anche questa è una linea che avevamo già in
corso e che è stata solo formalizzata).
La partecipazione del 49 percento (45 percento Regione, 4
percento comuni) è stata concordata su 2,995 miliardi, di cui 995
milioni sono l'anticipazione che i soggetti pubblici faranno
nell'assemblea del 20 per la copertura delle perdite, cosa dovuta
ai sensi del Codice civile, che l'Italgas al momento della cessione
effettiva riconoscerà indietro a comuni e Regione.
Quindi, in sostanza, una valutazione che va al di là della mera
valutazione economico patrimoniale attuale della società e che
consente alla Regione, oltre ad incamerare questi corrispettivi, di
non sostenere gli aumenti di capitale necessari nel prossimo
biennio, perché la società possa continuare a procedere alla sua
operatività.
Le condizioni a cui è sottoposto questo contratto sono
ovviamente l'approvazione degli organi competenti, cioè Italgas e
ENI per quanto riguarda l'Italgas, il Consiglio regionale che sarà
chiamato a ratificare questa delibera, e gli enti locali che
dovranno approvare loro stessi la dismissione della loro quota
nella Digrava.
Mi pareva doveroso aggiornare di questo fatto importante per la
Regione, alla luce della risposta che era stata data e che, essendo
la Giunta ancora in una fase di trattativa, non conteneva questi
elementi.
Presidente Eccezionalmente la parola al Consigliere Lanièce.
Lanièce (GA) Solo per chiedere di avere al più presto la copia
di questo protocollo d'intesa.
