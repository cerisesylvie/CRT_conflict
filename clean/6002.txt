Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 425 del 20 marzo 1984 - Resoconto
OGGETTO N. 425/VIII - SISTEMAZIONE IN AOSTA DEL COMPRENSORIO
ARCHEOLOGICO DELIMITATO DALLE PORTE PRETORIANE, DALLA TORRE DEI
BALIVI E DALLA VIA ANTICA ZECCA - (Reiezione di mozione).
PRESIDENTE
: Do lettura della mozione presentata dai
Consiglieri Torrione e Breuvé.
MOZIONE
PRESO ATTO che la Giunta regionale ha intavolato trattative con
il Comune di Aosta per l'acquisizione al patrimonio regionale della
Torre dei Signori di Sant'Orso sita all'interno delle Porte
Pretoriane;
CONSIDERATO che con la prossima entrata in funzione del nuovo
carcere di Brissogne si renderà disponibile la Torre dei Balivi
attualmente adibita a carcere mandamentale;
VALUTATO che non è più ulteriormente tollerabile che le vestigia
di un complesso monumentale quale l'Anfiteatro romano di Aosta non
siano fruibili da parte degli studiosi e dei visitatori stessi
essendo inserite nell'ambito di una proprietà privata appartenente
ad un ordine religioso che, se da un lato ne consente una visita,
su richiesta, per le parti visibili, dall'altro preclude di fatto
la possibilità di attuare una sistematica campagna di scavi volta a
mettere in luce quanto rimane di un'opera che collegata con i resti
dell'attiguo teatro romano potrebbe costituire un comparto
archeologico di inestimabile valore;
ACCERTATA la pressoché totale integrità dell'antica cinta di
mura romane colleganti il tratto compreso tra le Porte Pretoriane e
la Torre dei Balivi, cinta la cui vista è preclusa, nella parte
sita ad ovest di via Antica Zecca, della presenza di alcuni orti
privati nonché. da indecorosi depositi di materiale
di recupero;
CONSTATATO infine che una politica volta al recupero e alla
valorizzazione dei beni culturali potrebbe incentivare l'indubbia
ma ancora inespressa vocazione turistica della città capoluogo
regionale caratterizzandola sempre più come centro di particolare
interesse artistico e culturale;
tutto
ciò premesso il Consiglio regionale
DELIBERA
1) di dare mandato alla Giunta regionale di adottare gli
opportuni provvedimenti atti a rendere;
a)
acquisibile al patrimonio regionale l'intera area
su cui insiste il complesso archeologico dell'antico anfiteatro
romano attualmente di pro-pietà di
un
ordine
religioso;
b)
acquisibili al patrimonio regionale le aree di
interesse archeologico situate ad est della cinta di mura romane e
comprese tra le mura stesse e la via Antica Zecca nel tratto fra la
Torre dei Balivi e le Porte Pretoriane;
2) di dare mandato alla Giunta regionale, previo parere della
competente Commissione consiliare e in accordo con la Civica
Amministrazione di Aosta, di bandire un concorso di idee a
carattere internazionale, in funzione proprio dell'altissimo valore
dei monumenti, degli edifici e dei possibili reperti ubicati
nell'area interessata, per la sistemazione dell'intero comprensorio
archeologico delimitato a sud dalle Porte Pretoriane, a nord della
Torre dei Balivi ad est dalla Via Antica Zecca;
3) di intervenire successivamente in tale comparto
esclusivamente sulla base delle indicazioni risultanti dal
sopra-citato concorso di idee, secondo un piano operativo
programmato e poliennale.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Questa è la fotocopia esatta di una
mozione che avevamo già presentato nel lontano mese di ottobre. Il
Presidente della Giunta di allora e l'Assessore ci avevano detto di
ritirarla perché si stava già cercando di fare qualcosa.
Visto che sono passati cinque mesi, anche se nel frattempo si
sono succeduti diversi avvenimenti, e non abbiamo avuto nessuna
risposta né siamo stati convocati, l'abbiamo riproposta in aula con
la speranza che su questo argomento, che riguarda sempre la tutela
del paesaggio o i problemi dell'ambiente, ci sia un minimo di
disponibilità.
Poiché esiste un comprensorio archeologico unico in Italia,
composto dalle Porte Pretoriane, dal Teatro romano,
dall'Anfiteatro, che ora è chiuso in un bel giardino di un ordine
religioso e, quando si libererà, dalla Torre dei Balivi, perché il
carcere verrà trasferito in altra sede, noi proponiamo di bandire,
vista l'importanza del comprensorio archeologico, un concorso di
idee a carattere internazionale.
Riteniamo che questo pezzo della nostra città meriti un riguardo
del genere e riteniamo anche che, attuando poi in tempi successivi
la valorizzazione del comprensorio, si possa favorire la vocazione
turistica della nostra città, che soffre fra le altre cose di una
crisi ormai endemica, visto che il settore industriale e
soprattutto la Nuova SIAS sono ridotti, in termini occupazionali,
piuttosto male.
Noi riteniamo che esistano i presupposti perché lo stesso
concorso di idee a carattere internazionale rappresenti un momento
culturale di notevole importanza anche perché la sola presentazione
degli elaborati potrebbe già di per sé costituire un elemento di
prestigio per la nostra Regione.
Riteniamo pertanto che il Consiglio possa votare a favore di
questa mozione. Mi auguro che non ci siano più delle persone che
dichiarano di votare a favore della mozione e poi si astengono,
perché in questo caso il discorso diventa un pochino difficile. Io
non ho altro da aggiungere, perché la mozione era già stata oggetto
di una lunga illustrazione al momento della prima
presentazione.
PRESIDENTE
: Ha chiesto la parola l'Assessore Turismo,
Urbanistica e Beni Culturali Borbey; ne ha facoltà.
BORBEY (D.C.):
Innanzitutto ritengo di dover chiedere
scusa al Consigliere Torrione: vorrei sapere da chi è stata
presentata la mozione.
In effetti l'allora Presidente della Giunta Avv. Andrione aveva
preso la parola per dire che ci sarebbe stato un incontro tra i
tecnici ed il Gruppo proponente la mozione. Debbo onestamente dire
in questo consesso che i tempi archeologici non sono di un paio di
mesi: chiedo scusa, ma non mi sento oggi di ripetere la stessa
promessa, cercherò invece di motivare la nostra astensione.
Ricordo di aver già detto che siamo contrari ad aprire nuovi
scavi. La mozione chiede invece di aprirne di nuovi. Leggiamo la
mozione: " Dare mandato alla Giunta Regionale di adottare gli
opportuni provvedimenti atti a rendere:
- acquisibile al patrimonio regionale l'intera area su cui
insiste il complesso archeologico dell'antico anfiteatro romano
attualmente di proprietà di un ordine religioso;
- acquisibili al patrimonio regionale le aree di interesse
archeologico situate ad est della cinta delle mura romane e
comprese tra le mura stesse e la Via Antica Zecca, nel tratto tra
la Torre dei Balivi e le Porte Pretoriane;
- di dare mandato alla Giunta regionale, previo parere della
competente Commissione consiliare e in accordo con la Civica
Amministrazione di Aosta, di bandire un concorso di idee a
carattere internazionale, in funzione proprio dell'altissimo valore
dei monumenti, degli edifici e dei possibili reperti per la
sistemazione dell'intero comprensorio;
- di intervenire successivamente in tale comparto esclusivamente
sulla base delle indicazioni risultanti dal sopra-citato concorso
di idee..."
Ora io posso leggere di nuovo ai proponenti di questa mozione
come la Giunta Regionale sia favorevole a questa impostazione,
anche se non può prendere alcun impegno. Quindi do lettura, in
definitiva, della risposta che avevo già dato allora: "Noi
condividiamo, e non si può che condividere, l'istanza di
sistemazione dell'area in oggetto, costituita in parte da fondi
occupati da merci varie, disordinate ed in degrado, oppure usate in
modo improprio, deposito o altro, tenuto conto dell'alto valore
archeologico e culturale determinato dalla presenza della Porta
principale, oltre alle Torri della Cinta romana, al Teatro e
all'Anfiteatro".
Quindi noi siamo favorevoli all'acquisto dell'area e già allora
avevo risposto che stavamo acquisendo, ed eravamo in trattative con
i privati, tutta la parte che è lungo le Mura romane verso est,
quindi tra le Mura Romane e la via Antica Zecca. Abbiamo infatti
già acquistato il terreno dove c'era l'ex ferraiolo e un altro
piccolo appezzamento, mentre siamo in trattative con i proprietari
di tutti gli altri appezzamenti.
L'Amministrazione ha già acquistato l'ex Bocciofila Aostana
mentre per quanto concerne la Torre dei Balivi, alla quale faceva
riferimento il Consigliere Torrione, pare che il Ministero di
Grazia e Giustizia non abbia intenzione di cederla
all'Amministrazione regionale. Lo avevo già accennato allora e,
comunque, i tecnici della Sovrintendenza, che hanno chiesto di
rilevarla, sono stati impediti sino ad
oggi.
L'Amministrazione regionale intenderebbe, di concerto con il
Sovrintendente archivista prof. Guido Gentile, destinarla ad
archivio notarile regionale.
Siamo pertanto d'accordo, in linea di massima, con tutte le
richieste degli interpellanti, tranne per quella che riguarda lo
scavo dell'Anfiteatro, per due ragioni, una contingente ed una
strutturale.
Consigliere Torrione, non si può partire con uno studio o fare
un bando a livello internazionale per sistemare quell'area
archeologica senza sapere cosa c'è in quell'area archeologica.
Quindi bisogna prima scavare e la ragione contingente, per la
quale non siamo favorevoli, è che la Sovrintendenza regionale è
oberata da scavi di salvataggio che ormai costellano la città e che
sarà necessario concludere prima di iniziare un opera così
impegnativa come lo scavo dell'Anfiteatro. Dobbiamo finire le terme
e tutto il foro dalla Cattedrale sino a Via De Tillier, la zona
neolitica a Saint-Martin de Corléans e via dicendo.
La ragione di fondo è l'estrema delicatezza di un intervento
radicale come la messa in luce completa dell'Anfiteatro. Io non
sono un esperto, leggo pertanto la relazione dei tecnici. Su di
esso è sorto nel medioevo il Palatium rotundum legato,
successivamente al Balivato ed a tutta la storia della città. Già
allora ho detto che a Roma si è scelto di conservare le
sopra-strutture del teatro Marcello. La liberazione dell'Anfiteatro
di Arles dal Borgo medievale ancora
oggi
ha strascichi
politici. Pertanto se si deciderà di intervenire sull'Anfiteatro
ciò dovrà avvenire con estrema cautela e per campioni in modo da
permettere ai visitatori la ricostruzione critica del monumento
romano con l'accesso alle parti attualmente visibili, più alcune
altre, senza distruggere le sovrapposizioni storiche successive.
Quindi non si può fare uno studio se prima non si sa esattamente
cosa c'è. Per aiutare la comprensione generale della città i
tecnici propongono di ricorrere a plastici e grafici da sistemare
nell'edificio attualmente adibito a convento.
Con tutti gli scavi che abbiamo aperti da decenni, però il
sottoscritto, in accordo allora con il Presidente della Giunta
Andrione, e attualmente con la Giunta presieduta dal Dott.
Rollandin, non é intenzionato ad aprire nuovi scavi prima di avere
finito quelli attuali.
Siamo intenzionati ad incontrarci con i tecnici e con il gruppo
consiliare del P.S.I. per parlare di questo ma, anche parlandone,
sappiamo che domani potrebbe arrivare un'altra mozione a dirci che
non si è soddisfatti, perché i tempi sono lunghi. Noi concordiamo
su quanto ha detto il Gruppo consiliare ma non possiamo impegnarci
nella loro richiesta specifica e quindi ci asteniamo dal votare
questa mozione.
PRESIDENTE
: Se nessuno chiede la parola chiudo la
discussione generale e cedo la parola al Consigliere Torrione; ne
ha facoltà.
TORRIONE (P.S.I.):
Francamente non ho capito
l'atteggiamento dei tecnici regionali. Io mi permetto solo di dire
che questa mozione non è ultimativa perché dice di adottare gli
opportuni provvedimenti atti a rendere acquisibile l'area
dell'Anfiteatro. Non abbiamo la pretesa che questo problema venga
risolto subito, esso infatti è rimasto fermo dalla liberazione ad
oggi.
Io ricordo che su questo argomento i pareri sono stati discordi,
però pensare di non rimettere in luce l'intero comprensorio
composto dal Teatro che è visibile e dall'Anfiteatro mi sembra una
cosa illogica. Dico questo perché non pretendo che domani mattina
le ruspe inizino gli scavi, non sono così sciocco da pensare una
cosa del genere. Presumo però che si possa iniziare una trattativa
per rendere acquisibile quell'area.
Dalla risposta dell'Assessore Borbey non si fa riferimento
all'offerta di nessuna cifra, ne risulta pertanto che la trattativa
non è neanche iniziata.
La nostra richiesta non è certo volta a penalizzare la proprietà
di un ordine religioso, ma credo che il patrimonio archeologico che
c'è sotto quel Verger sia un patrimonio che non appartiene ad un
ordine religioso, ma alla intera collettività, non solo valdostana,
ma internazionale ed europea.
Intravedo nella risposta dell'Assessore una mancanza di volontà:
sarà bene che si inverta la tendenza di considerare la politica dei
Beni culturali una politica di serie B. Privilegiare il settore dei
Beni Culturali anziché quello dei Lavori Pubblici è forse un atto
che è dovuto alla nostra Regione, visto che fortunatamente questa
Valle nel suo complesso è un vasto parco archeologico, con i
castelli medioevali e i reperti romani.
Credo che la Valle possa vivere anche di queste cose. Non
abbiamo posto la questione in termini ultimativi anche perché ci
rendiamo conto che la situazione è quella che ha evidenziato
l'Assessore, però il rinunciare a priori ad aprire almeno un
colloquio con l'ordine religioso, mi sembra che non sia
significativo per chi gestisce una politica di carattere
turistico.
Certe aree, ad Aosta e in Valle, sono acquisibili solo se sono
presenti determinate testimonianze del passato. Questo è un
discorso di inversione di tendenza a fini archeologici, ma anche
turistici. Aspettiamo pure, il tempo ci dirà se abbiamo fatto
un'operazione intelligente oppure se abbiamo dilazionato la
soluzione di un problema che può incidere sulla stessa economia
della nostra città.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Noi riteniamo che sia un gravissimo
errore quello che sta commettendo la Giunta nel non voler accettare
la proposta che, secondo noi, è una proposta di metodo.
Io lascio da parte la necessità di acquisire al patrimonio
pubblico buona parte di quel comprensorio, anche se credo che sia
importante. Ritengo invece grave l'insensibilità che l'Assessore
Borbey ha dimostrato nei confronti della necessità di avere fin da
adesso, e al più alto livello culturale un progetto di utilizzo e
di sfruttamento questo comprensorio archeologico che è, e potrebbe
essere, un biglietto da visita importante anche ai fini
dell'utilizzo turistico della città di Aosta e del l'utilizzo
turistico della città di Aosta e dell'intera regione Valle
d'Aosta.
Credo che questa parte del deliberato abbia un grosso valore e
rappresenti un metodo da seguire non soltanto relativamente al
comprensorio archeologico di Aosta, ma anche per altri interventi
di una certa portata.
Il confronto di idee e la ricerca di esperti qualificati a
livello internazionale possono anche aprire le nostre visioni che
molte volte sono anguste.
Io credo che sia sbagliato oggi rifiutare questo metodo di
intervento che potrebbe darci indicazioni utilissime per
valorizzare questo comprensorio. Mi sembra invece che la soluzione
prospettata dalla Giunta regionale sia di non fare nulla e cioè di
lasciare questo comprensorio così com'è e di andare avanti
perfezionando i piccoli scavi che sono in corso, il che mi sembra
un pò limitato.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Al Consigliere Tonino non rispondo perché
prende spesso e volentieri la parola solo per punzecchiare. Gli
scavi attualmente aperti non sono piccoli. Abbiamo da definire
l'area archeologica preistorica del 2500 A.C. di Saint-Martin de
Corléans che è stata iniziata nel 1960. Consigliere Tonino, come si
possono definire "scavetti"! Abbiamo iniziato nel 1960 e dobbiamo
ancora scavare la metà dell'area. Se andiamo a questo ritmo ci
vorranno ancora venti anni, e così si dica per il Foro romano.
Non siamo insensibili a questo problema, ma qualche volta
l'Assessore competente non deve essere sensibile perché, come in
questo caso, i tecnici dell'Assessorato sono preoccupati per la
varietà e la vastità del parco archeologico valdostano.
Definiamo una volta per sempre questi scavi, che ad un certo
punto portano soltanto discredito e non onore all'Amministrazione
regionale, perché noi li abbiamo aperti da vent'anni sono ancora
lì, pieni di erbacce, costituendo persino un pericolo per gli
abitanti.
Questo non vuole dire che non siamo sensibili al problema
rappresentato dall'area archeologica che è prevista nella mozione
ma, per fare un concorso di idee con tecnici a livello mondiale,
dobbiamo per forza di cose scavare, fare dei sondaggi per vedere
esattamente cosa c'è: soltanto questi sondaggi comportano anni e
anni di lavoro.
Voglio dire al Consigliere Torrione che il suo discorso è più o
meno il seguente: "noi chiediamo solo di approvare una mozione
affinché si inizi con i proprietari un dialogo per l'acquisizione
dell'area." Noi non siamo d'accorda di acquistare un'area adesso
per poi sfruttarla fra venti anni; su quell'area c'è un vincolo
archeologico, nessuno può toccare niente. Le suore di San Giuseppe
non possono farci sopra neanche una baracca per l'orto perché c'è
il vincolo.
Quando l'Amministrazione regionale partirà con un programma
preciso inizieremo a fare i sondaggi e poi faremo questo concorso
di idee. Siamo pienamente d'accordo ma, prima di iniziare questi
sondaggi, vogliamo finire gli altri interventi. Ne avremo ancora
per dieci anni ma noi siamo convinti di operare nel senso giusto
anche perché voi stessi, in qualità di forze di minoranza ed in
modo particolare i comunisti, ci avete sempre pregato, in questi
ultimi dieci anni, di non aprire nuove brecce se non si definivano
quelle aperte. Questa è sempre stata la vostra politica e, per una
volta che vogliamo seguire il vostro consiglio, il Consigliere
Tonino ci dice che stiamo facendo solo degli scavetti.
Voglio aggiungere anche che, per rendere agibili le il Teatro e
l'Anfiteatro romano, per la parte che abbiamo già in visione e cioè
per la parte dell'Anfiteatro romano, ci vorranno circa due anni e
mezzo di lavoro. Questo è stato reso possibile perché abbiamo
chiesto il parere di specialisti che sono arrivati direttamente da
Roma per darci la sicurezza di aprirla al pubblico, tuttavia ci
saranno ancora due anni di lavoro.
PRESIDENTE
: Se nessuno chiede la parola pongo in
votazione l'oggetto n. 5.
ESITO DELLA VOTAZIONE
Presenti: 27
Favorevoli: 8
Astenuti: 19 (Aloisi, Beneforti, Bondaz, Borbey, Chabod, De
Grandis, Faval, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stevenin, Tamone, Voyat)
Il Consiglio non approva.
