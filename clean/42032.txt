Classificazione
AMBIENTE
CONSIGLIO REGIONALE
Attività consiliare d'aula



Oggetto del Consiglio n. 987 del 23 ottobre 2019 - Resoconto
OGGETTO N. 987/XV - Ritiro di mozione: "Impegno del Governo a
realizzare un piano regionale per contrastare le problematiche
legate all'emergenza climatica". (Approvazione di una
risoluzione)
Rini (Presidente)
- Alla presenza di 28 colleghi possiamo
riprendere i lavori. Qualcuno vuole intervenire? Ho visto che è
stato consegnato un testo, lascio la parola all'Assessore per
illustrarlo.
Chatrian (AV) -
Durante la pausa abbiamo lavorato sulla
risoluzione che la maggioranza ha depositato questa mattina,
abbiamo apportato qualche piccola modifica nelle premesse e una
modifica nell'impegno. A seguito di un dibattito arricchente, anche
perché questo è un indirizzo tutto politico... sapendo
perfettamente che sui contrasti la nostra piccola goccia sarà
magari anche solo un segnale, ma evviva se ci sono i segnali e le
condizioni per poter incidere nella nostra piccola Regione...
Dall'altra parte trovo molto importante invece il prosieguo e gli
impegni che comunque il Consiglio e il Governo oggi si assumono con
tanto di punti chiari e soprattutto declinando bene, cercando di
andare a mettere in evidenza le volontà e le esigenze per
raggiungere un determinato obiettivo. Come dicevo questa mattina,
da una parte il nostro ordine del giorno per raggiungere il 2040:
Valle d'Aosta 2040
fossil full free
e in seconda battuta
attivare quello che è il
forum
comunque legato a esperti,
l'Amministrazione regionale, le associazioni tutte, dagli
imprenditori agli agricoltori agli studenti in modo che sia
propedeutico il tutto al Tavolo istituzionale tra Regione ed Enti
locali per poi declinare la strategia 2030, soprattutto la
programmazione europea, come dicevamo questa mattina,
2021-2027.
Leggo eventualmente le due modifiche nell'impegnativa dove
abbiamo inserito anche i relativi enti strumentali... questa
mattina ne abbiamo parlato con Montagna sicura, abbiamo parlato di
ARPA e non solo, gli esperti, declinandoli anche negli scienziati
del clima e il tutto in fase preventiva ai processi decisionali.
Questa è un po' la sintesi. Io penso che sia un buon documento,
ripeto: questa è una risoluzione e quindi è uno strumento più di
natura politica che amministrativa, ma traccia il percorso, in modo
che ci sia spazio per individuare e dedicare non solo nei documenti
di bilancio e di programmazione, ma anche il fabbisogno del
personale per poter raggiungere questi importanti obiettivi.
Presidente -
La mozione è ritirata e si vota la
risoluzione, giusto? La parola alla collega Pulz.
Pulz (ADU VDA) -
Volevo precisare che ho accettato questo
compromesso, perché è stata inserita la voce bilancio e quindi si
sono aggiunte le risorse economiche oltre che umane, ma ribadisco
che la mediazione politica, che trovo sempre positiva laddove è
possibile, andrebbe costruita nei giorni precedenti - tra l'altro,
attorno a un tavolo - e non con una risoluzione alternativa alla
mia mozione arrivata all'ultimo minuto, se posso permettermi.
Avrei inoltre voluto una dichiarazione più coraggiosa
sull'emergenza climatica ambientale da parte della Valle d'Aosta,
perché noi siamo i primi in Italia a doverla dichiarare con il
ghiacciaio di Planpincieux in bilico e gli altri che si stanno
clamorosamente ritirando e noi tutti, che siamo un po' carampani e
carampane ma non Matusalemme, possiamo testimoniarlo direttamente.
Mi dispiace anche che si sia comunque voluto citare la legge sulla
mobilità, noi abbiamo detto tante volte che non pensiamo che sarà
in grado di incidere in pratica sulle emissioni di CO2 con queste
circa 300 macchine e bici elettriche date a chi in nome della
sensibilità ambientale avrebbe potuto tranquillamente comprarsele,
in assenza di richiesta di ISEE, ma questo lo abbiamo più volte
sottolineato. La conclusione comunque è che forse la mediazione
politica è proprio questa, richiede tanta pazienza e tanto impegno
e la disponibilità a sedersi attorno a un tavolo e a discutere,
meglio se non un tavolo di pizzeria. Vi siete sforzate di integrare
il mio testo con il vostro, io questo lo apprezzo, credo che alla
fine la sintesi sia buona, per cui ovviamente voterò a favore
nell'interesse superiore dell'emergenza climatica, che non è una
turba di qualcuno un po' fissato sulla questione, ma è la triste
realtà che da tempo viene denunciata dagli scienziati del clima,
pur in mezzo a troppi negazionisti. Ringrazio quindi tutti per lo
sforzo e buon pomeriggio.
Presidente -
La parola al collega Mossa.
Mossa (M5S) -
Per dichiarazione di voto. Nonostante il
fatto che abbiamo visto che le nostre proposte, i nostri
emendamenti per migliorare gli impegni di questa risoluzione sono
stati accolti, non ci sentiamo così felici di questa risoluzione
perché abbiamo un po' paura che non sia l'inizio di un iter che
porti veramente a una risoluzione dei problemi relativi ai
cambiamenti climatici, ma un po' per abitudine sembrerebbe quasi
l'epilogo di questa questione. Certo, una smentita sarebbe più che
gradita da parte del Governo; se così fosse, sarei il primo a porre
le mie scuse e a mettermi sul tavolo delle trattative per lavorare
sulla questione. Il nostro gruppo ovviamente voterà a favore.
Presidente -
Altri? Possiamo mettere in votazione la
risoluzione nel nuovo testo? La votazione è aperta. Possiamo
chiudere la votazione.
Presenti: 32
Votanti: 31
Favorevoli: 31
Astenuti: 1 (Ferrero)
Il Consiglio approva.
