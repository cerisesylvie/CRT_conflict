Classificazione
CONSIGLIO REGIONALE
Attività consiliare d'aula
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 81 del 26 luglio 2018 - Resoconto
OGGETTO N. 81/XV - Ritiro di risoluzione: "Impegno della IV
Commissione consiliare ad avviare un confronto sul tema della
quotazione in borsa di CVA S.p.A..".
Fosson (Presidente) -
Abbiamo terminato l'ordine del
giorno, adesso andiamo a svolgere i temi proposti dalle
risoluzioni. Punto n. dell'ordine del giorno 42.01. La parola al
Consigliere Nogara per l'illustrazione.
Nogara (UVP) -
Questa risoluzione che abbiamo presentato
come gruppo dell'UVP è l'atto conseguente dell'interpellanza fatta
ieri. Con questa risoluzione vogliamo richiamare l'ampio dibattito
che si è svolto la scorsa legislatura, ma non solo, anche in
campagna elettorale, questa campagna elettorale secondo noi condita
da molto populismo. Visto che anche nel programma di governo della
quindicesima legislatura si prevede l'abrogazione della quotazione
di CVA in borsa e considerato che questa società per tutto il 2017
e per la prima parte del 2018 ha proprio lavorato per potersi
quotare in borsa, con questa risoluzione vogliamo - qui non si
vuole essere partigiani nel senso che vogliamo la quotazione di CVA
o non la vogliamo - che si apra un dibattito serio, un dibattito
con tecnici, un dibattito che coinvolga prima questo Consiglio
regionale e poi la popolazione valdostana per capire se è bene o
meno che la CVA venga quotata in borsa. Prendiamo anche atto... già
ieri quando c'è stata la replica della Presidente Spelgatti si
diceva che, di fatto, era già bloccata la quotazione in borsa, non
è assolutamente così: la quotazione non è mai stata bloccata, ma si
è solo rispettata una risoluzione del giugno dello scorso anno,
dove si prevedeva che non ci fossero altri impegni da parte della
CVA per dare degli appalti per la quotazione e ci si impegnava per
avere il piano di sviluppo di questa società. L'impegno alla fine
che chiediamo con questa risoluzione non è particolare, è l'impegno
che si inizi il prima possibile in IV Commissione ad avere degli
incontri prima con la società, poi saranno i Commissari della IV
Commissione a richiedere gli incontri necessari per poter capire,
per poter analizzare la quotazione in borsa di CVA.
Presidente -
La parola al Consigliere Marquis.
Marquis (AC-SA-PNV) -
L'argomento posto all'ordine del
giorno con la presentazione di questa risoluzione è un argomento
molto importante per il futuro e per il ruolo di questa società nel
panorama valdostano e pertanto per la comunità valdostana intera.
Credo che le considerazioni fatte dal collega Nogara siano corrette
e, tenuto anche conto che questa è una decisione che spetterà al
Consiglio regionale rinnovato da poco, dove ci sono anche delle
nuove presenze di Consiglieri al primo mandato, penso sia molto
importante formarsi un'opinione con consapevolezza dell'argomento
che va trattato, sul quale va presa una decisione. Ritengo pertanto
che sia anche corretto mettere a disposizione di tutti i nuovi
Consiglieri il materiale prodotto dalla società, propedeutico a
questo percorso di quotazione e quindi per questo invito
l'Assessore competente a mettere a disposizione nel più breve tempo
possibile tali atti affinché tutti possano intraprendere questo
percorso, che è stato chiesto all'interno della commissione, con la
documentazione a disposizione. Credo sia importante quindi dare
luogo a questo confronto all'interno dell'organismo consiliare e,
come Presidente della IV Commissione, mi prendo l'impegno a
intraprendere questo percorso di confronto sin dalle prossime
settimane magari con un primo incontro prima della pausa estiva e
per questo vi chiederei a questo punto, visto che l'impegno è di
attivare il confronto all'interno della commissione, se siete
disponibili a ritirare la mozione a fronte di questo impegno che ci
prendiamo come maggioranza.
Presidente -
La parola al Consigliere Nogara.
Nogara (UVP) -
Di fronte all'impegno preso dal Presidente
della IV Commissione, noi chiediamo solo che la commissione venga
convocata prima della pausa estiva per almeno organizzarsi per gli
incontri. Penso che il primo incontro dovrà essere con i vertici di
CVA per capire come organizzare questi incontri, come organizzare
più che altro la spiegazione di questa quotazione a tutti i
Consiglieri prima e alla popolazione valdostana poi. Se lei si è
preso questo impegno e convocherà prima della pausa estiva questa
commissione, ritiriamo volentieri la risoluzione.
Presidente -
La parola al Consigliere Bertin.
Bertin (IC) -
Mi pare che sia stata ritirata, volevo
soltanto capire una cosa: se era un intento conoscitivo, credo che
sia positivo, si fanno conoscere le cose a tutti, non può che far
bene. Resta il fatto che una delle poche cose chiare nel programma
di governo era il tornare indietro sulla quotazione di CVA, forse
era l'unica cosa chiara scritta nel programma di governo. Da questo
punto di vista, in tempi non sospetti abbiamo evidenziato tutte le
perplessità su quel processo di quotazione, sulla tempistica e su
quello che rappresenta CVA e che potrebbe rappresentare nel
contesto valdostano, l'occasione per approfondire e per mettere a
conoscenza anche i nuovi Consiglieri delle problematiche legate
alla quotazione non può che essere un fatto positivo. Mi auguro che
i programmi... quel poco di chiarezza che c'è nel programma della
maggioranza almeno su quei punti venga rispettato.
Presidente -
La mozione è ritirata.
Il Consiglio prende atto del ritiro della
risoluzione.
