Classificazione
ACQUE
Acque pubbliche
AMBIENTE
Inquinamento



Oggetto del Consiglio n. 2249 del 8 novembre 2006 - Resoconto
OGGETTO N. 2249/XII - Livello di attuazione in Valle d'Aosta
del Servizio idrico integrato. (Interpellanza)
Interpellanza
Ricordato che le recenti modifiche della disciplina
dell'Organizzazione del Servizio Idrico Integrato, L.R. 3 gennaio
2006 n. 2, sono state approvate dal Consiglio regionale solo grazie
alla condivisa volontà di arrivare entro un anno alla verifica del
buon funzionamento, o meno, della stessa normativa;
Venuti a conoscenza che alcuni comuni, a partire da quello di
Villeneuve, hanno deliberato "di non aderire a nessuna aggregazione
per il servizio idrico integrato fino a quando non saranno stati
compiuti i necessari studi che dimostrino l'efficacia, l'efficienza
e l'economicità della gestione;" ritenendo "che allo stato attuale
del Servizio idrico integrato... l'ambito ottimale sia quello
coincidente con il (proprio) territorio comunale";
Ribadita l'importanza strategica della proprietà delle acque,
garantita a chiare lettere dall'articolo 5 del nostro Statuto e la
secolare tradizione della gestione dell'approvvigionamento idrico e
dello smaltimento delle acque reflue da parte dei nostri
comuni;
Ricordata la Sentenza della Corte costituzionale del 7
dicembre 1994, n. 412, emessa su un ricorso delle province autonome
di Bolzano-Bozen e Trento contro l'estensione alle due province
stesse degli obblighi dell'articolo 8 della legge 36/1994, detta
"Legge Galli";
Preso atto delle disposizioni contenute nel D.L. 3 aprile
2006 n. 152 che all'articolo 148 comma 5 concede la facoltatività
dell'adesione alla gestione unica del servizio idrico intergrato
per i comuni con popolazioni fino a mille abitanti inclusi nel
territorio delle Comunità Montane, a condizione che la gestione del
Servizio Idrico sia operata direttamente dall'Amministrazione
Comunale ovvero da una società a capitale interamente pubblico
controllata dallo stesso Comune;
Evidenziato che tale D.L. ribadisce che la tariffa per il
Servizio Idrico integrato è determinata tenendo conto non solo
dalla qualità della risorsa idrica e del servizio fornito, delle
opere e degli adeguamenti necessari, ma anche dell'entità dei costi
di gestione delle opere, dell'adeguatezza della remunerazione del
capitale investito e dei costi di gestioni delle aree di
salvaguardia, nonché di una quota parte dei costi di funzionamento
dell'autorità d'ambito;
Al fine di evitare un depauperamento della nostra autonomia
statutaria, un impoverimento dell'autonomia degli enti locali e un
forte aumento delle tariffe idriche, sia ad uso potabile
residenziale sia ad uso agricolo, perché le tariffe, in più di oggi
si dovrebbero accollare la remunerazione del capitale investito, il
sostentamento del nuovo apparato burocratico dell'autorità
d'ambito, nonché la gestione delle opere, senza poterne controllare
l'efficienza gestionale;
i sottoscritti Consiglieri regionali
Interpellano
l'Assessore competente per conoscere:
1) quale sia il livello di attuazione in Valle d'Aosta del
Servizio Idrico Integrato;
2) che cosa intenda attuare per rispondere alle richieste dei
consigli comunali, in particolare quel di effettuare studi che
dimostrino l'efficacia, l'efficienza e l'economicità della gestione
del nuovo modello;
3) se intende attuare il comma 5 dell'articolo 148 del
recente D.L. in materia ambientale, in senso favorevole alla
richiesta di non partecipazione al sub-Ato dei Comuni valdostani
più piccoli;
4) se intenda acquisire valutazioni e pareri al fine di
dimostrare la maggiore economicità dell'attuale sistema di
acquedotti comunali ed intercomunali.
F.to: Sandri - Ferraris - Fontana Carmela - Fiou
Presidente
- La parola al Consigliere Sandri.
Sandri (GV-DS-PSE)
- Questo dell'acqua è un problema
molto importante, perché soprattutto in questo periodo si sta
scrivendo di tutto e di più. La privatizzazione dei servizi
essenziali - acqua, rifiuti solidi urbani, elettricità e telefonia
- è ormai discussione comune in questi giorni, con la
predisposizione di un disegno di legge da parte del Ministro
Lanzillotta per andare avanti in queste privatizzazioni, con
l'affidamento da parte dei Comuni dei servizi ai privati.
Qui però bisogna ricordarsi che nella discussione che avevamo
fatto in occasione dell'approvazione della legge n. 2/2006 sul
Servizio idrico integrato - mi dispiace che non sia presente il
collega Borre, Presidente della commissione consiliare competente,
che aveva espresso importanti dubbi sull'approvazione di questa
legge -, ci si era presi la prudenza di vedere, dopo un anno, il
sistema di attuazione e le conseguenze. Da quel momento
dell'approvazione della legge che abbiamo votato ad oggi sono
successe 2 cose importanti: la prima, è quella che il decreto di
legislativo n. 152/2006 a livello nazionale ha evidenziato,
all'articolo 148, comma 5, la possibilità dei Comuni montani al di
sotto dei 1.000 abitanti di non far parte dei servizi integrati
idrici.
Seconda questione: alcuni Comuni, fra l'altro quasi tutti con
dimensioni inferiori ai 1.000 abitanti della Valle d'Aosta, fra cui
Valgrisenche, Introd... hanno espresso una serie di perplessità su
questo tipo di funzionamento, perché c'è l'idea, fra l'altro non
del tutto sbagliata, perché ci sono dei testi - per uno devo
ringraziare il collega Bortot che me lo ha prestato - che
dimostrano come, nel momento in cui questo servizio pubblico passa
ai privati, il cittadino deve remunerare anche il capitale che è
stato messo a disposizione, quindi inevitabilmente i costi
aumentano. Era nel giornale di oggi, evidenziato a livello
nazionale, che, mentre nella telefonia la privatizzazione ha
portato ad una riduzione dei costi, mentre nell'elettricità la
privatizzazione ha portato ad una diminuzione dei costi per le
grandi aziende, ma non per i privati, nel servizio idrico il
servizio è aumentato di costo, ma la qualità è diminuita. Non
vorremmo finire anche noi in questa direttrice, per cui noi ci
permettiamo di capire se si voleva andare ad un'analisi
particolarmente accurata per quanto riguarda l'efficacia e
l'efficienza e l'economicità dei nuovi modelli di gestione
privatistica, a fronte della possibilità, da un lato, di esentare
tutti quelli che sono sotto i 1.000 abitanti, ma anche per quelli
con più di 1.000 abitanti, vedere di mantenere una gestione
pubblica o una gestione in cui il capitale non debba essere un
elemento fondamentale di valutazione.
Ultimo punto dell'interpellanza: la "legge Galli" del 1994, da
cui deriva questa roba, fu impugnata dalle Province di Trento e
Bolzano perché contrastava con il loro Statuto, e vinsero il
ricorso alla Corte costituzionale. A mio parere - ma qui vorrei
capire l'intendimento della Regione, tenuto conto che il nostro
Statuto prevede che siamo proprietari, titolari a tutti gli effetti
di tutte le acque non di uso idroelettrico -... vorrei capire cosa
c'entriamo noi con la "legge Galli", nel senso che noi possiamo
avere ampi spazi di margini di manovra per poterci muovere come
vogliamo. In questo senso richiamiamo l'attenzione anche
sull'importanza dal punto di vista dell'autonomia della gestione di
questo punto, perché non avere il controllo dei mezzi di produzione
significa poi diventare meno liberi e meno autonomi dal punto di
vista della possibilità di determinare il proprio futuro.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- La questione sollevata dall'interpellanza
merita - o meriterebbe - un confronto molto più ampio di quello che
non è possibile fare nell'ambito di una risposta in questa fase del
dibattito consiliare. Volevo però cercare, pur limitandomi a
fornire alcune indicazioni generali che potranno poi essere oggetto
di approfondimenti in altre sedi, di fare un piccolo percorso.
L'articolo 148 citato del decreto legislativo n. 152/2006 è
attualmente oggetto di una sostanziale modifica, che è proposta
dall'attuale Governo di Centro-Sinistra fra l'altro, nell'ambito di
quella bozza di decreto legislativo che vuole rivisitare tutto il
decreto n. 152/2006, cosiddetto "decreto ambientale". Il decreto di
modifica è stato approvato dal Consiglio dei Ministri - e rispetto
a questa modificazione proposta si assiste ad una tiepida reazione
da parte delle Regioni, fra l'altro su certi aspetti addirittura la
reazione è decisamente contraria -, e l'articolo 1 prevede, comma
14, proprio l'abrogazione del comma 5 dell'articolo 148.
Da un punto di vista dialettico, collega Sandri, è interessante
leggere le motivazioni per le quali il Governo di Centro-Sinistra
ha ritenuto che quell'articolo dovesse essere abrogato.
Testualmente si legge, nella relazione di accompagnamento, che:
"la facoltatività dell'adesione alla gestione unica del servizio
idrico integrato è foriera di difficoltà applicative di non poco
conto"
; è vero che si prevede comunque la possibilità in un
secondo tempo di adottare delle deroghe. È altrettanto
interessante, e qui ci incanaliamo nell'ambito di un percorso che
noi abbiamo normato con la legge n. 27, perché nello stesso
provvedimento di modifica si prevede di modificare anche gli
articoli 147 e 150 dove la dizione
"unicità della gestione"
è sostituita da
"unitarietà della gestione"
con la
motivazione - come si può leggere sempre nella relazione - che non
è necessario che ci sia un unico gestore, ma quello che è
importante è che la gestione sia fatta con criteri unitari, in
maniera da avere nell'ambito dello stesso bacino un'eguale
condizione di trattamento e di qualità del servizio.
La sentenza della Corte costituzionale per quanto riguarda il
contenzioso di Trento e Bolzano non è pertinente, perché nelle loro
norme di attuazione loro hanno competenze in materia di sistema
idrico e giustamente le hanno fatte valere, cosa che non abbiamo,
tant'è vero che per poter fare... mi permetta, perché quando è
stata discussa la legge n. 27/1999 sul sistema idrico integrato, su
questo ci fu un passaggio molto puntuale sollecitato da parte
dell'Ufficio legislativo, che allora ci consigliò, per rivendicare
questa competenza, di fare addirittura riferimento ai decreti
luogotenenziali, perché è vero che lo Statuto ci dà la proprietà
delle acque per uso potabile e uso irriguo, ma è altra cosa
rispetto alla competenza in fatto di sistema idrico, che è un
servizio; comunque ne discutemmo in commissione e questo fu un
aspetto oggetto di un approfondimento. Per questi motivi non credo
che ci troviamo di fronte ad un depauperamento della nostra
autonomia statutaria e ad un impoverimento dell'autonomia degli
enti locali, perché la Regione ha legiferato puntualmente in
materia, cercando di contemperare le esigenze sia di salvaguardia
delle competenze locali storicamente affermate, sia di garantire un
efficiente servizio idrico.
Mi si permetta di fare un piccolo richiamo su cosa stabilisce la
normativa regionale. La legge regionale n. 27/1999 prevedeva
originariamente che i Comuni organizzassero e gestissero il
servizio idrico o singolarmente o in forma associata per
sottoambiti omogenei. Con la modifica del gennaio 2006, abbiamo
anzitutto preso atto che, in 7 anni, i Comuni non avevano fatto
assolutamente nulla e su sollecitazione del CELVA siamo pervenuti
alla determinazione, in accordo con il CELVA, che sarebbe stato
opportuno adottare una norma con la quale si andava a stabilire che
questo servizio avvenisse in forma associata da parte dei Comuni
per superare le difficoltà di cui parlavo prima. Ribadisco che
questa è stata una scelta allora fatta non solo in perfetto accordo
con il BIM e il CELVA, ma sollecitata da loro. Non dovrebbe
sorprendere questa scelta di fare in modo che alcuni servizi si
svolgano in modo associato. Voglio ricordare che, proprio a livello
nazionale, adesso, oltre che uno specifico disegno di legge in
materia di enti locali, nella legge finanziaria 2007 sono previsti
trasferimenti aggiuntivi ai Comuni che uniscono le forze per
tagliare i costi di gestione. Sappiamo che più si è in rete più i
costi di gestione tendono a diminuire. La stessa cosa prevede la
legge regionale n. 54/1998.
Tornando all'interpellanza, rispetto al 1° quesito, ricordo che
la riorganizzazione del servizio idrico integrato si attua, in
Valle d'Aosta, attraverso l'individuazione di un ambito unico
regionale, avente funzioni di indirizzo e coordinamento delle
attività inerenti a questo servizio, anche tenuto conto delle
politiche che la Regione ha adottato in materia di risorse idriche,
nonché di 7 sottoambiti territoriali che sono quelli a cui spetta
la riorganizzazione vera e propria dei servizi. In esecuzione della
legge regionale n. 27, le funzioni di Autorità di ambito
territoriale sono state attribuite al Consorzio BIM, mentre la
riorganizzazione all'interno dei sottoambiti territoriali compete
ai Comuni in forma associata. Sono i Comuni, pertanto, che devono,
con la collaborazione del BIM e anche la nostra, avviare tutte le
attività atte ad individuare un percorso comune che consenta la
condivisione di obiettivi e la predisposizione dei necessari
documenti economico-finanziari propedeutici al piano di
sottoambito, che costituisce il documento sulla base del quale
avviene l'adesione definitiva al sottoambito stesso. Ai fini di
facilitare questa prima fase ricognitiva e preliminare alle
necessarie valutazioni politiche, il Consorzio BIM, nel corso dei
diversi incontri tenutisi con i Comuni, ha suggerito la
costituzione presso ciascun sottoambito provvisorio di un apposito
gruppo di lavoro, che sono quelli che si stanno costituendo in
questa fase attraverso anche delle deliberazioni dei Consigli
comunali, alcuni dei quali hanno, per una loro valutazione,
espresso una valutazione positiva o negativa all'appartenenza o
meno al sottoambito, ma siamo in una fase di costruzione della
questione, non ci sono delle scelte definitive in questo senso. In
tali gruppi di lavoro, oltre alla presenza del BIM, devono essere
raccolte tutte le informazioni, verificate le esigenze di ciascun
Comune e avanzate le prime valutazioni propedeutiche alle
discussioni di carattere politico, finalizzate successivamente alle
decisioni di adesione o meno al sottoambito. Pertanto queste prese
di posizione in questa fase sono del tutto premature, perché non si
è ancora sviluppato un approfondimento tale da poter avere gli
elementi qualificanti per stabilire se appartenere o meno a un
sottoambito. Abbiamo un disegno provvisorio che individua questi
sottoambiti, ma non c'è niente di coatto che stabilisce che per
forza un Comune deve far parte di quel sottoambito. Le attività
avviate dal BIM e il lavoro in corso presso i diversi gruppi
comunali si pone, proprio come obiettivo, la valutazione dei
livelli di efficienza, efficacia ed economicità del modello
gestionale in corso di definizione.
Rispetto quindi al 2°quesito, che può essere sviluppato
unitamente al 4°, la Regione, dove richiesto dal BIM, si limita a
supportare il lavoro in atto, ma nel rispetto del dettato normativo
che affida questa competenza prima ai Comuni e poi al BIM. Non
abbiamo noi la competenza, se non siamo chiamati in causa da loro,
di entrare nel merito della questione, salvo fare in modo che le
loro determinazioni siano coerenti con i principi della legge. La
Regione, da parte sua, con il piano di tutela delle acque ha
delineato quanto di sua competenza in un allegato specifico le
competenze dei diversi soggetti - BIM, Comuni e Associazioni di
Comuni -, ha previsto una prima aggregazione per sottoambiti -
rispetto alla quale i Comuni interessati devono effettuare le
opportune valutazioni - e le indicazioni per l'aggregazione degli
acquedotti privati. A tale proposito devono essere evidenziate ad
esempio le elaborazioni effettuate dalla Comunità Evançon, in
particolare per quanto riguarda i costi del servizio idrico, cioè
l'Evançon è molto avanti, ha già fatto una serie di simulazioni, si
sta dando dei tempi per vedere di perequare le tariffe nel
sottoambito, con un'adesione quasi totale dei Comuni; certo, ci
sono delle divergenze che vanno colmate fra quello che fa pagare un
Comune piuttosto che un altro...
Vorrei fare una riflessione: non è l'accorpamento che genera
l'aumento dei costi, bensì con l'accorpamento si assiste anche ad
una definizione più puntuale dei servizi da erogare che non
coincidono spesso con quanto prima fornito, ma proprio perché i
Comuni non hanno la disponibilità finanziaria per fare tutti i
servizi che dovrebbero fare... e mi fermo qui; quindi è attraverso
la riorganizzazione che si va a dare un servizio qualitativamente
ottimale, e potrei citare la pulizia periodica delle vasche,
l'ispezione degli acquedotti, l'individuazione dei punti di
criticità e la manutenzione delle apparecchiature idriche.
Un'ultima considerazione riguarda il fatto che è stato
richiamato da lei, ma che si sente secondo qualcuno, per il quale
questo processo porterebbe ad avere delle sovrastrutture costose,
voglio ricordare che quell'individuazione provvisoria dei
sottoambiti proposta dalla Regione, ha tenuto conto di evitare di
creare nuovi apparati burocratici. L'autorità d'ambito è stata
identificata con il Consorzio BIM, che esiste dal 1955, i
sottoambiti abbiamo cercato di farli coincidere con le Comunità
montane, compatibilmente con l'interconnessione delle reti e con le
caratteristiche tecniche dei vari tipi di impianti, Comunità
montane che sono enti locali già strutturati ed esistenti, la cui
gestione è affidata ai sindaci, e laddove non possibile abbiamo
cercato di recuperare le strutture consortili già esistenti da
decenni.
Per quanto riguarda i costi e gli investimenti, in Valle d'Aosta
gli investimenti rilevanti sono tutti stati fatti dalla Regione
ovvero da soldi pubblici derivanti da programmi che, una volta, si
chiamavano il FRIO e gli altri si chiamano il FOSPI. La quota parte
degli investimenti a carico dei Comuni è del tutto residuale,
quindi l'incidenza sulle tariffe potrebbe essere addirittura
marginale, non è neppure uno degli elementi qualificanti, perché
alla fine se gli acquedotti fossero ben mantenuti, avrebbero delle
durate tali per cui questa quota sarebbe ininfluente. Questi sono
gli elementi di risposta, sottolineando il fatto che siamo in una
fase in evoluzione, non c'è niente di stabilito definitivamente, ma
è in atto una serie di approfondimenti che danno luogo a quelle
valutazioni che lei ha richiamato e per le quali la Regione non ha
una posizione di chiusura, ma semmai la volontà di essere chiamata
in causa in termini costruttivi.
Presidente
- La parola al Consigliere Sandri.
Sandri (GV-DS-PSE)
- Sostanzialmente siamo soddisfatti
della risposta dataci dall'Assessore, anche se bisogna rimarcare 2
o 3 questioni.
Il dato positivo è sicuramente questa disponibilità a un
confronto più ampio che non quello che si può fare in quest'aula,
mi sembra di aver capito, questo è già positivo. In secondo luogo
non mi sembra che ci sia un irrigidimento sul monitorare insieme
l'attuazione dei programmi che verranno fatti nei vari sub-ATO che
ci sono in giro per la Regione, quindi questo è del tutto
positivo.
Alcune osservazioni; la prima: si spaccia per un valore legale
la bozza di correttivo al codice ambientale, peraltro che ho
anch'io trovato sul sito del Governo italiano, però ancora non fa
fede dal punto di vista legislativo. Oggi il "152" è in vigore,
comunque dà una tendenza che per un qualche periodo è andata avanti
e credo che, conoscendo noi bene qual è la criticità delle
situazioni di montagna, comunque quel segnale porta a una
riflessione di cautela, a maggior ragione quando da alcuni Comuni
emergono queste difficoltà, quindi direi che si deve lavorare sulla
base di quello che c'è, poi quando arriveranno le nuove norme, ne
prenderemo atto.
Secondo punto: stiamo andando verso una convenzione per il
rinnovamento dello Statuto, credo che sarebbe bene infilare dentro
lo Statuto anche il Servizio idrico integrato, come l'hanno le
Province autonome di Trento e Bolzano, visto che non è così
automatico che alla proprietà dell'acqua corrisponda anche l'avere
competenze del movimento dell'acqua, anche ripartendo non solo dal
decreto luogotenenziale, ma anche dalle bozze approvate dal "CNL"
alta Italia del futuro Statuto di autonomia, perché credo che sia
utile un richiamo al fatto di avere una forte autonomia da questo
punto di vista.
Ci sono però 2 dati fondamentali su cui pretendiamo la massima
vigilanza; il primo è il ruolo del BIM, cioè non vorremmo
ritrovarci fra qualche mese di fronte a progetti per cui si dice:
"ci sono degli investimenti tali per cui il pubblico non può
soddisfare i progetti di riorganizzazione dei vari sub-ATO, quindi
dobbiamo darlo ai privati". Il secondo, proprio per evitare che si
verifichi questo, vigileremo poiché, se si deve andare a mettere in
piedi delle aziende di gestione - perché questo comunque si renderà
necessario in quanto, nel momento in cui ci sono tanti Comuni,
diventa difficile in modo cooperativo gestire la situazione -, si
prendano in considerazione le ipotesi delle agenzie specifiche -
Agenzia regionale, Agenzia pubblica, ente regionale non a carattere
economico come è l'agenzia dell'ARER piuttosto che altre cose - per
gestire questo tipo di servizi o l'APS - Azienda pubblici servizi -
di cui tra l'altro do un giudizio positivo rispetto a quello che
sta facendo in altri sistemi simili. Perché questo? Proprio per
andare sul filo di un ragionamento che viene fatto in molte parti
d'Europa gestite da forze politiche di Centro-Sinistra, che è
quello di dire: "attenzione, è vero che occorre razionalizzare i
servizi pubblici, ma questo non vuol dire svenderli ai capitali
privati". Questa è una differenza su cui credo che si possa
tranquillamente lavorare insieme e ci auspichiamo di poterlo
fare.
