Classificazione
BENI CULTURALI
Musei, biblioteche, archivi storici e aree di interesse archeologico
SPORT E TEMPO LIBERO
Manifestazioni sportive



Oggetto del Consiglio n. 2329 del 21 settembre 2016 - Resoconto
OGGETTO N. 2329/XIV - Interpellanza: "Applicazione della
tariffa agevolata di ingresso all'area megalitica di
Saint-Martin-de-Corléans per i partecipanti agli eventi di
Endurance trail running organizzati dall'Associazione Forte di
Bard".
Rosset (Presidente)
-
Punto n. 20 dell'ordine del
giorno. Per l'illustrazione ha chiesto la parola il Consigliere
Bertin; ne ha facoltà.
Bertin (ALPE) -
Nel mese di giugno di quest'anno è stata
aperta al pubblico soltanto parzialmente una parte del Parco
archeologico di Saint-Martin-de-Corléans, un sito importantissimo
che potrebbe avere un'enorme ricaduta positiva per la regione, non
soltanto dal punto di vista culturale e storico, ma più in generale
anche turistico.
Il problema è però che, al di là dell'inaugurazione, bisogna che
questo sito funzioni: non è sufficiente aprire le porte, peraltro
con un ritardo cinquantennale, bisogna che questo parco
archeologico funzioni, e perché funzioni bisogna che la gente lo
visiti. Abbiamo visto quest'estate, tra le varie modalità di
promozione, una delibera con la quale si agevolava l'ingresso degli
iscritti al 4K con una riduzione. Ci chiedevamo, vista questa
particolare delibera, se il
target
con il quale si vuole
promuovere il parco archeologico fosse quello degli sport estremi;
tra l'altro nella delibera in questione gli sport estremi vengono
proprio citati come un elemento importante. Pertanto parrebbe dalla
delibera che questo sia il
target
al quale date importanza:
gli sport estremi. Se anche altri sport estremi avessero avuto le
stesse promozioni, intendo l'
Ultra Trail du Mont Blanc
,
piuttosto che il
Downhill
di Pila, piuttosto che il
Tor
e tutte quelle manifestazioni degli sport estremi a cui,
a quanto pare, date molta importanza per promuovere il Parco
archeologico di Saint-Martin, ci chiediamo, anche alla luce di
questa particolare delibera, se al di là degli sport estremi vi è
l'intenzione di agevolare e di promuovere la visita del parco
archeologico anche per le altre attività che non siano estreme e,
più in generale, se per i cittadini valdostani siano previste in
qualche modo tali agevolazioni. Visto che volete fare delle
agevolazioni, non facciamole soltanto per i partecipanti alle
competizioni degli sport estremi.
Nel momento in cui presentavo l'interpellanza ho constatato che,
a due settimane dalle
Giornate europee del patrimonio
-
importante manifestazione promossa nel lontano 1991 dal Consiglio
d'Europa e dalla Commissione europea, alla quale aderiscono tutte
le Regioni europee, che ha una valenza promozionale e culturale
importante - la Valle d'Aosta era l'unica Regione non presente sul
sito che promuove queste giornate. La cosa mi ha stupito, e tra
l'altro era già successo in precedenza. È una cosa grave, perché
promuovere il nostro patrimonio culturale e storico oltre la nostra
Regione e gratis, e sottolineo che è una promozione gratuita, è
un'opportunità da non perdere. A 15 giorni da quella manifestazione
non compariva niente sul sito.
Pertanto con l'interpellanza mi chiedevo se avevate o meno
l'intenzione di aderire, le ragioni di questo ritardo, scandaloso
tra l'altro, anche perché poi quella promozione era gratuita.
Questa promozione può avere degli effetti se viene fatta nei tempi
giusti: prima viene pubblicata sul sito e prima entra nel circuito
di queste Giornate europee della cultura, e più i benefici possono
essere rilevanti. A 15 giorni non c'è ancora niente; passa una
settimana, e quattro giorni fa non c'era ancora niente: a questo
punto ho telefonato direttamente al Ministero. Il responsabile del
progetto Giornate europee del patrimonio mi ha detto che purtroppo
non vi era stato nessun contatto, nessuna comunicazione tra la
Regione Valle d'Aosta e il Ministero, e pertanto niente compariva
sul sito in questione. Tra l'altro il dirigente si era dimostrato
molto disponibile per inserire anche all'ultimo la manifestazione
della nostra Regione ed era pure dispiaciuto che la nostra Regione
non fosse presente. Ho notato che in seguito finalmente queste
nostre iniziative sono comparse in occasione della Giornata europea
del patrimonio, cosa che evidentemente mi fa piacere, anche perché
la telefonata e il mio interessamento a qualcosa sono serviti.
Resta il fatto che siamo in ritardo, siamo a quattro giorni, e che
evidentemente non è così che si promuove il patrimonio culturale
della nostra Regione. Ogni possibilità, tanto più se gratuita, va
sfruttata e non persa come purtroppo spesso succede. Inoltre, visto
che siamo sempre sull'argomento, è anche interessante fare il punto
sulla situazione delle presenze al sito Parco archeologico di
Saint-Martin-de-Corléans, recentemente aperto, per sapere quanti
sono i visitatori, incassi e costi di gestione di questa struttura,
che ci auguriamo possa rappresentare una svolta per la Valle
d'Aosta e per il quartiere in questione.
Presidente -
Per la risposta ha chiesto la parola
l'Assessore Rini; ne ha facoltà.
Rini (UV) -
Grazie collega che mi permette di fare un po'
di chiarezza su questo tema. In realtà è un'interpellanza che
analizza diversi aspetti, cercherò pertanto di essere breve e
puntuale nelle precisazioni alle sue domande.
Vengo alla sua prima questione. Durante l'estate appena
trascorsa, l'Associazione Forte di Bard ha proposto all'Assessorato
una collaborazione con il fine di contribuire alla promozione e al
consolidamento dell'integrazione tra l'offerta culturale,
storico-artistica e anche l'attività turistico-sportiva attraverso
l'applicazione di una tariffa agevolata - quindi non biglietti
gratuiti, ma una tariffa agevolata - ai partecipanti ad una serie
di eventi di
Endurance trail
running
di richiamo
internazionale, quali ad esempio - come lei ha ricordato - il
Monte Rosa Walser Trail
e il
4K
appena disputati.
L'Assessorato ovviamente ha ritenuto che la collaborazione potesse
essere un'opportunità in più per far conoscere e promuovere la
maestosità del nuovo Parco e Museo archeologico dell'area
megalitica di Saint-Martin-de-Corléans, in occasione di questi
appuntamenti ovviamente per gli appassionati degli sport di
montagna: di
trail
, in particolare, che si sviluppavano sul
territorio regionale. Tali appuntamenti, oltre a costituire
un'occasione unica per immergersi nello scenario naturalistico e
paesaggistico del territorio valdostano, possono, e io - che in
questo momento rappresento l'Assessorato della cultura - credo che
debbano rappresentare però anche un'importante opportunità per la
fruizione dei beni culturali di tutti i partecipanti provenienti
per esempio da regioni diverse dalla nostra. La fruizione dei beni
culturali non può pertanto prescindere in questo momento anche dal
lancio dell'area megalitica. Non sono pervenute richieste di
collaborazione da parte di altri Enti che lei ha ricordato; sono
però tante le iniziative di carattere sportivo che abbiamo
sostenuto nell'ultimo periodo: ricordo il
Vertical
di Fénis,
per restare nel tema, o il
Trofeo Baroli
, piuttosto che la
nostra partecipazione importante alla
Coppa del mondo di sci
femminile
disputata lo scorso inverno.
Vorrei un po' chiarire qui con lei la linea che stiamo seguendo
come Assessorato. Si parla spesso in quest'aula di sinergia, di
collaborazione, si richiede che anche tra Assessorati ci sia
maggiore dialogo, che si cerchi soprattutto di fare sinergia con
l'Assessorato del turismo e dello sport per la promozione del
prodotto culturale. Per una volta che credo siamo andati
esattamente in questa direzione, che almeno all'interno della
stessa Amministrazione ci si parli in merito ad eventi come questi:
ricordo che nel pacco di queste competizioni ovviamente trovavano
spazio la promozione degli eventi promossi al Forte di Bard, e ci
sarebbe sembrata una grave mancanza, all'interno di questa
possibilità, non prevedere anche uno spazio dedicato all'offerta
culturale promossa dall'Assessorato, principale Ente finanziatore
proprio dell'Associazione Forte di Bard. Credo che questa sia una
scelta coerente di visione generica in questo settore, quindi non
possiamo chiedere la collaborazione a corrente alternata se
l'evento ci può essere più o meno di piacere, tanto più quando gli
eventi sono organizzati da Enti pubblici o parapubblici, o
addirittura emanazioni stesse dell'Assessorato; ci sembrerebbe
davvero un qualcosa di sconnesso e non coordinato.
Per quanto riguarda la sua seconda domanda: "se oltre che per
gli appassionati di sport estremi - ma come le ho ricordato di
sport in generale - siano state realizzate altre iniziative,
soprattutto per i valdostani", io credo che le agevolazioni
tariffarie siano concesse in occasione di eventi particolari o a
varie categorie di persone. Ne sono un esempio, per quanto riguarda
gli eventi, l'ultima edizione di
Commercianti in festa
, ad
Aosta, che si è svolta nel mese di agosto. Ricorderei qui anche la
grande collaborazione che stiamo portando avanti con l'Associazione
Adava, sempre in collaborazione con l'Assessorato del turismo e
dello sport. Ricordo ancora che, per quanto attiene invece alle
categorie di persone che possono beneficiare di tariffe agevolate,
troviamo i titolari di skipass, membri di varie Associazioni
culturali e sportive con i quali vengono stipulate particolari
collaborazioni. Agevolazioni tariffarie a beneficio dei valdostani
sono state riservate in occasione dell'inaugurazione del nuovo sito
archeologico nella giornata del 24 giugno scorso, in questo caso
con l'ingresso gratuito a tutti i cittadini che si sono prenotati.
I valdostani, ma anche i turisti, hanno inoltre l'occasione di
visitare gratuitamente il sito di Saint-Martin-de-Corléans, così
come tutti gli altri siti e castelli di proprietà diretta
dell'Amministrazione regionale, durante i 10 giorni di
Plaisirs
de culture en Vallée d'Aoste
, la cui edizione di quest'anno si
tiene dal 17 al 25 settembre, quindi è in pieno corso. Nello stesso
periodo sono proposte anche gratuitamente delle visite guidate alla
scoperta del sito stesso.
Per quanto riguarda la sua terza domanda, a partire dal 2013 il
Ministero per i beni e le attività culturali ha deciso di non
proseguire nell'organizzazione dell'evento culturale che prendeva
il nome
Settimana della cultura
: un'iniziativa a nostro modo
di vedere particolarmente positiva, anche longeva, che consentiva
l'ingresso gratuito ai musei italiani in alcuni giorni dell'anno.
Dall'anno di soppressione di questo evento ministeriale
l'Assessorato dell'istruzione e cultura della Regione autonoma
Valle d'Aosta, ritenendo particolarmente meritevole questa
iniziativa, ha sostituito la Settimana della cultura con un nuovo
evento culturale che ho appena ricordato, che ha preso il nome di
Plaisirs de culture en Vallée d'Aoste. Anche per quest'anno
l'Assessorato, grazie alla collaborazione di tanti Enti, Enti
direttamente gestiti e che collaborano con la Regione quali la
Fondazione Grand Paradis, la Fondazione Forte di Bard, ma anche
tanti altri Enti invece di realtà private, è riuscito a costruire
un programma particolarmente ricco che consenta ai valdostani, così
come ai turisti che sappiamo essere ovviamente in numero nettamente
minore in questo periodo, di fruire del nostro patrimonio
culturale, mostre comprese.
L'ampio quadro delle proposte previste per questa
manifestazione, i numerosi Enti e Associazioni che hanno
collaborato necessitano di un'articolata organizzazione che ha
portato alla definizione dell'approvazione - per questo il ritardo
a cui lei faceva menzione - della delibera di Giunta che lei ha
ricordato, quella del 26 agosto, e pertanto ha ristretto la
tempistica per la comunicazione degli eventi al Ministero. Le
comunico però che i numeri che abbiamo di riscontro sono positivi,
anche se è appena iniziato: le faremo con piacere il bilancio alla
fine della manifestazione, ci dicono che ancora una volta c'è
grande interesse per questa proposta.
Vorrei ricordare che la collaborazione tra l'Assessorato e il
Ministero - che lei ha ricordato, e come noi abbiamo avuto modo di
constatare e come facciamo quotidianamente - è stata grande.
Ricordo anche la promozione che stiamo cercando di portare avanti
su questo importante sito, nel quale noi crediamo particolarmente
(le faccio due piccoli ma significativi esempi): penso alle
giornate mondiali del FAI, eventi importanti in tutto il mondo dove
la Valle d'Aosta ha visto il momento di presentazione ufficiale
nella conferenza stampa a Roma, alla presenza del Ministro e del
Direttore generale della Rai. Erano pochissimi i beni, meno di 10
quelli scelti su tutto il territorio nazionale, e il Parco
archeologico di Saint-Martin-de-Corléans era uno tra questi, quindi
credo sia stato grande risultato, così come la collaborazione che
sta per partire e che stiamo mettendo in campo con il Museo egizio
di Torino. Credo che queste siano collaborazioni importanti già
solo per i numeri, per le persone che gravitano intorno a questo
organismo.
Per quanto riguarda la sua ultima domanda, il numero totale dei
visitatori del Parco archeologico dell'area megalitica di
Saint-Martin-de-Corléans per i mesi di luglio e agosto è pari a
6.396 presenze, e l'incasso per lo stesso periodo ammonta a 34.205
euro. Per quanto riguarda i costi di gestione del sito, in questo
caso dal 15 giugno fino a fine agosto, il dato stimato è intorno ai
160 mila euro. Appena avrò i dati più precisi, perché qua mancano
dei piccoli dettagli che sono in corso di definizione, sarà mia
premura farglieli avere, collega.
La grande novità dell'introduzione del biglietto unico, novità
che ha caratterizzato l'estate dell'offerta culturale valdostana,
penso abbia portato dei dati particolarmente importanti. Crediamo
sia finita l'epoca della gratuità per quanto riguarda la fruizione
dei beni culturali, proprio per l'immenso sforzo che sta dietro sia
alla promozione che al mantenimento dei beni culturali stessi. Le
cifre date credo siano importanti e potranno essere reinvestite in
cultura. Questo è un segnale che come Governo regionale abbiamo
voluto lanciare, proprio perché crediamo nel valore profondo di
questo messaggio.
Presidente -
Per la replica ha chiesto la parola il
Consigliere Bertin; ne ha facoltà.
Bertin (ALPE) -
A sentire l'Assessore, credo che
bisognerà inserire fra gli sport estremi anche "l'arrampicata sui
vetri", perché sinceramente non mi ha convinto per niente! E
neanche lei è convinta della risposta che mi ha dato, è
un'arrampicata sui vetri certamente estrema dal punto di vista del
rischio, ma poco convincente.
Anch'io non sono contrario al fatto che si promuova anche in
questo modo il parco archeologico, bisogna promuoverlo in tutti i
modi, ma è ridicolo che si sia fatto soltanto con il
4K
o
con gli eventi organizzati dal Forte di Bard. Se questo è il
target
che si vuole avere come obiettivo, lo si faccia con
tutte le altre manifestazioni realizzate in Valle d'Aosta, ma voi
l'avete fatto soltanto con il 4K. Peraltro è una manifestazione
molto locale, nella quale buona parte degli iscritti sono
valdostani, e se i valdostani devono iscriversi al 4K per avere uno
sconto mi sembra un po' così, mentre le altre manifestazioni che
citavo nelle premesse hanno un più ampio respiro internazionale
rispetto al 4K. È una contraddizione quella che mi dice lei, che
bisogna promuovere anche in questa direzione, quando poi ci si
limita soltanto al 4K. È evidente che l'operazione era un po'
diversa, ma bisogna sfruttare tutte le opportunità per promuovere
questo parco archeologico, e in generale il patrimonio archeologico
e storico valdostano, anche perché i numeri che lei mi ha dato sono
francamente preoccupanti: poco più di 6.000 visitatori in tutta
l'estate sono pochi, se paragonati ai costi, quando per un incasso
di 37 mila euro il costo di gestione corrispondente è di 160 mila
euro.
Spero di non essere l'unico ad aver letto lo studio di
fattibilità sulla gestione del parco archeologico affidato qualche
anno fa all'Università di Ferrara: le ricordo, Assessore, che tale
studio precisa che questa struttura così grande e così costosa può
avere una ricaduta positiva per la nostra regione soltanto a certe
condizioni, perché la gestione - come sappiamo, e come prevede
questo studio - comporterà una spesa di oltre 3 milioni all'anno.
Per dare una sostenibilità a questa struttura, lo studio che avete
commissionato qualche anno fa indica in quasi 200.000 il numero di
visitatori: siamo a poco più di 6.000, siamo lontanissimi, e sotto
questo punto di vista c'è anche l'effetto novità di quest'anno.
Siamo veramente all'inizio e la cosa è fortemente preoccupante.
Bisogna cambiare marcia e cercare di sfruttare ogni opportunità di
promozione di questo parco archeologico e, in generale, del
patrimonio archeologico valdostano.
Per quanto riguarda le opportunità, una che non doveva essere
persa era questa delle
Giornate europee del patrimonio
. Tra
l'altro le ricordo, Assessore, che anche per quanto riguarda la
Settimana della cultura
nell'altra legislatura l'Assessorato
si era dimenticato di aderire. Lei oggi mi parla della Settimana
della cultura con grande rammarico, con un ricordo di questa
giornata, ma all'epoca vi eravate dimenticati di aderire, come ben
si ricorderà. Se non se lo ricorda lei, basta che chieda al suo
collega e le potrà riferire che anche all'epoca vi eravate
dimenticati di questa promozione gratuita, oltre al fatto che
soltanto all'ultimo è stato inserito il nostro programma
interessante nella Giornata europea del patrimonio, cosa
gravissima, perché ogni possibilità deve essere sfruttata.
Lei mi dice che giornalmente vi sentite con il Ministero, ma mi
pare proprio di no, perché quando io ho telefonato sono stato il
primo a farlo, non vi avevano mai sentiti. Questo è grave, anche
perché eravate voi, secondo me, a doverli sentire immediatamente
per poter promuovere queste giornate e non aspettare il Ministero,
tanto più aspettare che telefonassi io al Ministero. È un compito
che lei e i suoi funzionari dovevate svolgere, non ero certamente
io a dovermi interessare, benché io sia contento che il mio
interessamento abbia prodotto qualcosa. Tardi, è grave sia così
tardi, anche perché, come sappiamo, le persone programmano per
tempo una visita di questo genere, e anche gli stessi operatori
turistici locali e le guide turistiche devono sapere queste cose.
In realtà purtroppo tutto è scollegato, una promozione
improvvisata, il collegamento con uno sport estremo lo fate senza
una visione generale, senza coinvolgere tutti gli altri sport. Se è
questo ciò che volete fare, mi pare francamente che non ci siamo.
La invito ancora una volta a leggere lo studio che avete
commissionato sulla gestione del parco archeologico, perché
francamente la questione è preoccupante.
