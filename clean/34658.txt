Classificazione
ASSISTENZA SOCIALE
Assistenza socio-sanitaria
SPORT E TEMPO LIBERO
Infrastrutture ricreativo-sportive



Oggetto del Consiglio n. 2400 del 2 maggio 2012 - Resoconto
OGGETTO N. 2400/XIII - Interpellanza: "Interventi per dotare
gli impianti sportivi di un defibrillatore".
Interpellanza
Preoccupata per i recenti casi di morti improvvise di
sportivi professionisti sui campi di gioco per arresti cardiaci,
dal campione di pallavolo Vigor Bovolenta al calciatore del Livorno
Piermario Morosini, i quali purtroppo rappresentano solo gli ultimi
episodi di una casistica sempre più numerosa anche nei campi e nei
palazzetti di periferia, dove lo sport è praticato a livello non
agonistico o amatoriale;
Sottolineato come, in numerose circostanze analoghe di
arresti cardiaci sui campi sportivi, molte vite sono state salvate
con l'utilizzo tempestivo di un defibrillatore, che può essere
utilizzato con successo anche da personale non sanitario, in attesa
dell'arrivo dei soccorsi;
Ricordato l'esempio virtuoso del progetto "Vita" messo in
atto da qualche anno dalla città di Piacenza, con la creazione di
una rete di defibrillatori semiautomatici dislocati in punti
strategici del territorio che ha permesso, proprio nello stesso
pomeriggio della tragica morte di Morosini, di salvare la vita ad
un calciatore colpito da arresto cardiaco su un campo sportivo
opportunamente provvisto di defibrillatore;
Valutata positivamente la proposta di legge della deputata PD
Paola De Micheli, finalizzata a rendere il defibrillatore
obbligatorio in tutti gli impianti dove si praticano sport
agonistici, con personale qualificato per intervenire in caso di
emergenza;
la sottoscritta Consigliera regionale
Interpella
la Giunta regionale per conoscere:
1) quale sia la situazione di pronto intervento sanitario sui
campi sportivi e negli impianti valdostani, e in particolare se sia
prevista (e in quali impianti) la presenza di defibrillatori per
stabilizzare gli sportivi colpiti da arresti cardiaci;
2) se intenda intervenire per rendere obbligatoria la
presenza di un defibrillatore negli impianti valdostani dove si
pratica sport, anche a livello giovanile o semi-agonistico,
eventualmente contribuendo all'acquisto e alla fornitura di tali
macchinari salva-vita alle società sportive della nostra
regione.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Preoccupata per i recenti casi di morti improvvise di sportivi
professionisti sui campi di gioco per arresti cardiaci, dal
campione di pallavolo Vigor Bovolenta al calciatore del Livorno
Piermario Morosini, i quali purtroppo rappresentano solo gli ultimi
episodi di una casistica sempre più numerosa anche nei campi e nei
palazzetti di periferia, dove lo sport è praticato a livello non
agonistico o amatoriale; sottolineato come in numerose circostanze
analoghe di arresti cardiaci sui campi sportivi molte vite sono
state salvate con l'utilizzo tempestivo di un defibrillatore, che
può essere utilizzato con successo anche da personale non
sanitario, in attesa dell'arrivo dei soccorsi; ricordato l'esempio
virtuoso del progetto "Vita" messo in atto da qualche anno dalla
città di Piacenza, con la creazione di una rete di defibrillatori
semiautomatici dislocati in punti strategici del territorio che ha
permesso, proprio nello stesso pomeriggio della tragica morte di
Morosini, di salvare la vita ad un calciatore colpito da arresto
cardiaco su un campo sportivo opportunamente provvisto di
defibrillatore; valutata positivamente la proposta di legge della
Deputata PD Paola De Micheli, finalizzata a rendere il
defibrillatore obbligatorio in tutti gli impianti dove si praticano
sport agonistici, con personale qualificato per intervenire in caso
di emergenza, volevamo sapere dall'Assessore:
"quale sia la
situazione di pronto intervento sanitario sui campi sportivi e
negli impianti valdostani, e in particolare se sia prevista (e in
quali impianti) la presenza di defibrillatori per stabilizzare gli
sportivi colpiti da arresti cardiaci; se intenda intervenire per
rendere obbligatoria la presenza di un defibrillatore negli
impianti valdostani dove si pratica sport, anche a livello
giovanile o semi-agonistico, eventualmente contribuendo
all'acquisto e alla fornitura di tali macchinari salva-vita alle
società sportive della nostra regione"
. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la prima domanda, in Valle d'Aosta sono
distribuiti 117 defibrillatori semiautomatici (DAE) in carico
all'Azienda USL e questo grazie anche ad associazioni di
volontariato e di settore, oltre all'Azienda USL, e a privati che
fanno delle donazioni e che hanno permesso la sinergica azione fra
Azienda USL, associazioni di volontariato e privati di fornire di
un numero considerevole di defibrillatori la nostra Regione. Questi
presidi, utilizzabili anche da personale non sanitario, purché
addestrato - al momento risultano abilitate 1.500 persone nella
regione, sono corsi di cui si fa carico l'Azienda USL, perché è
importante la fase di formazione -, sono presenti in varie
strutture, quali sedi periferiche dell'Ospedale regionale,
ambulatori, centri traumatologici, case di riposo, farmacie, Comuni
ed esercizi commerciali, oltre a tutti i mezzi di soccorso
presenti. Attualmente in tutte le manifestazioni sportive
organizzate dalle federazioni viene concessa, su richiesta, la
presenza di un'ambulanza e su ognuna vi è un defibrillatore, per il
cui uso il personale volontario del soccorso è abilitato. Analoga
situazione è prevista per le manifestazioni comunali non sportive.
Nei comprensori sciistici i
pisteurs-secouristes
sono
abilitati ad usare i defibrillatori semiautomatici e gli stessi
sono in gestione alle società.
"Se intenda intervenire per rendere obbligatoria la presenza
di un defibrillatore negli impianti sportivi..."
: la
prospettiva di estendere la presenza di defibrillatori in tutti gli
impianti sportivi non è una soluzione al problema della prevenzione
di incidenti cardiovascolari. Come è stato detto prima, quando le
società ne fanno richiesta, viene l'ambulanza che è dotata di
defibrillatore. Bisogna tenere conto che il defibrillatore viene
usato in casi particolari, quindi bisogna fare una diagnosi, vedere
che la persona abbia le caratteristiche per essere soccorsa con il
defibrillatore, pertanto è molto importante la formazione del
personale. Spesso anche sui campetti di calcio delle società
sportive magari il dirigente non c'è, ci sono i familiari, quindi
la preoccupazione è quella di dotare di un defibrillatore in sede e
poi non avere nessuno che lo sappia usare in modo attento. La cosa
più importante è invece il fatto che tutte le strutture di soccorso
hanno sopra personale abilitato, le ambulanze hanno i
defibrillatori, quindi io so che, quando ci sono delle
manifestazioni importanti o comunque tutte le volte che viene
richiesto l'intervento, c'è tutto il necessario. Personalmente
penso sia ancora più importante invece diffondere i corsi BLS, cioè
i corsi base per l'assistenza alla persona, qualora vi sia
un'emergenza o un arresto cardiocircolatorio, perché questi corsi
danno gli strumenti per poter mantenere in vita una persona mentre
arriva l'ambulanza o il medico, perché è allora che si usa il
defibrillatore. È un aspetto molto difficile da gestire la
copertura di tutte le casistiche che possono verificarsi per quanto
riguarda gli incidenti, perché a volte ci sono sportivi che sono
controllati da centri di medicina dello sport ogni sei mesi e poi
vanno incontro ad incidenti cardiovascolari mortali. Riteniamo che
nella nostra regione ci sia una copertura importante da questo
punto di vista; ripeto: pensare di mettere in ogni struttura un
defibrillatore va ad eccedere quelle che sono le reali necessità.
Sicuramente quindi, dal nostro punto di vista, cercheremo di
sviluppare il più possibile la rete di defibrillatori nella
regione, abbiamo in corso un programma con l'Azienda USL non solo
di implementazione di defibrillatori, ma anche e soprattutto di
addestramento delle persone, che è un punto fondamentale. Infatti
possiamo distribuire defibrillatori dappertutto, ma se non ci sono
le persone che sanno utilizzarlo, rischiamo addirittura di fare dei
danni. Grazie.
Presidente
- La parola alla Consigliera Carmela
Fontana.
Fontana (PD)
- Per quanto mi riguarda, non trovo che sia
un'esagerazione invece dotare ogni struttura sportiva di un
defibrillatore, con tutto quello che sta succedendo mi sembra
invece che sarebbe una sicurezza in più per gli sportivi. Abbiamo
visto appena ieri che è morto un ragazzo di 26 anni. Adesso non è
più fatalità, ma questa situazione sta succedendo sovente. Apprezzo
la volontà di fare questi corsi, che ritengo siano molto
importanti, anche perché, se ci sono delle persone preparate,
magari danno una maggiore sicurezza. Quello che mi sembra assurdo è
che hanno il defibrillatore con l'ambulanza solo se la società lo
richiede, quando fanno le partite; allora perché non metterlo
obbligatoriamente ogni volta che c'è la partita? So che sembra una
cosa assurda, ma vediamo cosa succede a tantissimi giovani, poi può
essere una fatalità, ma avere questo peso sulla coscienza di dire:
se avessi l'ambulanza qui, magari salvavo una vita, perché devo
avere il tempo di chiamare l'ambulanza e si sa che, prima che
arrivi l'ambulanza e il personale adatto, uno fa in tempo a morire.
Capire quindi con gli impianti sportivi se è fattibile avere
l'ambulanza a disposizione, senza stare a fare richiesta se c'è
bisogno di aiuto, era questa la mia intenzione. Mi sembra che una
riflessione si possa fare proprio per quello che sta succedendo.
Grazie.
