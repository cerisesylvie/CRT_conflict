Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2484 del 22 novembre 2016 - Resoconto
OGGETTO N. 2484/XIV - Approvazione del bilancio di previsione
del Consiglio regionale per l'anno 2017 e per il triennio
2017/2019.
Rosset (Presidente) -
Punto n. 20 dell'ordine del
giorno.
Il bilancio del Consiglio regionale rappresenta il principale
strumento dell'autonomia consiliare e garantisce il corretto e
indipendente funzionamento dell'organo legislativo; l'Ufficio di
Presidenza, nella riunione del 25 ottobre 2016, con deliberazione
n. 107/2016, ha approvato il progetto del bilancio di previsione
del Consiglio regionale per l'anno 2017 e per il triennio
2017/2019.
Con il 2016 si è conclusa per le Regioni a Statuto speciale la
fase di transizione al nuovo sistema contabile; il Consiglio
regionale presenta e gestirà per il 2017, e per il triennio
2017/2019, un bilancio armonizzato secondo quanto previsto dal
decreto legislativo n. 118/2011 (Disposizioni in materia di
armonizzazione dei sistemi contabili e degli schemi di bilancio
delle Regioni, degli Enti locali e dei loro organismi, a norma
degli articoli 1 e 2 della legge 5 maggio 2009, n. 42). Pertanto lo
schema di bilancio di previsione finanziario per gli anni 2017,
2018 e 2019 è stato redatto suddividendo le entrate in titoli e
tipologie, e le uscite in missioni e programmi, allegando ai soli
fini conoscitivi l'articolazione delle tipologie delle entrate in
categorie e dei programmi della spesa in macro aggregati.
Il progetto di bilancio di previsione del Consiglio regionale
chiude in pareggio sulla somma complessiva di euro 11.064.880 per
l'anno 2017, comprensiva dell'avanzo presunto 2016, applicato
all'esercizio 2017 ammontante ad euro 400 mila e delle partite di
giro ammontanti ad euro 2.002.780. Le entrate effettive di
competenza dell'esercizio finanziario 2017 sono previste per un
valore complessivo di euro 8.662.100, in linea con l'esercizio
precedente. Fra le entrate si segnala l'incidenza dell'assegnazione
a carico del bilancio regionale, ammontante ad euro 8,5 milioni,
che rappresenta il 98,13 percento. Le altre entrate sono
rappresentate da trasferimenti correnti, interessi attivi e altre
entrate residuali. La spesa effettiva prevista nel bilancio del
Consiglio regionale per l'esercizio finanziario 2017, ammonta a
complessivi 8.662.100 euro, in linea con l'esercizio precedente,
comprese le previsioni di spesa per il finanziamento del programma
della Consulta regionale per le pari opportunità, per la copertura
dei costi dell'Ufficio del Difensore civico, per la gestione del
Co.re.com. e per il finanziamento all'Associazione degli ex
Consiglieri. Perseguendo i fini istituzionali che sono propri del
Consiglio regionale della Valle d'Aosta, dall'analisi complessiva
del progetto presentato emerge una sostanziale linearità con
l'esercizio precedente.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
Come terminava il Presidente del
Consiglio, certamente questo bilancio è in linea con quelli
precedenti. Manca quel salto di qualità che da tempo si sollecita,
una modernizzazione di questo Consiglio e una maggiore trasparenza,
un rapporto diverso con la cittadinanza, così come lo stesso ruolo
del Consiglio, che manca e continua a mancare. Peraltro la
situazione è aggravata dalla mancata presenza della minoranza
nell'Ufficio di Presidenza: è l'unica Regione in Italia,
probabilmente l'unica anche in Europa, se non con l'eccezione della
Turchia di Erdo?an, che andrebbe comunque verificata; il modello in
fondo è questo. Questo elemento evidentemente ha degli effetti
anche sul funzionamento stesso del Consiglio regionale, non
permettendo ad una parte dell'Assemblea di conoscere e di sapere
quanto succede, non avendo gli strumenti ispettivi previsti invece
per le attività del Governo; strumenti ispettivi che non sono
presenti proprio in ragione della composizione del Consiglio e
dell'Ufficio di Presidenza. Questa composizione anomala e unica
dell'Ufficio di Presidenza comporta tutta una serie di problemi
nella gestione dell'Assemblea, che generalmente è condivisa
all'interno dell'Assemblea, sia dalla maggioranza che
dall'opposizione. Come dicevo, al di là di questa anomalia grave
della quale spesso si fa finta di non capirne la gravità, vi sono
altri aspetti che, in totale continuità con gli anni precedenti,
non pongono quel salto di qualità necessario.
A mio avviso non sono ancora stati affrontati punti importanti
come la questione relativa alle sedi, che andrà affrontata prima o
poi, perché sono comunque operazioni grandi. Per quanto mi riguarda
le sedi attuali sono più che sufficienti. Resta però la questione
per esempio dell'accessibilità di queste sedi, in particolare per
quella del Difensore civico, che rimane esattamente nella
situazione dell'anno scorso. Ci sono tutta una serie di elementi
che impediscono; ho fatto riferimento soltanto a questi, ma potrei
citarvene anche altri come la mancanza di un criterio nel
patrocinio di iniziative del Consiglio, non si riesce a percepire
quale sia il criterio. Per queste e per altre situazioni di
dettaglio simili diventa pertanto complessivamente difficile
sostenere questo bilancio del Consiglio regionale.
Presidente -
Se non ci sono altri interventi dichiaro
chiusa la discussione generale.
Se posso rispondere al collega Bertin sulla mancanza di qualità,
posso soltanto prendermi l'impegno di portare quella qualità che
lei auspica e che implica comunque il coinvolgimento dei
trentacinque Consiglieri. Potrei fare l'elenco delle mancanze di
qualità all'interno di quest'aula, e non soltanto per quanto
concerne la composizione dell'Ufficio di Presidenza, ma anche per
altre considerazioni.
Per quanto riguarda le prospettive abbiamo attivato Facebook,
internet, Tv Vallée e quant'altro. La maggiore trasparenza di
questa legislatura credo sia stata attivata in questi ultimi mesi;
cerchiamo di seguire attentamente tutte le richieste che sono state
formulate. L'Ufficio di Presidenza si prenderà l'impegno di
presentare a breve anche il programma di bilancio nelle varie
sfaccettature. Seguo con attenzione l'evoluzione dei 116,
sollecitando anche a volte a nome degli stessi Consiglieri che se
ne dimenticano, ovviamente rispetto a chi li formula, quindi da
quel punto di vista siamo molto attenti alla procedura. Sulla
mancanza di qualità si può sempre migliorare, e quindi cercheremo
di fare il massimo per andare nella direzione auspicata dal
Consigliere Bertin o da altri Consiglieri.
Ha chiesto la parola il Consigliere Bertin; ne ha facoltà.
Bertin (ALPE) -
Presidente, non parlavo di qualità, forse
ci siamo capiti male, ma di modernità: c'è bisogno di un salto di
qualità nel senso di modernizzare questo Consiglio, che è rimasto
indietro. Guardiamo ad esempio i 116 ai quali accennava lei: a mio
avviso è necessario modernizzarsi anche in questo settore,
utilizzando le nuove tecnologie informatiche che permetterebbero
una riduzione dei tempi nelle risposte che ora sono di venti
giorni. Rimanendo sui 116, visto che è argomento al quale sembra
molto interessato, tre o quattro giorni - se non di più - vengono
persi proprio in ragione delle carte che girano negli uffici.
Pertanto, proprio per una questione di modernità, sarebbe più
opportuno portare il Consiglio ad utilizzare quegli strumenti del
ventunesimo secolo che accelerano le cose; utilizzando le nuove
tecnologie si potrebbero ridurre questi tempi morti che, per quanto
riguarda le risposte ai 116, sono di diversi giorni.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Semplicemente per esprimere la mia
astensione su questo bilancio, e vorrei anche motivarla.
Presidente, al di là di quello che ha detto, capiamo che
purtroppo è obbligatorio redigere il bilancio di previsione in
questi termini, con il nuovo sistema della contabilità armonizzata
sancito dal dl n. 118/2011. Volevo però aggiungere che, essendo
stato redatto con questo sistema e tenendo conto dei titoli e dei
macro aggregati di spesa, in questo momento questo bilancio è
assolutamente illeggibile: non è assolutamente paragonabile ai
bilanci precedenti. Non do alcuna colpa, né all'Ufficio di
Presidenza e neanche a lei, ma non c'è termine di paragone. Al di
là delle spese obbligatorie che si leggono benissimo - e ci
mancherebbe! - su quelle più discrezionali non c'è nessun termine
di leggibilità all'interno di questo bilancio.
Altra considerazione: se a questo sommiamo anche il fatto che
nell'Ufficio di Presidenza in questo momento la minoranza non è
minimamente rappresentata, già l'astensione è un'apertura di
credito e di fiducia nei suoi confronti, dello
staff
e di
coloro che stanno operando, ma sinceramente non mi sento di andare
oltre, proprio per i motivi prima evidenziati.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Per collegarmi a quanto detto dai
colleghi, in particolare dal collega Gerandin: non vedo questo
bilancio in maniera completamente trasparente. Stessa cosa direi
per le informazioni rilasciate dal sito del Consiglio regionale. Mi
preme sottolineare il fatto che tutta la questione sui vitalizi non
è ancora stata affrontata: nonostante in altri siti ci sia di tutto
e di più, noi continuiamo a tenere tutto nascosto come il segreto
di Pulcinella (questo solo per fare un esempio). Per non parlare
del fatto che, da un punto di vista
social
e informatico,
gli strumenti messi a disposizione dei Consiglieri, nonostante gli
ingenti finanziamenti messi in campo per l'informatica, non sono
ancora sufficienti, e anche questo l'ho rimarcato già diverse
volte.
Pertanto, per quanto mi riguarda, in linea con quanto già detto
in passato, il mio resta un voto di astensione. Per quanto gli
sforzi che stiate facendo come Ufficio di Presidenza vadano in una
direzione che potrebbe anche essere corretta, sono ancora molto
lontani da raggiungere la sufficienza.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Il collega Bertin ha già messo in
evidenza le criticità di una macchina vecchia e stanca, che ha poca
voglia di cambiare marcia, soprattutto registro.
Il nostro gruppo si asterrà su questo provvedimento. Non è solo
un'apertura di credito come ha detto il collega Gerandin, è persino
di più: è un'apertura di credito incondizionata, senza
plafond
, nel momento in cui, ad oggi, come maggioranza - non
sto dicendo a lei, Presidente Rosset - non avete voluto garantire
quello che è il pluralismo normale all'interno dell'Ufficio di
Presidenza. Non è un attacco al Presidente Rosset, ma a questa
maggioranza che ha deciso diversamente e ha rotto un pluralismo
normale di controllo all'interno di un Ufficio di Presidenza per
appetiti diversi, a vario titolo, all'interno di singoli gruppi
consiliari che in questo momento rappresentano la maggioranza
consiliare.
Un'ultima battuta. Stiamo facendo dei passi avanti, ma è qui la
mancanza di volontà che abbiamo potuto mettere in evidenza: la
finanziaria regionale non è né leggibile, né semplice e né chiara
per capire quali sono le scelte della politica. Non so se avete
avuto modo come noi di entrare nel dettaglio sul documento che ci
avete fornito, non è solo poco leggibile come diceva prima il
collega, ma è praticamente indecifrabile, anche per chi magari
mastica leggermente i bilanci pubblici, e non solo quelli.
Questo è l'invito che farei al Presidente Rosset: al di là delle
regole contabili, di cui sono perfettamente a conoscenza, non
sarebbe male per il prossimo anno creare un documento affinché
tutti i Consiglieri possano tranquillamente leggere, sapere e
conoscere nel dettaglio cosa c'è all'interno del bilancio del
Consiglio regionale. Mi piacerebbe eventualmente sentire qualche
collega di maggioranza; non so se avete avuto modo di leggere
questo documento, ma è veramente molto complicato, sembra quasi
studiato per non far capire praticamente nulla di cosa c'è scritto
al suo interno: lo dice uno che di solito quando interviene sui
documenti contabili cerca di analizzarli per poi venire in
Consiglio e portare la posizione del proprio gruppo.
Farei a questo punto una richiesta a tutto l'Ufficio di
Presidenza, che è ben rappresentato dalla maggioranza: la prossima
volta si porti un po' avanti e faccia uno sforzo quantomeno per
rendere comprensibile un bilancio che di comprensibile ha
praticamente nulla.
Presidente -
Collega Chatrian, condivido sulla difficoltà
di lettura, ma non potevamo fare diversamente che seguire quanto la
normativa ci impone: attivare il bilancio di armonizzazione. Mi
prenderò l'impegno come Ufficio di Presidenza di trasmettere al più
presto il bilancio di gestione, in modo che possa essere magari più
comprensibile, ma io sfido chiunque ad usare altra formula nella
presentazione del bilancio e a farlo diversamente, questo lo posso
fare.
Se non ci sono altre richieste di intervento, dichiaro aperta la
votazione. La votazione è chiusa.
Presenti: 32
Votanti           
: 26
Favorevoli: 26
Astenuti: 6 (Certan, Chatrian, Cognetta, Gerandin, Morelli,
Roscio)
Il Consiglio approva.
