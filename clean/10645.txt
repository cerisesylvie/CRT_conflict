Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1638 del 28 novembre 1990 - Resoconto
OGGETTO N. 1638/IX - Sostituzione dell'incaricato delle funzioni
di commissario regionale presso la Casa da Gioco di
Saint-Vincent.
Presidente
- Do lettura del testo della delibera:
Il Consiglio
Preso atto che da oltre sei anni il posto non di ruolo di
Commissario regionale presso la Casa da Gioco di Saint-Vincent è
ricoperto mediante incarichi conferiti in via provvisoria, in
relazione al lungo contenzioso amministrativo seguito alla revoca
del Commissario che ha prestato servizio sino al 1983;
Constatato che recentemente, con sentenza del Consiglio di
Stato, il contenzioso è stato definito con la conferma delle
legittimità del provvedimento di revoca e che sono pure stati
respinti dallo stesso Consiglio di Stato i ricorsi per revocazione
prodotti dall'interessato;
Considerato che attualmente il posto di Commissario è ricoperto
da un funzionario regionale, incaricato di svolgere tali funzioni
con deliberazione del Consiglio regionale n. 233/IX, in data 16
dicembre 1988, incarico conferito in via provvisoria appunto in
attesa dell'esito del contenzioso amministrativo dinnanzi al
Consiglio di Stato di cui si è fatto cenno;
Dato che l'attuale incaricato, sig. Elio Pau, ha sempre svolto
le funzioni di Commissario a tempo parziale, in quanto, essendo
titolare del posto di capo del servizio elettorale e vigilanza
anagrafica ha sempre dovuto occuparsi di svolgere
contemporaneamente le mansioni relative al posto di titolarità;
Ritenuto opportuno, vista l'importanza delle funzioni di
Commissario regionale presso la Casa da Gioco, provvedere ad
affidare l'incarico ad una persona che svolga tale servizio a tempo
pieno;
Ribadito che l'incarico in questione è riferito ad un posto non
di ruolo della tabella organica e va pertanto attribuito sulla base
di un rapporto fiduciario, sempre revocabile "ad nutum"
dall'Amministrazione;
delibera
1) di revocare a decorrere dal ... l'incarico di Commissario
regionale presso la Casa da Gioco di Saint-Vincent, conferito al
sig. Elio Pau con deliberazione consiliare n. 233/IX del 16
dicembre 1988;
2) di incaricare delle funzioni di Commissario regionale presso
la gestione appaltata della Casa da Gioco di Saint-Vincent, con
decorrenza dal 1 dicembre 1990 e sino alla scadenza delle
convenzioni in atto per la gestione della Casa da Gioco, il sig.
...
3) di approvare l'attribuzione, per lo svolgimento dell'incarico
di cui trattasi, di un compenso mensile lordo onnicomprensivo di
lire ... più IVA, dando atto che la relativa spesa graverà sul
capitolo 23150 del bilancio preventivo della Regione per l'anno
1990 ("Spese per speciali incarichi ...") che presenta la
necessaria disponibilità, e sul corrispondente capitolo per gli
anni successivi.
4) di delegare alla Giunta regionale l'adozione dei
provvedimenti per il finanziamento della spesa e la liquidazione
dei compensi.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Signor Presidente, signori consiglieri,
stiamo affrontando l'oggetto numero 2 all'ordine del giorno, che
prevede la sostituzione dell'incaricato delle funzioni di
Commissario regionale presso la Casa da Gioco di Saint-Vincent.
Prima di introdurre l'argomento vero e proprio, devo dire al
Consiglio che ho avuto nei giorni scorsi un cordialissimo incontro
con l'attuale Commissario Pau, che ha espletato le sue funzioni
sino ad oggi con assoluta capacità e dedizione nell'interesse della
pubblica amministrazione, e gli ho fatto sapere che, così come era
già negli obiettivi della Giunta precedente, con la definizione di
alcuni contenziosi amministrativi in corso si sarebbe dovuto
provvedere alla sostituzione del Commissario, che era stato
nominato dal Consiglio in via provvisoria.
Lo stesso Pau mi ha detto di essere perfettamente a conoscenza
della cosa e di ritenere la decisione assolutamente giusta e
valida, pertanto non ha avanzato obiezioni di sorta a questa
ipotesi di lavoro, pur dando la sua personale capacità
nell'eventualità di una continuazione di rapporti, per delucidare e
per definire quelle che erano le competenze del Commissario che il
Consiglio regionale dovrebbe andare a nominare.
Fatte queste premesse, che mi sembrano doverose nei confronti di
un funzionario della pubblica amministrazione che ha fatto il suo
lavoro e il suo dovere, mi corre l'obbligo altresì di comunicare al
Consiglio sia alcuni emendamenti che ritengo opportuno apportare
alla parte motivata della delibera che è stata approvata come
proposta per il Consiglio da parte della Giunta, sia un emendamento
sostitutivo nella parte deliberativa, ciò ai fini esclusivi di
rendere più chiara e più valida la delibera che il Consiglio
regionale si appresta a discutere.
Gli emendamenti riguardano il primo, secondo e terzo capoverso
della parte motivata, che vengono sostituiti nel modo seguente:
"Preso atto che da oltre sei anni il posto non di ruolo di
Commissario regionale presso la Casa da Gioco di Saint-Vincent è
ricoperto mediante incarichi conferiti in via provvisoria, in
relazione al lungo contenzioso amministrativo seguito alla revoca
del Commissario che ha prestato servizio sino al 1984;
Constatato che recentemente, con decisione del Consiglio di
Stato, il contenzioso è stato definito con la conferma del rapporto
di pubblico impiego e della legittimità del provvedimento di revoca
di allora;
Considerato che attualmente il posto di Commissario è
ricoperto da un funzionario regionale, incaricato di svolgere tali
funzioni con deliberazione del Consiglio regionale n. 233/IX, in
data 16 dicembre 1988, incarico conferito in via provvisoria in
relazione al contenzioso amministrativo;"
e poi si prosegue con
il quarto, quinto e sesto capoverso.
Nella parte deliberativa vengono sostituiti i punti 3 e 4 con un
unico emendamento che così recita:
"3) di delegare alla Giunta regionale i provvedimenti
necessari per l'attribuzione al dipendente regionale di cui al
punto 2) delle indennità di carico per lo svolgimento delle
funzioni di Commissario regionale presso la Casa da Gioco di
Saint-Vincent, nonché per il finanziamento e la liquidazione della
relativa spesa".
Devo aggiungere per chiarezza che l'incarico in questione è un
posto non di ruolo, è un posto che viene attribuito dal Consiglio
regionale sulla base di un rapporto fiduciario e che è sempre
revocabile da parte della pubblica amministrazione, così come
recita d'altra parte l'ultimo capoverso della parte motivata. Fatte
queste premesse, devo comunicare al Consiglio che da parte della
maggioranza si è definita la persona che dovrebbe provvedere a
ricoprire questo ruolo sulla base di quelle che sono le competenze
acquisite, sulla base dei titoli necessari e sulla base ovviamente
del rapporto di fiducia che deve esistere in modo prevalente (se mi
è permesso questo giudizio) fra il Commissario e il Presidente
della Giunta, in quanto il Commissario dipende per le sue funzioni
direttamente dalla Presidenza della Giunta.
La persona che abbiamo ritenuto di proporre al Consiglio è
quella del dott. Mauro Alliod, che attualmente ricopre le funzioni
di Vicecommissario presso la Casa da Gioco di Saint-Vincent.
Riteniamo di aver fatto una scelta oculata, professionale e che
vada nell'ottica di determinare una presenza in un posto
sicuramente delicato di un personaggio che conosce il lavoro che
deve essere svolto, persona che ha a suo tempo fatto e superato un
concorso per la nomina a vicecommissario, e dopo alcune
vicissitudini di carattere amministrativo è stata inserita nei
ruoli della pubblica amministrazione come vicecommissario.
Crediamo che questa scelta vada a favore dell'Amministrazione;
ci auguriamo sinceramente che i rapporti continuino fra la
Presidenza della Giunta e il Commissario così come sono avvenuti
nel passato, quindi proponiamo al Consiglio la nomina del dott.
Mauro Alliod quale Commissario della Casa da Gioco di
Saint-Vincent.
Presidente
- Ha chiesto di parlare il Consigliere
Agnesod, ne ha facoltà.
Agnesod (UV)
- Prima di entrare nel merito della nomina
di questa deliberazione, vorrei un chiarimento da parte del
Presidente della Giunta. Mi risulta che esiste un documento inviato
dal sig. Eraldo Manganone al Presidente del Consiglio e a tutti i
capigruppo consiliari. In questo documento sono inserite delle
considerazioni precise circa la posizione dell'ex Commissario
regionale, geom. Manganone Eraldo; vogliamo sapere se il Presidente
della Giunta ritiene di dover tener conto di queste osservazioni o
meno.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Sono ormai sette anni che si protrae
questa drammatica situazione che riguarda in modo particolare la
persona dell'ex Commissario regionale, geom. Eraldo Manganone, e
ricordo soprattutto nella scorsa legislatura i vari dibattiti fatti
in quest'aula su questo problema.
Sono meravigliato e al tempo stesso contento del fatto che oggi
il collega Agnesod abbia sollevato il problema di questo documento,
perché le stesse cose che sono scritte su quel documento, la stessa
linea di difesa su cui per anni il geom. Manganone aveva cercato di
sensibilizzare i consiglieri regionali, erano state allora
sistematicamente disattese proprio da quella maggioranza che
all'epoca governava ed era composta soprattutto dal movimento
dell'Union Valdôtaine.
Ricordo le battaglie fatte in quel periodo, le denunce fatte nei
confronti del Presidente della Giunta su questo problema. Allora si
era trovata la porta chiusa, una insensibilità assoluta su questo
drammatico problema, che coinvolge non solo il lato formale ma
anche quello sostanziale, quello soprattutto umano di questa
persona che per sette anni è stata abbandonata da tutti. Oggi
finalmente i fatti cominciano a dargli ragione; abbiamo sentito
prima il Presidente della Giunta che ha citato la decisione del
Consiglio di Stato, che ha sancito il rapporto di pubblico impiego
da parte dell'ex Commissario regionale.
Su questo problema c'è stata una battaglia enorme e una
insensibilità incomprensibile da parte dell'allora maggioranza e
dell'allora Giunta.
Adesso non voglio addentrarmi nei problemi di carattere tecnico,
altrimenti ne avremmo per lungo tempo, ma voglio solo richiamare la
mia soddisfazione sul fatto che il Consiglio di Stato abbia sancito
il rapporto di pubblico impiego e voglio ricordare soprattutto la
sentenza del TAR, là dove dice che
"la giurisprudenza
amministrativa ha già avuto modo di affermare in via generale che
l'esistenza di un provvedimento divenuto inoppugnabile, che abbia
definito una determinata questione, non impedisce il sorgere di un
obbligo di provvedere su di una istanza volta ad ottenere il
riesame della questione stessa, ove nel frattempo sia intervenuta
una nuova e diversa disciplina della materia"
. Queste poche
righe dicono tante cose, dicono soprattutto che è giunto il momento
di rivedere la posizione del geom. Manganone.
Il geom. Manganone sicuramente non pretende di essere nominato
oggi Commissario regionale, pretende solo giustizia su ciò che è
stato fatto nei suoi confronti allora e soprattutto pretende che
questo Consiglio abbia la volontà politica e soprattutto morale di
rivedere la sua posizione.
Quindi in modo formale chiedo al Presidente della Giunta,
proprio a fronte di questi nuovi elementi, cioè la decisione del
Consiglio di Stato e la decisione del TAR, che cominciano
finalmente a rendere giustizia, e a fronte anche alla situazione
giudiziaria del geom. Manganone, che probabilmente lo vedrà escluso
da tutti quegli addebiti che gli erano stati mossi allora, di
rivedere la sua posizione, di dare la possibilità al Consiglio, o
ai capigruppo, o alla Commissione competente di avere un incontro
per far sì che finalmente si renda giustizia a quest'uomo, che per
sette anni è stato emarginato ed abbandonato da tutti, quando oggi
i fatti dimostrano che la sua posizione era da tenere nella dovuta
considerazione.
Fatte queste premesse, sono soddisfatto dell'inserimento che è
stato fatto da parte del Presidente della Giunta con la citazione
della decisione da parte del Consiglio di Stato, che rende
giustizia all'ex Commissario Manganone.
Per il resto, sulla nomina del nuovo Commissario non mi
pronuncio e dichiaro la mia astensione, proprio perché c'è una
questione di principio: quel posto doveva allora essere rivisto e
doveva essere dato a chi di dovere, solo che purtroppo, per volontà
politica, per interessi di partito, si è voluto colpire gente
innocente per salvare l'aspetto politico di tutta questa amara
vicenda.
Dichiaro la mia astensione su questa nomina e invito il
Presidente della Giunta a far sì che questo dramma umano del geom.
Manganone sia rivisto all'interno di questo Consiglio, sia
analizzato fino in fondo e sia data a questo personaggio
l'opportunità di poter esprimere una volta per tutte quelle che
sono le sue idee per rendere giustizia a questa amara
situazione.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Vorrei fare un richiamo al regolamento,
articolo 45, comma 3: visto il tipo di interventi, chiederei al
Presidente la seduta segreta, perché siamo nell'ambito di questioni
che concernono persone.
(Interruzione del Consigliere Maquignaz)
Presidente
- Su cosa, Consigliere Maquignaz? Un'altra
pregiudiziale.
Gremmo (UAP)
- Allora prima facciamo la seduta
segreta.
Presidente
- Prima di passare in seduta segreta voglio
verificare se ci sono dei consiglieri che hanno intenzione nel loro
intervento di manifestarsi in modo tale da richiedere la seduta
segreta.
Non erano mica giudizi sulle persone, erano giudizi sulla
situazione.
Colleghi Consiglieri, intanto un po' d'ordine: i consiglieri che
intendono prendere la parola, alzano la mano e la chiedono al
Presidente del Consiglio, il quale la concede, dopo di che il
consigliere è autorizzato a parlare.
Per quanto ha detto, senza avere la parola, il Consigliere
Maquignaz, il sig. Manganone ha mandato a quelli che ritiene i
Capigruppo destinatari di una sua missiva la documentazione che ha
ritenuto opportuno mandare; se fra i destinatari non era compreso
il Consigliere Maquignaz, la Presidenza del Consiglio non è
minimamente responsabile.
Ripeto che la seduta segreta può essere chiesta dai consiglieri
che ritengono nel loro intervento di dover fare apprezzamenti sulle
persone - perché si possono citare i nomi delle persone e questo
non significa fare degli apprezzamenti - tali da richiedere la
riservatezza dovuta alla seduta segreta.
Ha chiesto di parlare il Consigliere Gremmo, ne ha facoltà.
Gremmo (UAP)
-
Il Consigliere Aloisi nel suo
intervento, peraltro apprezzabile, è entrato nel merito di
questioni che concernono un rapporto di lavoro o comunque un
rapporto che concerne direttamente una persona, di cui è stato
fatto il nome, entrando nel merito di azioni che ha fatto. Pertanto
se si va avanti in una discussione che affronta questa tematica che
ha portato il Consigliere Aloisi, e mi scusi se colgo l'occasione
del fatto che ho la parola per fare una puntualizzazione rispetto a
quello che ha detto il collega Maquignaz, che ha perfettamente
torto...
Maquignaz
(fuori microfono)
- ...ma io il
documento non ce l'ho!
Gremmo (UAP)
- Ma sì, ha perfettamente torto perché il
geometra in oggetto (vede che la seduta segreta sarebbe opportuna?)
può decidere di mandare il documento solo ai consiglieri dell'Union
Valdôtaine, ad esempio, e nessuno lo può obbligare a mandarlo a
rappresentanti di altri gruppi.
Maquignaz
(fuori microfono)
- Ho chiesto di avere
una copia, non che lui me lo mandasse!
Gremmo (UAP)
- Ma lui forse non ha ritenuto importante
mandarlo a lei. Quindi a questo riguardo lei ha perfettamente
torto, mentre ha ragione quando dice che, trattandosi di un
problema su cui vuole esprimere una sua opinione, deve analizzare
un documento che peraltro le è stato consegnato grazie alla
cortesia del collega Aloisi.
Allora la seduta segreta a questo punto, a termini di
regolamento, non è discrezionale, perché non esprimiamo giudizi, ma
entriamo nel merito di una questione che concerne una persona.
Maquignaz
(fuori microfono)
- Mi scusi, signor
Presidente, insisto formalmente come Consigliere regionale che
questo documento mi venga consegnato ufficialmente, altrimenti per
me è impossibile discutere su una cosa di cui non sono a
conoscenza.
Presidente
- Vorrei risolvere questo problema, perché il
Consigliere Maquignaz non si senta defraudato di un suo
diritto.
Ho conferito con l'autore di questa comunicazione, il quale
intendeva informare i Capigruppo, tant'è vero che la lettera dice:
"Oggetto: Comunicazione per i Capigruppo consiliari.
Ill.mo signor Presidente del Consiglio regionale, la prego
gentilmente di voler informare i Capigruppo eccetera"
Poi gentilmente l'autore del documento ha ritenuto di mandarlo
tramite i servizi della Presidenza ai Capigruppo; ho detto che era
possibile, e il Consigliere Maquignaz sa benissimo che la sua
posizione non è quella di Capogruppo.
Maquignaz
(fuori microfono)
- Certamente, ma non
chiedo di essere informato come Capo-gruppo; chiedo semplicemente
di avere dal Presidente del Consiglio una copia del documento per
poter discutere.
Presidente
- Sempre su questa pregiudiziale ha chiesto di
parlare il Consigliere Louvin, ne ha facoltà.
Louvin (UV)
- M. le Président, je pense que M. Maquignaz
a parfaitement raison sur ce point, d'autant plus qu'il s'agit
d'une communication qui vous a été adressée personnellement.
J'estime qu'aux termes de l'article 43, 1Er alinéa, du règlement,
vous aviez quand même le devoir d'informer le Conseil de cette
communication, et donc ou d'en donner lecture ou bien d'en faire
parvenir une copie à chaque membre de ce Conseil.
Quant à la séance secrète, en effet, il s'agit d'une question
qui concerne des personnes et, au-delà des appréciations positives
ou négatives qui pourraient être faites à ce sujet, elle me paraît
opportune dans le cas présent.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Ringrazio il Consigliere Louvin perché la
tesi della seduta segreta mi conforta nella correttezza della mia
richiesta, al di là dell'espressione di giudizi di merito.
Il Consigliere Maquignaz ha perfettamente torto, perché anche
l'articolo 43 non dice che il Presidente del Consiglio deve
trasformarsi in portavoce, in lettore, in messaggero alato di tutte
le cose che riceve e comunicarle al Consigliere Maquignaz; non dà
questa facoltà e questo onere al Presidente del Consiglio. Se
questo signore ha deciso di mandare una lettera ai Capigruppo, fino
a che il Consigliere Maquignaz non è Capogruppo - e non lo è -
questa lettera non lo concerne.
Stabilito questo....
Maquignaz
(fuori microfono)
- Neppure lei è
Capogruppo; di quale Gruppo è Capogruppo in Valle d'Aosta, chi
rappresenta lei!
Gremmo (UAP)
- Presidente, la invito a richiamare il
Consigliere Maquignaz.
Sono Capogruppo della Union Autonomiste Pensionati, eletto con
lista propria, io non sono transfuga di niente, perché non ho mai
cambiato la bandiera per cui sono stato eletto...
Maquignaz
(fuori microfono)
- ... io
neanche...
Gremmo (UAP)
- ... non mi riferisco a lei e non mi
interrompa.
Ci sono delle procedure che possono non piacere a lei ma che
sono fissate nel regolamento, che dicono che uno diventa Capogruppo
in una certa maniera; lei può diventarlo associandosi ad un altro
consigliere.
Se questo documento privato, non ufficiale, è stato mandato ai
Capigruppo, non la concerne. Se poi il Presidente, per sua cortesia
e correttezza, glielo ha trasmesso, è un altro discorso. Lei non
può però, collega Maquignaz, continuare a dire che è stato
defraudato nei suoi diritti di consigliere, perché i nostri diritti
di consigliere concernono i documenti ufficiali della Regione, non
le lettere personali.
Presidente
- Prima di dare la parola al Consigliere
Maquignaz, il Consiglio venga informato che è stata consegnata
adesso dall'usciere, per conto della Presidenza, una copia della
lettera al Consigliere Maquignaz.
Per quanto concerne la seduta segreta, mi rimetto ai
consiglieri.
Ha chiesto di parlare il Consigliere Maquignaz, ne ha
facoltà.
Maquignaz (Ind)
- Signor Presidente, la ringrazio per
avermi consegnato questo documento, chiedo la sospensione del
Consiglio per avere il tempo di leggerlo.
Presidente
- Colleghi Consiglieri, nella speranza che i
cinque minuti che diamo al Consigliere Maquignaz per leggersi il
documento, portino anche di nuovo un po' di serenità nei lavori del
Consiglio, la seduta è sospesa.
---
Si dà atto che la seduta è sospesa dalle ore 16,54 alle ore
17,05.
---
Presidente
- Colleghi Consiglieri, riprendono i lavori
per la trattazione dell'oggetto n. 22.
Il Consigliere Gremmo ha fatto specifica richiesta per poter
procedere liberamente nella discussione di continuare in seduta
segreta. Pertanto, essendoci manifesta questa volontà, il Consiglio
si riunisce in seduta segreta, facendo presente che, ai sensi
dell'articolo 43, comma 4, che recita:
"Le nomine a cariche o a
incarichi pubblici si fanno in seduta pubblica"
, la votazione
di questa deliberazione avverrà in seduta pubblica.
---
Si dà atto che la discussione prosegue in seduta segreta dalle
ore 17,07 alle ore 18,05.
---
Presidente
- La seduta continua pubblica.
Ha chiesto di parlare il Presidente della Giunta, ne ha
facoltà.
Bondaz (DC)
- Do lettura, perché rimanga agli atti, del
testo che mi auguro definitivo del deli-berato:
Il Consiglio
Preso atto che da oltre sei anni il posto non di ruolo di
Commissario regionale presso la Casa da Gioco di Saint-Vincent è
ricoperto mediante incarichi conferiti in via provvisoria, in
relazione al lungo contenzioso amministrativo seguito alla revoca
del Commissario che ha prestato servizio sino al 1984;
Constatato che recentemente, con decisione del Consiglio di
Stato, il contenzioso è stato definito con la conferma del rapporto
di pubblico impiego e della legittimità del provvedimento di revoca
di allora;
Considerato che attualmente il posto di Commissario è ricoperto
da un funzionario regionale, incaricato di svolgere tali funzioni
con deliberazione del Consiglio regionale n. 233/IX, in data 16
dicembre 1988, incarico conferito in via provvisoria in relazione
al contenzioso amministrativo;
Dato che l'attuale incaricato, sig. Elio Pau, ha sempre svolto
le funzioni di Commissario a tempo parziale, in quanto, essendo
titolare del posto di capo del servizio elettorale e vigilanza
anagrafica ha sempre dovuto occuparsi di svolgere
contemporaneamente le mansioni relative al posto di titolarità;
Ritenuto opportuno, vista l'importanza delle funzioni di
Commissario regionale presso la Casa da Gioco, provvedere ad
affidare l'incarico ad una persona che svolga tale servizio a tempo
pieno;
Ribadito che l'incarico in questione è riferito ad un posto non
di ruolo della tabella organica e va pertanto attribuito sulla base
di un rapporto fiduciario, sempre revocabile "ad nutum"
dall'Amministrazione;
delibera
1) di revocare a decorrere dal 29 novembre 1990 l'incarico di
Commissario regionale presso la Casa da Gioco di Saint-Vincent,
conferito al sig. Elio Pau con deliberazione consiliare n. 233/IX
del 16 dicembre 1988;
2) di incaricare delle funzioni di Commissario regionale presso
la gestione appaltata della Casa da Gioco di Saint-Vincent, con
decorrenza dal 1 dicembre 1990 e sino alla scadenza delle
convenzioni in atto per la gestione della Casa da Gioco, il
sig....;
3) di delegare alla Giunta regionale i provvedimenti necessari
per l'attribuzione al dipendente regionale di cui al punto 2) delle
indennità di carico per lo svolgimento delle funzioni di
Commissario regionale presso la Casa da Gioco di Saint-Vincent,
nonché per il finanziamento e la liquidazione della relativa
spesa.
4) di stabilire che le indennità saranno equivalenti al
trattamento economico previsto per il personale regionale di
qualifica dirigenziale, e a quelle spettanti al personale regionale
in servizio presso la Casa da Gioco.
Presidente
- Ha chiesto di parlare il Consigliere Viérin,
ne ha facoltà.
Viérin (UV)
- Dans la partie délibérative, quand il
s'agit de fixer la date de la révocation, il serait opportun
d'éviter une vacation Au sein de la maison de jeux. En effet si M.
Pau est révoqué à partir du 29 novembre et le nouveau commissaire
est nommé à partir du 1Er décembre, il y a une vacation pour la
journée du 30 novembre.
Presidente
- Va inteso nel testo deliberativo di revocare
a decorrere dal 30 novembre 1990.
Ritenete che gli emendamenti debbano essere approvati uno per
uno? Sono tre emendamenti relativi alle premesse e due emendamenti
sostitutivi ai punti 3 e 4 relativi al deliberato.
Attirerei la vostra attenzione sui primi tre emendamenti
concernenti le premesse; c'è qualcuno che chiede la parola? Votiamo
gli emendamenti?
Pongo in votazione i tre emendamenti sostitutivi dei primi tre
commi delle premesse della deliberazione, di cui do lettura:
Preso atto che da oltre sei anni il posto di non ruolo di
Commissario regionale presso la Casa da Gioco di Saint-Vincent è
ricoperto mediante incarichi conferiti in via provvisoria, in
relazione al lungo contenzioso amministrativo seguito alla revoca
del Commissario che ha prestato servizio sino al 1984;
Constatato che recentemente, con decisione del Consiglio di
Stato, il contenzioso è stato definito con la conferma del rapporto
di pubblico impiego e della legittimità del provvedimento di revoca
di allora;
Considerato che attualmente il posto di Commissario è
ricoperto da un funzionario regionale, incaricato di svolgere tali
funzioni con deliberazione del Consiglio regionale n. 233/IX, in
data 16 dicembre 1988, incarico conferito in via provvisoria in
relazione al contenzioso amministrativo;
Esito della votazione
Presenti: 32
Votanti: 18
Favorevoli: 18
Astenuti: 14 (Agnesod, Aloisi, Andrione, Gremmo, Louvin,
Maquignaz, Marcoz, Mostacchi, Perrin, Rollandin, Stévenin, Vallet,
Viérin e Voyat)
Il Consiglio approva
Presidente
- Pongo in votazione gli emendamenti
sostitutivi ai punti 3 e 4 della parte deliberativa, di cui do
lettura:
3) di delegare alla Giunta regionale i provvedimenti
necessari per l'attribuzione al dipendente regionale di cui al
punto 2) delle indennità di carico per lo svolgimento delle
funzioni di Commissario regionale presso la Casa da Gioco di
Saint-Vincent, nonché per il finanziamento e la liquidazione della
relativa spesa.
4) di stabilire che le indennità saranno equivalenti al
trattamento economico previsto per il personale regionale di
qualifica dirigenziale, e a quelle spettanti al personale regionale
in servizio presso la Casa da Gioco.
Esito della votazione
Presenti: 32
Votanti: 18
Favorevoli: 18
Astenuti: 14 (Agnesod, Aloisi, Andrione, Gremmo, Louvin,
Maquignaz, Marcoz, Mostacchi, Perrin, Rollandin, Stévenin, Vallet,
Viérin e Voyat)
Il Consiglio approva
Presidente
- Il Consiglio è chiamato a votare in
votazione palese il testo complessivo della deliberazione e in
votazione segreta il punto n. 2. Mi sembra che per la regolarità,
tenuto conto che si vota anche il nominativo iscritto al punto 2,
di procedere alla votazione segreta sul nominativo proposto dal
Presidente della Giunta.
Pongo in votazione il punto 2 della parte deliberativa, di cui
do lettura:
2) di incaricare delle funzioni di Commissario regionale
presso la gestione appaltata della Casa da Gioco di Saint-Vincent,
con decorrenza dal 1 dicembre 1990 e sino alla scadenza delle
convenzioni in atto per la gestione della Casa da Gioco, il dott.
Mauro Alliod, titolare di un posto di Vice Commissario presso la
Casa da Gioco di Saint-Vincent;
Votazione a schede segrete
Esito della votazione
Presenti: 32
Votanti: 31
Astenuto: 1 (Aloisi)
Schede valide: 31
Schede bianche: 1
Hanno ottenuto voti:
Alliod Mauro: 18
Cheillon Enrico: 11
Ferina Carlo: 1
Presidente
- In base all'esito della votazione il dott.
Alliod è incaricato delle funzioni di Commissario regionale presso
la gestione della Casa da Gioco di Saint-Vincent.
Pongo ora in votazione il testo emendato di cui all'oggetto n.
22, con al punto 2 la precisazione che l'incaricato delle funzioni
è il dott. Mauro Alliod. Do lettura del testo emendato:
Il Consiglio
Preso atto che da oltre sei anni il posto di non ruolo di
Commissario regionale presso la Casa da Gioco di Saint-Vincent è
ricoperto mediante incarichi conferiti in via provvisoria, in
relazione al lungo contenzioso amministrativo seguito alla revoca
del Commissario che ha prestato servizio sino al 1984;
Constatato che recentemente, con decisione del Consiglio di
Stato, il contenzioso è stato definito con la conferma del rapporto
di pubblico impiego e della legittimità del provvedimento di revoca
di allora;
Considerato che attualmente il posto di Commissario è ricoperto
da un funzionario regionale, incaricato di svolgere tali funzioni
con deliberazione del Consiglio regionale n. 233/IX, in data 16
dicembre 1988, incarico conferito in via provvisoria in relazione
al contenzioso amministrativo;
Dato che l'attuale incaricato, sig. Elio Pau, ha sempre svolto
le funzioni di Commissario a tempo parziale, in quanto, essendo
titolare del posto di capo del servizio elettorale e vigilanza
anagrafica ha sempre dovuto occuparsi di svolgere
contemporaneamente le mansioni relative al posto di titolarità;
Ritenuto opportuno, vista l'importanza delle funzioni di
Commissario regionale presso la Casa da Gioco, provvedere ad
affidare l'incarico ad una persona che svolga tale servizio a tempo
pieno;
Ribadito che l'incarico in questione è riferito ad un posto non
di ruolo della tabella organica e va pertanto attribuito sulla base
di un rapporto fiduciario, sempre revocabile "ad nutum"
dall'Amministrazione;
delibera
1) di revocare a decorrere dal 30 novembre 1990 l'incarico di
Commissario regionale presso la Casa da Gioco di Saint-Vincent,
conferito al sig. Elio Pau con deliberazione consiliare n. 233/IX
del 16 dicembre 1988;
2) di incaricare delle funzioni di Commissario regionale presso
la gestione appaltata della Casa da Gioco di Saint-Vincent, con
decorrenza dal 1 dicembre 1990 e sino alla scadenza delle
convenzioni in atto per la gestione della Casa da Gioco, il dott.
Mauro Alliod, titolare di un posto di Vice Commissario presso la
Casa da Gioco di Saint-Vincent;
3) di delegare alla Giunta regionale i provvedimenti necessari
per l'attribuzione al dipendente regionale di cui al punto 2) delle
indennità di carico per lo svolgimento delle funzioni di
Commissario regionale presso la Casa da Gioco di Saint-Vincent,
nonché per il finanziamento e la liquidazione della relativa
spesa.
4) di stabilire che le indennità saranno equivalenti al
trattamento economico previsto per il personale regionale di
qualifica dirigenziale, e a quelle spettanti al personale regionale
in servizio presso la Casa da Gioco.
Esito della votazione
Presenti: 32
Votanti: 18
Favorevoli: 18
Astenuti: 14 (Agnesod, Aloisi, Andrione, Gremmo, Louvin,
Maquignaz, Marcoz, Mostacchi, Perrin, Rollandin, Stévenin, Vallet,
Viérin e Voyat)
Il Consiglio approva
Presidente
- Terminano qui i nostri lavori, il Consiglio
sarà riconvocato a domicilio.
La seduta è tolta.
---
La seduta termina alle ore 18,28.
