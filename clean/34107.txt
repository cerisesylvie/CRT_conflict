Classificazione
SPORT E TEMPO LIBERO
Sport invernali
TRASPORTI E VIABILITÀ
Impianti a fune



Oggetto del Consiglio n. 2036 del 19 ottobre 2011 - Resoconto
OGGETTO N. 2036/XIII - Disegno di legge: "Modificazioni alle
leggi regionali 18 aprile 2008, n. 18 (Interventi regionali per lo
sviluppo dello sci nordico), e 18 aprile 2008, n. 20 (Disposizioni
in materia di concessione e costruzione di linee funiviarie in
servizio pubblico per trasporto di persone o di persone e
cose)".
CAPO I
MODIFICAZIONI ALLA LEGGE REGIONALE 18 APRILE 2008, N.
18
Articolo 1
(Modificazione all'articolo 1 della legge regionale 18 aprile
2008, n. 18)
1. Al comma 1 dell'articolo 1 della legge regionale 18 aprile
2008, n. 18 (Interventi regionali per lo sviluppo dello sci
nordico), le parole: "in conto capitale" sono soppresse.
Articolo 2
(Sostituzione dell'articolo 2 della l.r. 18/2008)
1. L'articolo 2 della l.r. 18/2008 è sostituito dal
seguente:
"Articolo 2
(Beneficiari)
1. I contributi sono concessi ai soggetti, pubblici o
privati, gestori delle piste per lo sci nordico ubicate nei
comprensori valdostani o ai soggetti incaricati dai gestori di cui
all'articolo 3, comma 4, della legge regionale 17 marzo 1992, n. 9
(Norme in materia di esercizio ad uso pubblico di piste di
sci).".
Articolo 3
(Modificazioni all'articolo 3 della l.r. 18/2008)
1. L'alinea del comma 1 dell'articolo 3 della l.r. 18/2008 è
sostituito dal seguente: "I contributi sono concessi per gli
interventi di seguito elencati per ordine di priorità:".
2. Alla lettera c) del comma 1 dell'articolo 3 della l.r.
18/2008, sono aggiunte, in fine, le seguenti parole: "e di pannelli
informativi".
3. Dopo la lettera d) del comma 1 dell'articolo 3 della l.r.
18/2008, è aggiunta la seguente:
"dbis) la messa in sicurezza dei tracciati.".
4. Al comma 3 dell'articolo 3 della l.r. 18/2008, prima delle
parole: "Sono ammesse a contributo", sono inserite le seguenti:
"Fatto salvo quanto previsto al comma 3bis,".
5. Dopo il comma 3 dell'articolo 3 della l.r. 18/2008, come
modificato dal comma 4, è aggiunto il seguente:
"3bis. Per i comprensori di nuova istituzione, le domande,
limitatamente ai primi tre anni, sono ammesse a contributo se è
stata garantita l'apertura di almeno il 40 per cento delle piste,
per una durata minima di sessanta giorni, nella stagione invernale
precedente alla richiesta di contributo.".
Articolo 4
(Modificazione all'articolo 4 della l.r. 18/2008)
1. Al comma 1 dell'articolo 4 della l.r. 18/2008, le parole:
", nel rispetto della regola degli aiuti di Stato in regime de
minimis, ai sensi della normativa comunitaria vigente" sono
sostituite dalle seguenti: ", nel limite degli stanziamenti
iscritti in bilancio".
Articolo 5
(Sostituzione dell'articolo 5 della l.r. 18/2008)
1. L'articolo 5 della l.r. 18/2008 è sostituito dal
seguente:
"Articolo 5
(Domande di intervento)
1. Le domande di concessione dei contributi devono essere
presentate alla struttura regionale competente in materia di piste
di sci, di seguito denominata struttura competente, secondo le
modalità stabilite con deliberazione della Giunta
regionale.".
Articolo 6
(Modificazioni all'articolo 6 della l.r. 18/2008)
1. La lettera b) del comma 1 dell'articolo 6 della l.r.
18/2008 è sostituita dalla seguente:
"b) alla predisposizione della graduatoria provvisoria delle
domande presentate, sulla base dei criteri di priorità stabiliti
con deliberazione dalla Giunta regionale.".
2. Il comma 2 dell'articolo 6 della l.r. 18/2008 è
abrogato.
Articolo 7
(Modificazione all'articolo 7 della l.r. 18/2008)
1. Il comma 3 dell'articolo 7 della l.r. 18/2008 è sostituito
dal seguente:
"3. Nel caso in cui il beneficiario rinunci al contributo, la
Giunta regionale, con propria deliberazione, ammette a contributo,
ove possibile e nei limiti delle risorse resesi in tal modo
disponibili, le ulteriori domande di concessione dei contributi,
secondo l'ordine risultante dalla graduatoria di cui al comma
1.".
Articolo 8
(Modificazione all'articolo 9 della l.r. 18/2008)
1. Al comma 4 dell'articolo 9 della l.r. 18/2008, le parole:
"del soggetto gestore" sono sostituite dalle seguenti: "del
soggetto beneficiario, gestore o incaricato dell'esercizio delle
piste".
CAPO II
MODIFICAZIONI ALLA LEGGE REGIONALE 18 APRILE 2008, N.
20
Articolo 9
(Modificazione all'articolo 29 della legge regionale 18
aprile 2008, n. 20)
1. Al comma 2 dell'articolo 29 della legge regionale 18
aprile 2008, n. 20 (Disposizioni in materia di concessione e
costruzione di linee funiviarie in servizio pubblico per trasporto
di persone o di persone e cose), le parole: "nominata dal dirigente
della struttura competente" sono sostituite dalle seguenti:
"nominata dal dirigente di primo livello del dipartimento
competente in materia di trasporti".
Articolo 10
(Sostituzione dell'articolo 32 della l.r. 20/2008)
1. L'articolo 32 della l.r. 20/2008 è sostituito dal
seguente:
"Articolo 32
(Oneri di collaudo)
1. Gli oneri di collaudo funzionale di cui all'articolo 29,
l'importo dei quali è determinato dalla Giunta regionale con
propria deliberazione, sono a carico del concessionario e sono
introitati nello stato di previsione dell'entrata del bilancio
regionale.
2. Ai collaudatori dipendenti della Regione spetta
un'indennità pari al 45 per cento dell'importo determinato ai sensi
del comma 1, nel caso di ingegnere appartenente alla categoria D e
al 10 per cento del medesimo importo, nel caso di tecnico
appartenente alla categoria C.".
Articolo 11
(Disposizione transitoria)
1. Le indennità di cui all'articolo 32, comma 2, della l.r.
20/2008, come sostituito dall'articolo 10, sono liquidate ai
dipendenti della Regione nominati nelle commissioni di collaudo a
far data dall'entrata in vigore della l.r. 20/2008.
Articolo 12
(Disposizioni finanziarie)
1. L'onere complessivo derivante dall'applicazione della
presente legge è determinato in euro 138.300 per l'anno 2011, in
euro 34.200 per l'anno 2012, in euro 34.200 per l'anno 2013 e in
annui euro 25.000 a decorrere dall'anno 2014.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.2.1.10
(Trattamento economico del personale regionale).
3. Al finanziamento dell'onere di cui al comma 1 si
provvede:
a) mediante l'utilizzo delle risorse iscritte nello stesso
bilancio nell'UPB 1.13.3.10 (Gestione e sviluppo del trasporto
ferroviario), per annui euro 30.000 per il triennio
2011/2013;
b) mediante l'iscrizione di una maggiore entrata di euro
108.300 per l'anno 2011, di euro 8.400 per l'anno 2012 e di euro
4.200 per l'anno 2013 nell'ambito dell'UPB 1.3.1.80 (Restituzioni,
recuperi, rimborsi e concorsi vari) dello stato di previsione
dell'entrata del bilancio di previsione della Regione per il
triennio 2011/2013 derivante dall'introito degli oneri di cui
all'articolo 32, comma 1, della l.r. 20/2008, come sostituito
dall'articolo 10.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- Prima di dare la parola al relatore,
comunico che il disegno di legge ha avuto parere favorevole a
maggioranza della V Commissione e della II Commissione per
compatibilità finanziaria. Sono stati presentati un emendamento
dell'Assessore Marguerettaz e due emendamenti dei gruppi ALPE e
PD.
La parola al relatore, Consigliere Crétaz.
Crétaz (UV)
- Grazie Presidente.
La materia di cui tratta il disegno di legge regionale n. 159,
analizzato e dalla V Commissione, affronta le modificazioni della
legge regionale n. 18 del 2008 sugli "Interventi regionali per lo
sviluppo dello sci nordico", e della legge regionale n. 20 del
2008, sulle "Disposizioni in materia di concessione e costruzione
di linee funiviarie in servizio pubblico per trasporto di persone o
di persone e cose".
Per quanto concerne le modifiche alla legge regionale n.
18/2008, ritengo di rilevante importanza l'eliminazione del regime
di
de minimis
. Dopo un attento studio realizzato dalla
Direzione affari europei sulla natura del turismo legato allo sci
di fondo è emerso che tutte le realtà valdostane sono da
considerarsi di interesse prettamente locale, e pertanto potrebbero
non soggiacere ai vincoli sulla concorrenza di cui al trattato
europeo, tra i quali il limite della contribuzione pubblica secondo
il regime di
de minimis
. Questa eliminazione permette perciò
di finanziare non solo i piccoli interventi di manutenzione o gli
acquisti di mezzi e materiali necessari per la gestione dei
comprensori di fondo, come sinora effettuato in virtù del tetto
sull'impegno determinato dal regime di
de minimis
, ma anche
di finanziare, nei limiti delle disponibilità di bilancio,
interventi più importanti sui tracciati e sull'innevamento. Le
procedure e scadenze sono rinviate a successive modificazioni con
deliberazione della Giunta regionale. Ciò permette di modulare
l'istruttoria in modo più elastico e di effettuare le necessarie
migliorie che eventualmente si rendessero necessarie senza
ricorrere a modifiche dei testi di legge.
In virtù della delegificazione delle scadenze, sarà possibile,
al termine del 2011, aprire, attraverso la deliberazione attuativa
della legge, una nuova finestra per la presentazione delle domande.
Potranno essere quindi ammessi anche i gestori che hanno già
raggiunto il tetto del
de minimis
, coloro che hanno da poco
iniziato l'attività di gestione, nonché i soggetti incaricati dai
gestori per la gestione dei comprensori (in sostanza si tratta di
società private incaricate dai Comuni). Inoltre sono state
introdotte due nuove categorie di interventi non ammessi
antecedentemente (segnalo in particolare la messa in sicurezza dei
tracciati, categoria molto importante per la salvaguardia degli
utenti). Queste aperture dovrebbero permettere di utilizzare una
buona parte delle risorse ancora inutilizzate del 2011.
Per quanto concerne le modifiche alla legge regionale n.
20/2008, Nomina della commissione di collaudo, i collaudi degli
impianti a fune sono di norma effettuati dagli ingegneri del
Servizio Infrastrutture Funiviarie (SIF), compreso il Capo
servizio. Vi era un'anomalia riguardante l'impossibilità da parte
del Capo servizio di nominarsi direttamente in una commissione di
collaudo, pertanto la commissione oggi è nominata dal Coordinatore
del Dipartimento trasporti, in difformità da quanto richiesto
all'articolo 29 della legge regionale n. 20/2008. Con la modifica
di cui all'articolo 9 si sposta, direttamente per legge, il potere
di nomina dal Capo servizio del SIF al Coordinatore del
Dipartimento trasporti, armonizzando così il testo di legge alla
prassi consolidata. L'articolo 10 modifica l'articolo 32 della
1egge n. 20/2008, individuando in modo preciso le modalità di
determinazione dell'indennità che spetta ai collaudatori dipendenti
della Regioni nominati nelle commissioni di collaudo; tale
intervento legislativo si è reso necessario in quanto l'indennità,
di carattere straordinario e collegata all'esercizio di una
certificazione professionale particolare, non poteva essere
determinata in via contrattuale. Si è pertanto seguito la stessa
modalità già prevista per l'indennità di progettazione dei lavori
pubblici al fine di omogeneizzare gli istituti. La copertura
dell'onere deriva direttamente dalle tariffe applicate alle società
che richiedono il collaudo, e pertanto non rappresentano
un'ulteriore spesa a carico del bilancio regionale.
Con questa breve relazione termino il mio intervento
illustrativo di introduzione. Per maggiori chiarimenti l'Assessore
competente potrà ulteriormente scendere nel dettaglio e darci
quindi altri dati ed elementi di valutazione. Grazie.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Il disegno di legge n. 59 è stato
affrontato in V Commissione per la prima volta una settimana fa,
mercoledì scorso - quanto a tempi stretti credo che abbiamo un
altro esempio! - ed è stato votato due giorni dopo, il venerdì
15.
Come ha già detto il relatore, il disegno di legge consta di due
capi, il primo che va a modificare la legge n. 18/2008 che concerne
gli interventi regionali per lo sviluppo dello sci nordico, una
modificazione condivisibile a sostegno di un settore importante,
che completa un'offerta di rilievo sia dal punto di vista economico
turistico che dal punto di vista più sportivo agonistico. Un
settore in cui l'impatto ambientale è minimo, ma il cui valore
aggiunto è molto alto, andando a costituire un tassello importante
di quella politica della montagna che sta a cuore a tutti noi,
perché è uno strumento di contrasto al degrado del territorio ed
allo spopolamento dei nostri paesi.
Attraverso la modificazione proposta si snellisce il
procedimento amministrativo e vi va ad eliminare, in seguito ad
approfondimenti fatti dalla struttura competente in materia di
politiche europee, il
de minimis
, che di fatto avrebbe
impedito ad alcuni comprensori di beneficiare della totalità dei
fondi disponibili per l'anno in corso, che ammontano in totale a
800.000 euro. Ci è parsa chiara da subito la richiesta di procedere
speditamente su tale modificazione, anche se dobbiamo riconoscere
che i tempi di discussione avrebbero potuto - e dovuto - essere
meno affrettati e soprattutto meno tardivi, poiché la questione è
già nota fin dalla primavera scorsa.
Non ugualmente ci è parso chiaro il contenuto del capo II, che
va a modificare un'altra legge del 2008, la legge n. 20, nella
parte che riguarda gli oneri di collaudo degli impianti a fune. Il
poco tempo disponibile non ci ha aiutati ad approfondire ed a
capire; innanzitutto per quanto riguarda il capo II la fretta ci è
parsa fuori luogo, poiché la legge è in vigore ormai da tre anni,
dal luglio 2008 e, in secondo luogo, non è chiaro - o perlomeno a
me non è stato chiaro - per quale motivo non si sia giunti a
stabilire l'ammontare degli oneri di collaudo, gli onorari dei
collaudatori dipendenti dalla Regione in fase di contrattazione
come era previsto dalla legge del 2008.
Vi è anche un altro aspetto, che riguarda la necessità di un
approfondimento e di una verifica a nostro avviso, ed è quello
riguardante altre possibili situazioni analoghe a quelle dei
collaudatori degli impianti, in cui si possano trovare altri
dipendenti regionali per altri tipi di collaudo e perché non
vengano a crearsi possibili situazioni di discriminazione, che a
nostro modo di vedere non sarebbero corrette.
Per questi motivi riteniamo che il secondo capo avrebbe la
necessità di un ulteriore approfondimento in commissione,
approfondimento che non prenderebbe un tempo indefinito e
lunghissimo. L'impegno preso in commissione è stato di rimandare
alla prossima seduta del Consiglio l'esame di questa legge e, in
questo senso, noi presentiamo un emendamento con il quale chiediamo
lo stralcio del capo II, al fine di consentire a tutti noi di
esprimere un voto con cognizione di causa ed in coscienza.
Presidente
- Se non vi sono altri interventi, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Un sentito
ringraziamento al relatore, al Presidente della commissione ed a
tutti i commissari; non è un ringraziamento di maniera, è un
ringraziamento sentito perché, come ha ricordato la collega
Morelli, c'è stata una condivisione e la volontà di dare una
soluzione.
Volevo solo dare due elementi ai colleghi, perché da un lato se
è vero, e confermo, che vi è stata una grande disponibilità,
dall'altra parte devo solo darvi delle motivazioni perché questo
provvedimento è arrivato in questo periodo.
Dal punto di vista dei contributi per i comprensori che
gestiscono lo sci nordico, ho avuto modo di dire in commissione che
la delibera con cui abbiamo attribuito i contributi e quindi da
quella delibera è emerso l'avanzo, è una delibera del 16 settembre.
Quindi quando è emersa questa situazione, non era sufficiente
arrivare ad un'approvazione per il 2012, avevamo un avanzo nel
2011, quindi abbiamo stressato le strutture per arrivare ad un
utilizzo di queste risorse, che l'anno prossimo se voi, come me,
avete coscienza dei sacrifici che dovremo fare - ed il patto di
stabilità pone un limite alla spesa non sulla base delle entrate,
ma sulla base della spesa -, è ovvio che si impone una gestione
corretta delle risorse disponibili nel 2011. Così per il capo II;
il capo II non va ad introdurre nulla di nuovo, bensì va a
specificare una norma che già esiste, ma che fino ad oggi non aveva
applicazione. Tutto questo è stato fatto in completa sintonia ed in
completo accordo con le organizzazioni sindacali, perché anche lì
avevamo una situazione che è una situazione che si protrae - è
stato detto bene - da tempo; oggi, qual è l'urgenza? Che da oggi
all'8 dicembre o all'inizio di dicembre tutti gli uffici sono
impegnati giornalmente nelle attività di collaudo; ora credo sia
corretto far lavorare queste persone con delle certezze e da qui la
necessità di metterle nella condizione...già in questi giorni, e
già in queste settimane stanno lavorando. Credo che sia un impegno
che dobbiamo assumere e che dobbiamo onorare. Questo non vuol dire
che non c'è la possibilità di affrontare altri argomenti, ma sono
argomenti che attengono a dei settori diversi e con delle modalità
diverse. Ripeto, se qualcuno di voi prende il testo e fa un
confronto, non andiamo ad introdurre nulla di nuovo, ma andiamo a
specificare meglio quello che purtroppo non era specificato.
Ora abbiamo non dico "abusato", ma abbiamo cercato di avere la
vostra collaborazione proprio per questo tipo di discorso e vi
ringrazio. Rispetto a questo tema ritengo che se possiamo risolvere
un problema oggi...risolviamolo! Altri problemi saranno messi sul
tavolo, ci sarà la trattativa, credo che nessuno si sottragga a
questo tipo di confronto. Approvando questa legge facciamo una cosa
fatta bene, una cosa che è in completa sintonia con tutte le
organizzazioni sindacali. Era questo che mi premeva dire in
commissione: non stiamo approvando una cosa con le organizzazioni
sindacali contrarie, abbiamo tutte le sigle sindacali che su questo
tipo di discorso hanno dato il loro assenso.
Quindi vi chiederei per favore di approvare il testo di legge,
così com'è.
Presidente
- La parola alla Consigliera Patrizia Morelli,
per dichiarazione di voto.
Morelli (ALPE)
- Credo che la nostra disponibilità ed il
nostro senso di responsabilità noi lo abbiamo dimostrato in
commissione. Gli uffici stanno lavorando nelle condizioni che lei
ha ricordato e che si vogliono risolvere ormai da tre anni. Il
fatto di rinviare al prossimo Consiglio l'esame di questo capo II
della legge non vedo come possa andare ad aggravare una situazione
che - ripeto - per responsabilità vostra, dura da tre anni.
Quindi noi manteniamo il nostro emendamento e, con
rincrescimento, non potremo votare favorevolmente per questo capo
II.
Presidente
- La parola al Consigliere Donzel.
Donzel (PD)
- Ci riconosciamo pienamente nelle parole
della collega Morelli. Abbiamo affrontato con grande
responsabilità, e ringraziamo l'Assessore che ce lo ha
riconosciuto, le tempistiche di questo disegno di legge.
Posto che non ci ispira particolare simpatia vedere delle sorte
di testi omnibus che correggono nello stesso disegno di legge più
leggi diverse, eccetera, si è capito l'importanza di quello che si
voleva votare e sicuramente da parte nostra non è stato fatto alcun
ostruzionismo perché un solo euro non potesse essere speso a favore
dei nostri impianti di sci nordico, quindi, per capirci, capo primo
della questione.
Abbiamo chiesto cortesemente in commissione di stralciare il
capo II, dando disponibilità ad una procedura analogamente di
urgenza, semplicemente per consentirci alcune audizioni. Mi sembra
che, concessa la mano, ci si vogliano prendere le due braccia e non
possiamo neanche prestarci a questo, fermo restando che da parte
nostra c'è assoluta condivisione per il fatto che portate
all'approvazione oggi il capo I. Però non è possibile chiedere a
dei commissari di fare solo verifiche informali e non avere il
diritto all'audizione su un testo di legge che aveva sollevato
alcune problematiche, peraltro da parte di un Assessorato, come lei
può verificare presso il suo collega Viérin, aveva sollevato alcune
perplessità e quindi...come dire? Vedetevela in Giunta, ma non
scaricate sull'opposizione determinate urgenze! Grazie.
Presidente
- Se non vi sono altri interventi, procediamo
all'esame dell'articolato.
Iniziamo con l'emendamento n. 1 di ALPE e PD, correlato al
secondo, per cui se decade il primo decade anche il secondo.
Pongo in votazione l'emendamento n. 1 che recita:
Emendamento
II titolo del disegno di legge è sostituito dal seguente:
"Modificazioni alla legge regionale 18 aprile 2008, n. 18
(Interventi regionali per lo sviluppo dello sci nordico)".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Pongo in votazione l'articolo 1:
Consiglieri presenti, votanti e favorevoli: 32
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato. Articolo 8: stesso risultato.
Come ho detto, decade anche l'emendamento n. 2 al capo II di
ALPE e PD di cui do lettura per il verbale:
Emendamento
Il capo II è soppresso.
Pongo in votazione l'articolo 9:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 10: stesso risultato. Articolo 11:
stesso risultato. Articolo 12: stesso risultato.
Vi è poi l'emendamento n. 1 dell'Assessore Marguerettaz, di cui
do lettura:
Emendamento
1. Dopo l'articolo 12 del ddl n. 159/XIII, è aggiunto il
seguente:
"Articolo 12bis
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.".
Lo pongo in votazione:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Pongo in votazione la legge nel suo
complesso:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
