Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 1829 del 7 febbraio 2001 - Resoconto
OGGETTO N. 1829/XI Tempi di installazione delle
apparecchiature per la risonanza magnetica presso il Presidio
ospedaliero regionale. (Interrogazione)
Interrogazione Constatato che la legge regionale n. 75 del
16.12.1991, che prevedeva l’acquisto e il
finanziamento per le "apparecchiature per la risonanza magnetica"
presso il Presidio Ospedaliero regionale di Aosta, era stata
abrogata dalla "Giunta Lanivi" con legge approvata dal Consiglio
regionale nel dicembre 1992;
A conoscenza che l’attuale Giunta regionale ha
previsto nuovamente l’installazione delle suddette
apparecchiature per la risonanza magnetica;
Constatata l’importanza che rivestono le suddette
apparecchiature nei centri ospedalieri, per evitare, fra
l’altro, il trasferimento fuori Valle degli ammalati
che hanno bisogno di accertamenti diagnostici;
il sottoscritto Consigliere regionale
Interroga
la Giunta regionale e l’Assessore competente per
conoscere:
- i tempi entro i quali le apparecchiature per la risonanza
magnetica saranno installate presso il Presidio Ospedaliero
regionale.
F.to: Beneforti
PresidenteLa parola all'Assessore alla sanità, salute e
politiche sociali, Vicquéry.
Vicquéry (UV)
I lavori per l’acquisizione
di una apparecchiatura di risonanza magnetica e di un tomografo
assiale computerizzato a spirale e relative opere edili e di
impiantistica, sono state consegnate alle imprese appaltatrici in
data 14 maggio 1999.
L’intervento che è ben più complesso rispetto
alla semplice acquisizione della Risonanza magnetica nucleare, è
stato suddiviso in tre fasi per permettere la continuazione
dell’attività del reparto di Radiologia; la prima
fase riguardava la ristrutturazione della zona accettazione del
reparto, realizzazione della centrale di condizionamento,
realizzazione di nuovi spazi amministrativi; la seconda, la
ristrutturazione di tutta la zona TAC del reparto, cioè
l’ala sud est per l’installazione
della nuova Risonanza magnetica nucleare e della TAC spirale; la
terza, la ristrutturazione della zona della Radiologia
tradizionale, la cosiddetta "zona centrale del reparto".
I lavori della prima fase sono stati ultimati
l’11 febbraio 2000; i lavori della seconda fase sono
stati consegnati in data 15 maggio 2000, non appena il reparto di
Radiologia ha provveduto a rendere disponibile
l’area di intervento. Ad oggi i lavori sono stati
prorogati di complessivi 270 giorni con slittamento della data di
ultimazione dei lavori stessi dall’11 settembre 2000
all’8 giugno 2001. Per il mese di giugno, per
rispondere all'interpellanza, sarà pertanto attivata la nuova
apparecchiatura per la Risonanza magnetica, la TAC spirale.
La proroga di 270 giorni si è resa necessaria essenzialmente
perché in alcune zone del solaio lo spessore
dell’ultimo e più recente massetto di ripartizione
non garantiva una perfetta stabilità della struttura di appoggio
nelle zone in cui è prevista l’installazione delle
nuove macchine, quali la TAC, ma soprattutto la Risonanza magnetica
nucleare, che realizza sovraccarichi di circa 1000 chili al metro
quadrato.
Tale considerazione ha quindi comportato inevitabilmente la
necessità di realizzare un nuovo solaio per tutta la manica sud est
del fabbricato dell’ex Mauriziano, corrispondente al
reparto di Radiologia. Ma ciò ha permesso di realizzare un nuovo,
enorme spazio di 400 metri quadrati, perfettamente agibile, e che
può addirittura essere adibito a funzioni assistenziali. Ma per
rispondere puntualmente all'interpellanza, confermo dunque alla
data dell’8 giugno prossimo venturo, salvo
imprevisti, la data di ultimazione dei lavori e di decollo della
Risonanza magnetica nucleare, ma anche della nuova TAC spirale, che
permetteranno di avere in Valle tutta la diagnostica possibile
attualmente sul mercato. Oltre a ridurre notevolmente i tempi di
attesa soprattutto delle TAC, perché rispetto ai 50 minuti di
durata di una TAC oggi, si impiegherà non più di 10-12 minuti, sarà
possibile eliminare i numerosi viaggi in ambulanza a Torino, per
effettuare le risonanze magnetiche.
Presidente
La parola al Consigliere Beneforti.
Beneforti (PVA-cU)
Prendo atto della risposta dettagliata
dell’Assessore, che ringrazio, e
dell’impegno ben preciso con il quale viene fissata
a giugno 2001 in linea di massima almeno la funzionalità di un
impianto che ormai è atteso da 10 anni, perché la prima delibera
riguardante l'installazione della Risonanza magnetica
all’interno dell’Ospedale regionale
fu approvata nel 1991. Poi le varie vicissitudini hanno portato a
revocare quella delibera di finanziamento e successivamente ancora
a riapprovarla, e oggi mi sembra, anche se il tempo trascorso è
stato lungo, che si possa arrivare al traguardo.
Riteniamo che la Risonanza magnetica sia uno strumento
indispensabile in un ospedale, in particolare in un ospedale come
il nostro, perché offre una maggiore sicurezza rispetto alla
diagnostica prevista dalla TAC, inoltre dà la possibilità di
arricchire anche il nostro ospedale di nuove unità operative che
non potrebbero essere installate se non hanno le apparecchiature
della Risonanza magnetica; in terzo luogo perché evita che i nostri
assistiti debbano andare in altre regioni o in altre città, per
fare quegli accertamenti sanitari che devono essere fatti con la
Risonanza magnetica che oggi noi non abbiamo.
Non potete immaginare quanta gente tutte le mattine, con le
ambulanze parte da Aosta verso Torino, verso Milano e altre città,
per fare questi accertamenti.
Vista l’importanza dell’impianto,
mi auguro che l’impegno sia mantenuto.
