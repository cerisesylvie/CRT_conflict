Classificazione
TURISMO E INDUSTRIA ALBERGHIERA



Oggetto del Consiglio n. 2859 del 13 luglio 2017 - Resoconto
OGGETTO N. 2859/XIV - Interpellanza: "Calendarizzazione degli
eventi enogastronomici estivi presenti sul territorio".
Rosset (Presidente) -
Punto n. 18 dell'ordine del giorno.
Ha chiesto la parola il Consigliere Contoz per l'illustrazione; ne
ha facoltà.
Contoz (UV) -
Prima di iniziare, vorrei rubare un minuto
per ringraziare coloro - e sono stati tanti - che sono stati vicini
a me e alla mia famiglia in occasione della scomparsa di mio padre
Ilario. Grazie a tutti.
Adesso passo a presentare la mia interpellanza. Come abbiamo
avuto modo di riscontrare sulla base dei dati fornitici nel corso
della "Giornata dell'economia valdostana", l'unico settore che
riesce ancora ad aumentare il proprio fatturato, nonostante la
crisi, è quello del turismo. È in questo senso che vorrei muovere
la mia interpellanza, ovvero mi sembra giusto seguire e curare
meglio il cuore dell'economia valdostana.
Personalmente, per quindici anni, ho fatto parte della Pro Loco
di Nus in qualità di Presidente e ho avuto modo di immergermi in
una realtà associativa tuttora presente e viva in molti Comuni
della Valle. Già ai tempi del mio mandato avevo proposto di
calendarizzare le principali manifestazioni, onde evitare un
accavallamento di eventi che mettessero i turisti e i residenti
nella condizione di dover scegliere a quale evento prendere parte a
scapito di altri. Ricordo per esempio che tempo addietro avevamo
organizzato la "
Veillà
"
[traduzione letterale dal
patois: "Veglia"] di Saint-Barthélemy e lo stesso giorno erano
state organizzate la "
Veillà
" di Etroubles e la Notte
Bianca di Aosta, penalizzando chiaramente tutti gli organizzatori
che - ricordo - nelle Pro Loco sono tutti volontari. La stessa cosa
si è verificata lo scorso mese di giugno, quando nello stesso
giorno si sono svolte contemporaneamente varie manifestazioni in
tutti i Comuni della Comunità montana Mont Emilius: Saint-Marcel,
Gressan, Saint-Christophe e Valpelline. A tale proposito è quindi
riemersa in me l'esigenza di portare a conoscenza del Consiglio
l'importanza di evitare, per quanto possibile, l'organizzazione
degli eventi proposti sul territorio nella stessa data.
Faccio quindi appello oggi ai miei colleghi, ma soprattutto
all'Assessore competente, affinché venga tenuta in considerazione
la possibilità di calendarizzare, attraverso un preventivo accordo
tra i Sindaci e i Presidenti delle Pro Loco, tutti gli eventi in
programma in ogni Comune, tenendo conto di diversi aspetti: dare la
priorità agli eventi tradizionali più importanti; cercare di
dislocare gli eventi in base alla Comunità montana di appartenenza
dei Comuni in cui si svolgono le manifestazioni (quindi se una si
svolge a Gressoney, se ne può benissimo fare una a Pollein); una
distribuzione temporale degli eventi diluita nel corso di tutti i
weekend
dell'anno, perché ricordiamoci che la Valle d'Aosta
è un paese turistico per trecentosessantacinque giorni all'anno,
non solo d'estate.
Secondo me sarebbe opportuno attuare questa calendarizzazione
nei mesi di settembre e ottobre dell'anno precedente e provvedere
successivamente ad una pubblicizzazione di essa, attraverso la
creazione di un opuscolo da distribuire, possibilmente
gratuitamente, a tutte le strutture che operano nel vasto settore
del turismo valdostano: alberghi, ristoranti,
bed and
breakfast
. Il turista potrà così orientarsi in modo semplice
nella scelta del servizio di intrattenimento tradizionale offerto
dalle varie comunità locali.
Capisco che tutto ciò comporta un grande lavoro di coordinamento
da parte dell'Assessorato, però ho il piacere di ricordare che
questo lavoro era già stato effettuato quindici anni fa circa dal
sottoscritto a livello di Comunità montana e aveva avuto risultati
positivi. Dopo numerosi incontri con le varie Associazioni e Pro
Loco locali, eravamo riusciti a stilare un calendario con tutte le
manifestazioni in programma durante l'anno all'interno della
Comunità montana Mont Emilius e il tutto era stato inviato
gratuitamente a tutti i capifamiglia della comunità. Sono sicuro
che un lavoro del genere a livello regionale sarebbe un'ottima
pubblicità per gli interessanti eventi caratteristici della nostra
regione ed eviterebbe la sovrapposizione di essi. Se sono riuscito
a farlo io, nel mio piccolo, sono convinto che con un po' di buona
volontà anche l'Assessore competente o gli uffici riusciranno a
fare la stessa cosa.
Presidente -
Ha chiesto la parola l'Assessore Viérin per
la risposta; ne ha facoltà.
Viérin (UVP) -
Grazie, collega Contoz. Chiaramente gli
eventi dell'enogastronomia hanno una rilevanza basilare per quanto
riguarda l'Assessorato dell'agricoltura. In base alle disposizioni
legislative, non solo le Pro Loco, ma gli enti presenti sul
territorio, piuttosto che l'ARER, piuttosto che altri enti che si
occupano di valorizzazione dei prodotti locali, in base ad una
Commissione che valuta i contenuti degli eventi e delle
manifestazioni, hanno un rilievo che poi ha evidentemente un
impatto anche su altri eventi presenti sul territorio.
Partiamo in premessa dicendo che concordiamo con ciò che il
collega Contoz ha evidenziato, tant'è che due mesi fa circa, come
Assessorato, abbiamo convocato tutti gli enti che avevano fatto
domanda per poter accedere agli aiuti. Il primo evento si svolgeva
qualche settimana dopo nella Valle del Lys, era il ritorno ad una
fiera agricola. Poi abbiamo un calendario che si sviluppa un po' su
tutto l'anno: venerdì ci sarà un evento in Bassa Valle, passando
attraverso rassegne sul territorio, piuttosto che eventi di
valorizzazione della nostra cultura rurale, ma che sempre hanno a
che fare - come ricordava lei - con dei flussi di locali o turisti
che accedono alla ruralità o comunque all'enogastronomia
valdostana.
Lo spirito di convocazione di tutte queste realtà è stato di
comunicare proprio quello che lei diceva: arrivare ad un'agenda
unica che possa essere poi trasmessa all'Assessorato del turismo,
perché l'elemento "turismo" costruisce l'intera programmazione,
anche con l'indicazione preventiva delle date per l'anno prossimo,
che magari sono storiche, o magari si possono negoziare, o
spostare, così da avere un calendario unico che differenzia
l'offerta dal punto di vista territoriale e dal punto di vista dei
contenuti. Perché poi un evento in Alta Valle magari non contrasta,
anzi, sicuramente non contrasta con uno in Bassa Valle: la
"
Tòupie Gourmanda
" [traduzione letterale dal patois:
"Pergola Golosa"] di domenica non cozza con la "
Fehta dou pan
ner
" [traduzione letterale dal patois: "Sagra del pane nero"] a
Perloz; abbiamo bacini diversi e tipologie diverse, anche perché
gli eventi sono molteplici.
Sono tanti gli enti che sono sostenuti e i momenti sul
territorio vanno in qualche modo coordinati. Ecco perché
all'interno dell'Assessorato è nata la struttura che, al di là di
lavorare sulla semplificazione e sul supporto alle aziende, ha
anche lo scopo di operare sulla promozione della filiera
agroalimentare di qualità,
in primis
intesa come raccordo
all'interno nel settore per poi trasferirlo agli altri settori. Le
porto un esempio, anche per gli eventi che nascono
nell'Assessorato. Abbiamo trasformato quello che negli anni era
stato vissuto un po' come un semi disagio, il "
Marché au
Fort
". Marché au Fort è organizzato direttamente, ma noi
abbiamo proposto a "
Mele Vallée
" di fare una cartolina unica
che riunisca le due iniziative, perché al mattino si può andare a
Mele Vallée e il pomeriggio si può andare anche al Marché au Fort.
Si può fare una promozione coordinata su una ruralità e sulle
conferenze. Per esempio ad Antey abbiamo lavorato su un impianto di
meleti: il sabato si può sviluppare un certo programma, mentre a
Bard il sabato si può lavorare su un'altra tematica. Vedendo con la
Chambre
e con la parte più turistica di ricettività il
bacino arriva fino a Saint-Vincent, in un triangolo che è
compatibile. Questo per dire che lo sforzo deve essere proprio
quello che lei dice: di non avere una griglia unica.
In primis questo accordo è stato fatto chiaramente fra gli
Assessorati, nel senso che noi abbiamo trasferito all'Assessorato
del turismo le nostre date, ma poi gli enti del territorio, che
erano anche in qualche modo sollecitati, erano lieti di partecipare
ad una condivisione. Altro esempio: la "
désarpa
" [traduzione
letterale dal patois: "discesa delle mandrie dagli alpeggi"].
Quest'anno siamo riusciti - e lo presenteremo - ad avere un unico
fine settimana. Il calendario quest'anno ci agevola, perché il 29
settembre capita proprio su un fine settimana, per cui riuniremo
quasi tutti gli eventi il sabato e uno la domenica, per avere in
contemporanea una promozione in diverse località di un evento che,
alla fine, è unico.
Il calendario unico, per riassumere ciò che stiamo facendo e che
lei ci sollecita, abbraccia anche gli enti funzionali: penso alla
Fondation Grand Paradis, piuttosto che al Parc Mont Avic. Riuscire
ad avere un'armonizzazione all'interno dei singoli settori per
avere un'unica regia a livello regionale facilita chi poi la deve
fare. Le azioni che abbiamo portato avanti sono quindi andate in
questo senso. Abbiamo fatto un primo incontro interpellando tutti e
abbiamo anche invitato certi enti e Pro Loco che magari non
conoscevano ciò che esiste oggi: l'opportunità di essere finanziati
sulla qualità dei prodotti che devono essere presentati.
All'interno della Commissione che giudica e che deve erogare il
contributo, uno dei criteri che noi inseriremo è l'evitare la
sovrapposizione e seguire linee di indirizzo regionali compatibili
almeno nel settore dell'enogastronomia, sapendo che poi in altri
settori dobbiamo magari agire in sinergia.
Accogliamo favorevolmente e condividiamo appieno quanto è già
stato dimostrato sul territorio in altre vesti dal collega Contoz,
lo condividiamo anche nei contenuti. Siamo i primi a dover mettere
in campo questo metodo prima di richiederlo agli altri.
Presidente -
Ha chiesto la parola il Consigliere Contoz
per la replica; ne ha facoltà.
Contoz (UV) -
Ero convinto di parlare con l'Assessore
Restano, perché pensavo che questa cosa riguardasse più lui, però
va bene lo stesso, immagino che vi parliate tra di voi, quindi va
bene così. Ritengo che sia una cosa positiva se c'è la buona
volontà.
Ho sentito stamattina il Consigliere Guichardaz che parlava di
una pubblicità sul giornale che costava "x" euro e che, secondo
lui, non era tanto importante. Secondo me, invece, un calendario
con tutte le manifestazioni della Valle - e per tutte intendo
"tutte", sia quelle dell'agricoltura, sia quelle dell'Assessore
Restano - penso sia una cosa molto più importante e che serva a
tutti i turisti. Una pubblicità divisa tra tutti, con piccoli
calendari e con piccoli opuscoli, secondo me è magari migliore di
tante altre.
