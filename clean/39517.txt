Classificazione
ASSISTENZA SOCIALE
Disabili



Oggetto del Consiglio n. 2674 del 4 aprile 2017 - Resoconto
OGGETTO N. 2674/XIV - Interpellanza: "Mancata ultimazione dei
lavori di abbattimento delle barriere architettoniche presso il
CRAL Cogne di Aosta".
Rosset (Presidente)
- Punto n. 14 dell'ordine del giorno.
Ha chiesto la parola il Consigliere Bertin per l'illustrazione; ne
ha facoltà.
Bertin (ALPE) -
Riprendiamo una vecchia questione:
l'accessibilità al CRAL Cogne. Il CRAL Cogne è un importante punto
di riferimento per i cittadini di Aosta, raccoglie le attività di
svariate associazioni, quindi rappresenta un punto di riferimento
importante per la città.
La problematica dell'accessibilità di questo stabile era già
stata sollevata nella passata legislatura, sia da me che dal
collega Rigo. All'epoca vi erano problemi di diverso tipo, tra
l'altro anche uno riguardante l'ascensore, e ci fu risposto che vi
era l'intenzione di intervenire e di sistemare l'accessibilità di
detto immobile. In effetti l'Amministrazione regionale ha elaborato
un progetto per l'abbattimento delle barriere architettoniche e per
permetterne a tutti l'accessibilità. Il progetto a cui faccio
riferimento, oltre alla realizzazione di una piattaforma elevatrice
in sostituzione dell'ascensore, prevedeva anche l'installazione di
un montacarrozzine nell'atrio di ingresso, anche perché l'ascensore
è situato dopo una rampa di scale (non è proprio al primo piano, ma
quasi). Questo progetto prevedeva anche altri aspetti minori; tra
l'altro ha avuto anche l'approvazione della Soprintendenza per ciò
che riguarda le sue competenze, pertanto doveva essere realizzato.
In effetti in parte è stato realizzato, come aveva sottolineato
anche l'Assessore rispondendo ad una mia interrogazione del gennaio
scorso, ma soltanto a metà: soltanto la piattaforma. Questa è stata
realizzata nel 2013 e da allora i lavori si sono fermati, di fatto
non abbattendo le barriere architettoniche, lasciando a metà questo
lavoro, non portando a compimento il progetto e rendendo anche vano
l'investimento fatto.
L'interpellanza chiede pertanto le motivazioni che hanno
determinato la mancata conclusione dei lavori, la realizzazione di
questo intervento come da progetto, la cui finalità era
l'abbattimento delle barriere architettoniche, che di fatto non è
stata portata a termine - le barriere architettoniche sussistono
ancora oggi, nonostante l'intervento e la spesa sostenuta - e su
chi ricade la responsabilità di questa decisione che, francamente,
mi pare incomprensibile. Dalla realizzazione della piattaforma, dal
2013 ad oggi, sono passati diversi anni nei quali niente è stato
fatto: lo ritengo un fatto grave.
Presidente -
Ha chiesto la parola l'Assessore Borrello
per la risposta; ne ha facoltà.
Borrello (SA) -
Il collega Bertin ha sempre mantenuto
alta la soglia d'attenzione rispetto a questa tematica, così come
testimoniato dalle diverse azioni ispettive che ha svolto. Cercherò
di fare un riassunto del percorso che ha prodotto questo tipo di
situazioni, manifestando sin dall'inizio la massima disponibilità
ad un confronto per cercare di arrivare ad una soluzione rispetto a
questo tipo di problema.
Il progetto era del 2012 e - come lei ha citato - ha avuto una
parziale applicazione nel 2013 con la realizzazione della
piattaforma elevatrice. Tale progetto riguardava il completo
abbattimento delle barriere architettoniche e avrebbe dovuto
comprendere interventi più generali che riguardano la messa a norma
dell'intera area occupata dal CCS Cogne, come da lei evidenziato.
Infatti, per garantire il completo abbattimento delle barriere
architettoniche, oltre a permettere l'accesso al piano mediante
montascale e piattaforma elevatrice, sarebbe stato necessario
effettuare interventi di natura edile ed impiantistica, in generale
più onerose. Finora - come da lei evidenziato poc'anzi - ciò che è
stato realizzato rientra in un appalto specifico affidato in
relazione alle sole parti elettromeccaniche, portato avanti su più
stabili e in diverse annualità a partire dal 2012, mirato alla
sostituzione, all'installazione e adeguamento di ascensori,
piattaforme, montacarrozzelle, quindi finalizzato ad un primo
step
per l'abbattimento delle barriere architettoniche.
All'interno di questo progetto sono stati effettuati degli
interventi anche per altre strutture di proprietà della Regione,
così come citato parzialmente: all'interno del Palazzo Cogne, ma
anche presso l'Assessorato del turismo o la Biblioteca
regionale.
La piattaforma elevatrice installata come misura compensativa
della chiusura del preesistente ascensore storico, che è un
ascensore di inizio secolo (del 1900) e che aveva tutta una serie
di prescrizioni dal punto di vista della Soprintendenza, è stata
realizzata e risulta tuttora funzionante, mentre la posa della
pedana fu sospesa perché prevedeva anche interventi di natura
edile. Considerato poi che con deliberazione del Consiglio
regionale n. 1851 del 25 febbraio 2016 lo stabile in oggetto è
inserito nel piano di valorizzazione immobiliare, si ritiene
fondamentale procedere coordinandosi con le strutture competenti,
in modo tale da cercare di definire i percorsi per poter completare
le opere all'interno del Palazzo Cogne. L'intervento dovrà comunque
prevedere - entro più nell'aspetto di carattere tecnico -
l'eliminazione della bussola d'ingresso, lo spostamento di una
porta d'ingresso nell'atrio e la sostituzione del portone
d'ingresso con apertura verso l'esterno, con il posizionamento di
barriere corrimano esterne per tutelare il passaggio dei pedoni
nell'apertura delle porte verso l'esterno.
Per quanto riguarda la sua domanda in merito alla definizione
delle responsabilità in essere, in questo momento non sono in grado
di attribuire responsabilità su questa interruzione dei lavori.
Credo che al momento sostanziale si sia deciso di proseguire e
completare l'intervento di abbattimento delle barriere
architettoniche presso il CCS Cogne in armonia con la Struttura
Patrimonio, tenuto conto - questo è un elemento intervenuto
successivamente - che lo stabile è attualmente inserito nel piano
di alienazioni ed è in uso gratuito all'associazione privata che lo
gestisce in totale autonomia. Fatto questo tipo di ragionamento di
carattere riassuntivo, ripeto: vi è la massima disponibilità per
cercare di trovare una sintesi al fine di risolvere tale
problematica.
Presidente -
Ha chiesto la parola il Consigliere Bertin
per la replica; ne ha facoltà.
Bertin (ALPE) -
Assessore, evidentemente lei non ha
nessuna responsabilità diretta su questa questione, è Assessore
soltanto da poco tempo, ma questa situazione ha anche un valore
emblematico. Si è fatto un progetto per abbattere le barriere
architettoniche, si sono spesi molti soldi e l'obiettivo non è
stato raggiunto. Tra l'altro, per sostituire l'ascensore mettendo
la piattaforma, si è spesa una cifra significativa; quella che
resta da spendere è molto minore e in quattro anni non si è spesa:
è questo l'elemento che francamente lascia perplessi, è proprio
questo l'aspetto più negativo. Quando si vuole ottenere un
obiettivo bisogna raggiungerlo. In questo caso si è speso l'80
percento, rimaneva una piccola parte e sono quattro anni che non si
sono finiti i lavori. Si trattava poi di spostare una porta, nulla
più. È grave che non si sia fatto e si sia interrotto questo
progetto approvato che aveva quell'obiettivo. A volte sembra
prevalga l'idea di fare dei lavori tanto per farli,
indipendentemente dal raggiungimento o meno degli obiettivi.
Assessore, lei si ponga come elemento prioritario il
raggiungimento degli obiettivi: quando si fa una cosa bisogna
andare fino in fondo, altrimenti sono soldi sprecati. In questo
caso si sono sprecati dei soldi: in quattro anni si è fatto un
intervento a metà che ha raggiunto soltanto in parte gli obiettivi.
Bisogna fare le cose seriamente e vanno fatte per raggiungere gli
obiettivi che ci si è posti.
Riprendendo poi i tempi generali, la questione a mio avviso va
risolta finché questo immobile è di proprietà pubblica ed è
affidato ad un'attività di questo genere. Come ripeto, è un punto
di riferimento per la città con iniziative sociali e culturali di
vario tipo, evidentemente qualcosa bisogna fare. Le ripeto: l'80
percento è stato fatto, ora si tratta di montare un
montacarrozzelle e di spostare una porta rispetto a un investimento
complessivo molto più grande. È un peccato che le cose vadano a
finire così!
Assessore, ha l'occasione per risolvere questa problematica in
fretta e mettervi il punto finale, lo faccia. Per quanto mi
riguarda c'è disponibilità a collaborare; in ogni caso sarò anche
qui a vigilare che la cosa venga eseguita in tempi rapidi.
