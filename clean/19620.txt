Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2777 del 25 settembre 2002 - Resoconto
OGGETTO N. 2777/XI Impegno alla Giunta regionale a rivedere i
criteri per l'assegnazione di contributi per le rassegne di
bestiame. (Reiezione di mozione)
Mozione Premesso che:
- nel comparto zootecnico permane tuttora una situazione di
crisi;
- le leggi regionali n. 21 del 2001 e n. 3 del 2002 finalizzate
ad interventi mirati nel settore non hanno ad oggi conseguito i
risultati auspicati;
- i provvedimenti amministrativi di applicazione della normativa
regionale in alcuni casi hanno penalizzato il settore introducendo
criteri restrittivi all'erogazione dei contributi;
Rilevato che:
- i contributi per le rassegne sono erogati solo ai capi
"presenti ed identificati nella situazione di stalla
dell'allevatore alla data dello svolgimento della rassegna e
presenti nella situazione di stalla da almeno 8 mesi";
- l'entità dei contributi è riconducibile ad un'attività
preparatoria stimabile in due mesi di lavoro;
- l'attuale maggior termine richiesto di otto mesi penalizza i
capi oggetto di compravendita e/o in affidamento invernale;
- l'anagrafe regionale del bestiame consente di controllare la
movimentazione dei capi impedendo duplicazione nell'erogazione dei
contributi;
tutto ciò premesso, il Consiglio regionale
Impegna
l'Assessore all'Agricoltura e Risorse Naturali a ridurre a mesi
due il requisito della presenza dei capi in stalla ai fini
dell'ammissibilità a contributo per le rassegne.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
La mozione può sembrare eccessivamente
tecnica, ma è anche la concretezza degli argomenti che molte volte
può determinare l'incisività e la funzionalità dei provvedimenti
legislativi di principio che vengono portati al voto dell'aula.
Abbiamo parlato precedentemente, nel corso dell'illustrazione di
una nostra interpellanza, delle problematiche che persistono
tuttora nell'ambito del settore zootecnico e l'Assessore, pur con
un'impostazione diversa rispetto alla nostra, ha comunque
riconosciuto che ci troviamo di fronte ad un rodaggio e auspica
che, superato il rodaggio, tempistiche e situazioni, possano dare
quei risultati auspicati dalle due leggi regionali già citate che
qui richiamo: la n. 21/2001 e la n. 3/2002.
Sappiamo benissimo che, quando il Consiglio è stato chiamato a
votare questi disegni di legge, li ha votati sul presupposto di
individuare degli strumenti di sostegno economico finanziario che
sostituissero quegli aiuti diretti che precedentemente venivano
forniti direttamente dall'Amministrazione regionale e che, oggi
come oggi, in virtù di quelli che sono limiti delle direttive
comunitarie, non possono essere più concessi se non a condizioni
determinate. Sappiamo anche la difficoltà dell'iter di queste due
leggi che hanno impegnato il Consiglio e le commissioni per un
periodo stimabile in un anno e forse anche qualcosa in più.
Ricordano i colleghi quelle che sono state le polemiche, le
contestazioni, le interpretazioni sull'esigenza di fare e di non
fare le notifiche, di scrivere o di stralciare certe norme e, con
la fatica della Regione nella sua interezza, la legge è stata
portata a casa; una legge - avevamo detto noi - troppo sintetica
perché lascia un'ampia discrezionalità alla Giunta, con il rischio
che i provvedimenti adottati dall'organo esecutivo potessero a loro
volta impattare in quelle che sono le rigide direttive comunitarie.
Penso che sicuramente non fosse intendimento di nessun collega, e
soprattutto dei colleghi che hanno espresso un avviso positivo a
quel disegno di legge - mi riferisco nella fattispecie al disegno
di legge n. 21/2001 -, pensare che la Giunta, nell'attuare le
deleghe che la legge le conferiva per dare applicazione alla legge
stessa, potesse individuare dei meccanismi restrittivi e
penalizzanti rispetto allo spirito della legge stessa. Ci sembrava
che il rischio fosse l'opposto: che la Giunta, nell'intendimento di
andare incontro a certe esigenze del comparto zootecnico, potesse
incorrere in un'eccessiva apertura delle strade segnate dall'Unione
europea.
Dobbiamo dire che con sorpresa e con stupore in certi casi è
accaduto esattamente l'opposto, nel senso che le delibere di Giunta
hanno posto dei limiti che, ragionando fra di noi, ma ragionando
soprattutto con gli addetti del settore, leggendo e facendoci una
cultura in materia, sembrerebbero oggi non avere motivo di essere.
Questa mozione si riferisce a uno di questi fatti specifici, tratta
per l'appunto di quelli che sono i contributi che vengono
riconosciuti per la partecipazione alle rassegne del bestiame,
rassegne che sono dei momenti che, comportando il coinvolgimento di
tutti gli allevatori, consentono l'erogazione di contributi che non
vanno a "penalizzare" i meccanismi della concorrenza.
Nelle delibere di Giunta che regolamentano l'erogazione di
questi contributi vengono individuati alcuni criteri ai quali ci si
deve attenere per poter percepire il contributo stesso. Tra questi
criteri ve n'è uno, che sicuramente non contribuisce a dare ampia
applicazione alla norma di legge ed è quello che stabilisce che
vengano beneficiati del contributo i capi che abbiano almeno otto
mesi di stabulazione, oltre ad altri requisiti come l'anno di età
ed altre ulteriori indicazioni, che sono in larga parte
condivisibili. Perché ci soffermiamo sulla penalizzazione che la
norma degli otto mesi costituisce per gli allevatori?
Ci soffermiamo su questo periodo di otto mesi perché lo
riteniamo un periodo eccessivamente lungo, che nei fatti esclude
dall'erogazione del contributo centinaia di capi in quanto in
questa Regione ci sono due sostanziali abitudini nel comparto:
quello del cosiddetto "svernamento", cioè dell'affido dei capi di
bestiame a chi ha più fieno in cascina - se così vogliamo dire - e
che di conseguenza consente di ridurre l'onere di mantenere il
bestiame in stalla nel periodo invernale e il mercato, peraltro
ormai asfittico, della compravendita dei capi stessi ed è evidente
che andare ad individuare il requisito di stabulazione in otto mesi
comporta un irrigidimento ulteriore del mercato dei bovini, va a
penalizzare quanti danno in affidamento invernale gli stessi
animali o quanti li mandano in alpeggio con altri allevatori. Si
dirà che il contributo è riconosciuto per quelli che sono gli
elementi preparatori alla partecipazione alle rassegne e io su
questo mi permetto di dissentire, ma non perché sia una mia libera
interpretazione, ma perché l'Associazione degli allevatori, l'AREV,
nel programma di attività 2002 allegata al conto consuntivo 2001
scrive in maniera chiara a pagina 42 del programma delle rassegne:
"Per quanto riguarda gli aspetti generali, si stabilisce che il
periodo di preparazione delle bovine per la stagione dei concorsi è
quantificato in circa sessanta giorni"
.
Se il meccanismo che ci porta a riconoscere il contributo è
legato alla preparazione dei concorsi e delle rassegne, e non può
che essere così, mi domando qual è la ratio che in questo atto
amministrativo e regolamentare pone il termine a otto mesi, andando
a penalizzare le situazioni che prima ho illustrato, e tenendo
conto che non c'è neppure la possibilità di andare a riconoscere
con una serie di passaggi di mano, di compravendite, lo stesso
contributo più volte allo stesso capo perché il controllo
dell'anagrafe bovina impedisce materialmente questo tipo di
confusione. La conclusione della mozione allora è contenuta nelle
due righe della parte impegnativa: ricondurre il criterio degli
otto mesi ai due mesi perché riteniamo che un diverso criterio, che
non trovi fondamento e spiegazioni in ragioni tecniche, sia un
errore - lo vogliamo ancora considerare tale - di eccesso di
burocrazia e reputiamo che il settore zootecnico di tutto abbia
bisogno, fuorché di una burocrazia che vada a penalizzare un
comparto che invece avrebbe bisogno di un aiuto sugli elementi
concreti della conduzione delle aziende di allevamento.
Penso di aver illustrato in maniera chiara - me lo auguro -
quello che è un problema tecnico, ma è un problema tecnico che,
insieme a tanti altri piccoli problemi tecnici, dà concretezza o
meno a quella legge che tanto ha appassionato il dibattito politico
di questo Consiglio e, ridurlo semplicemente ad un problema
tecnico, vorrebbe dire non capire che si perde l'opportunità di
dare applicazione a delle norme che erano state studiate per
agevolare e per riconoscere dei sostegni di tipo economico e che
invece noi, una volta ottenuti i placet comunitari, andiamo
ulteriormente a penalizzare e ad irrigidire. È per questo motivo
che auspichiamo che il Consiglio regionale possa esprimere un
parere positivo su questa mozione.
Président
La discussion est ouverte. N'ayant pas
de conseillers inscrits à parler, la discussion générale est
close.
La parole à l'Assesseur à l'agriculture et aux ressources
naturelles, Perrin.
Perrin (UV)
Il Consigliere Frassy ha illustrato molto
bene la mozione presentata dal gruppo. Non mi soffermerò sulle
considerazioni generali, le abbiamo fatte già in sede di risposta
all'interpellanza; intendo invece fare delle precisazioni puntuali
ai rilievi espressi nella mozione ed illustrati dal Consigliere
Frassy.
Le rassegne e i concorsi zootecnici rappresentano un'importante
occasione per promuovere e valorizzare il patrimonio zootecnico. La
rassegna, in particolare, rappresenta l'atto finale di un impegno
portato avanti dall'allevatore durante l'anno, è un impegno che è
legato alla corretta gestione delle aziende in primis e ad una
serie di adempimenti previsti dall'iscrizione degli animali nel
libro genealogico. I beneficiari degli incentivi devono rispettare
tutte le regole che la selezione impone perché chiaramente vengono
presentati alla rassegna gli animali iscritti al libro genealogico
e che sono sottoposti alle regole che la selezione impone.
Queste regole sinteticamente possono essere riassunte così: la
sottoposizione innanzitutto degli animali ai controlli funzionali,
cioè alla pesatura del latte, al prelievo e all'analisi del latte;
questi controlli funzionali avvengono nell'arco della lattazione,
da qui il senso degli otto mesi, non l'anno completo, questa fase è
la fase più importante per la gestione dell'animale in selezione,
che corrisponde indicativamente al periodo di lattazione. In questo
periodo avvengono poi tutti gli eventi fecondativi, fra cui i
programmi di fecondazione e anche le fecondazioni programmate
dall'ANABORAVA per gli animali, la scelta dei riproduttori e
l'adesione a questi piani, quindi tutta una serie di operazioni
alle quali l'allevatore che aderisce alla selezione sottopone gli
animali.
La preparazione fisiologica stessa delle bovine però deve
svolgersi nell'arco di più mesi; è vero che la preparazione
puntuale e specifica per la mostra la si può probabilmente
riassumere in operazioni che sono le operazioni dell'ultimo
momento, cioè quelle operazioni che vanno dalla pulizia particolare
alla toelettatura, che sono finalizzate alla sola mostra, però
l'animale è alimentato e l'alimentazione corretta non è un
finissaggio per ingrasso che si conclude nei due mesi, ma è un
qualcosa di più costante e protratto nel tempo. Ecco perché questa
indicazione era stata concordata, fra l'altro, anche con le
associazioni nel momento della concertazione e cioè al momento in
cui era stata discussa la delibera. Questi otto mesi in definitiva
permettono all'allevatore di ottemperare agli impegni che la
selezione impone e dedicarsi ad una preparazione graduale e
costante dei propri animali. Il rimborso corrisposto quindi non
deve essere confuso con un premio alla proprietà dell'animale
perché quello non è, ma rappresenta un indennizzo per l'impegno
profuso e protratto nel tempo. La riduzione della presenza delle
bovine nella stalla a due mesi non trova giustificazione nelle
finalità che questa misura comporta, farebbe venir meno le
motivazioni che giustificano questi aiuti, a questo riguardo il
Consigliere Frassy parlava di ratio di questa misura.
L'impegno che la Giunta può assumersi, anche con la valutazione
del nuovo programma delle rassegne che l'AREV presenterà, è di un
perfezionamento del sistema e credo che, per superare le difficoltà
lamentate dai proponenti la mozione, sia importante innanzitutto
favorire una maggiore celerità nei pagamenti: invece di dover
aspettare 80-90 giorni, come è successo quest'anno, che non sono
tanti, credo che si possa intervenire per fare in modo che i
pagamenti siano liquidati in modo più celere visto che abbiamo
attivato un sistema informatico, di predisposizione degli elenchi
dei controlli.
Si potrà ovviare ad alcune incongruenze che ci sono comunque
anche nelle definizioni di allevamento e approfondiremo la natura
di alcuni passaggi: lo svernamento è una pratica del tutto locale,
cioè è una nostra pratica, sono approfondimenti che si possono
fare, però vorrei citare alcuni dati che dimostrano come la
maggioranza delle bovine allevate viene mantenuta dall'allevatore
per tutto l'arco della lattazione: più dell'80 percento degli
animali normalmente sono mantenuti dall'allevatore e hanno ricevuto
poi il premio in rassegna. Cosa manca? Manca circa il 10 percento,
che corrisponde all'esubero dei 52 capi, che è il tetto massimo, e
c'è un 3 percento circa di compravendite.
In questo momento, dai dati in possesso, circa il 3 percento
delle compravendite non è rientrato nella permanenza degli otto
mesi e non ha avuto diritto al rimborso per le rassegne, la stessa
percentuale è dovuta al cosiddetto "svernamento". Fatte queste
precisazioni proprio perché, a mio avviso e ad avviso del Governo
regionale, la ratio di questa misura sta nel mantenimento
dell'animale, che viene sottoposto a tutte le operazioni che sono
previste dalla selezione, e quindi dall'iscrizione dell'animale
stesso al libro genealogico.
Date queste garanzie di voler mettere a punto nel nuovo
programma il sistema, per quello che è possibile e senza intaccare
la ratio di questa misura, chiedo ai presentatori di ritirare la
mozione; anche in questo caso se ciò non avvenisse, chiedo alla
maggioranza di astenersi dalla votazione.
Président
La parole au Conseiller Frassy.
Frassy (FI)
Assessore, è la seconda mozione che il nostro
gruppo discute oggi e la conclusione che la Giunta propone è sempre
la stessa: quella del rinvio. Noi potremmo rinviare la mozione, ma
la rinviamo su un documento che concordiamo e sul quale vi assumete
degli impegni concreti, altrimenti gli strumenti che noi abbiamo,
non avendo altra possibilità che indicare con degli atti di
indirizzo una linea a quello che è il potere esecutivo della
Giunta, si riducono a nulla! Noi perciò possiamo ritirare la
mozione, ma la ritiriamo se viene sostituita con un documento di
indirizzo, altrimenti manteniamo questa mozione perché quanto lei
ha detto è parzialmente vero rispetto allo scopo della legge e
all'impostazione del programma delle rassegne che l'AREV esplicita
in una pagina fitta, fitta.
È vero che c'è il concetto di promozione, di selezione di quella
che è la razza bovina valdostana, ma attenzione perché il
contributo è finalizzato al momento in cui si concretizza in
vetrina la rassegna stessa, tant'è che sia nella vostra delibera di
Giunta che nel programma dell'AREV viene detto in maniera chiara
che l'importo riconosciuto per le rassegne, ammontante a 231 euro,
è un rimborso dei costi sostenuti e che i costi sostenuti
scaturiscono dalla preparazione a capo, dall'alimentazione a capo,
dalla bardatura a capo, dal trasporto a capo; l'insieme di queste
voci, che vengono precisate come quantificabili in sessanta giorni,
determina questo importo.
Questo importo è semplicemente il rimborso dei costi sostenuti
per partecipare a quel momento, non è il premio delle rassegne,
Assessore, e qui bisogna essere chiari: non è il premio delle
rassegne, attenzione! Non so se i colleghi hanno presente
l'impostazione dei meccanismi delle rassegne, ma fra le voci delle
rassegne - è bene dirlo, l'Assessore non lo ha detto - c'è il
premio per chi partecipa alle rassegne e consegue certi risultati
con il proprio animale portato in questa vetrina, ed è un'altra
cosa, e c'è il rimborso!
Non nascondiamoci perché il meccanismo economico che abbiamo
messo in piedi non è quello dei premi, perché l'incidenza dei premi
su quelle che sono le risorse stanziate per le rassegne è di pochi
euro rispetto a quelli che sono invece i contributi che
percepiscono, tant'è che l'aiuto non è la rassegna, ma è il
contributo per partecipare alla rassegna. Il contributo viene
valutato sui due mesi, Assessore, perciò non possiamo confondere i
due momenti e il fatto che questa confusione venga fatta da chi,
avendo responsabilità esecutive, dovrebbe dare l'interpretazione ad
una norma nata per venire incontro agli allevatori ci crea non
poche perplessità. Ho voluto perciò chiarire l'equivoco nel quale
si rischia di cadere: nulla c'entra il premio per avere conseguito
il risultato di valorizzazione della razza con quello che è il
rimborso perché il rimborso è stato conteggiato su una serie di
dati precisi: 15 ore, tot chili, eccetera, totale: il contributo
della rassegna, due mesi.
Ogni altra interpretazione non è scritta in legge e non è
scritta neppure nel documento amministrativo. Cambiamo la legge,
cambiamo il documento amministrativo, ma non sosteniamo che la
legge e il documento amministrativo ci portano a questa conclusione
perché né la legge né l'atto di Giunta ci portano a questa
conclusione! Dopodiché non mi addentro nel 3 percento delle
rassegne, Assessore, le dico solo che se lei va adesso a vedere la
partecipazione degli allevatori al momento mercatale all'arena, si
renderà conto che non c'è più mercato, perciò la penalizzazione
limitata al 3 percento su un mercato che non c'è è un dato che
riteniamo non essere assolutamente significativo.
Ora, noi prendiamo atto che ci chiedete il rinvio, ma non
proponete nulla e questa proposizione è fondata sul nulla! Lo
dicevamo in esordio di questa nostra mozione: può sembrare un
problema tecnico, ma è su questi problemi tecnici che si misura la
capacità politica e amministrativa di incidere sul comparto della
zootecnia.
Président
La parole au Vice-président Viérin Marco, pour
déclaration de vote.
Viérin M. (SA)
Non è la prima volta che si discute in
aula di zootecnia e agricoltura, mi sembra che sia in questa
legislatura che nelle altre si sia discusso tanto.
Noi oggi vogliamo prendere atto dell'impegno dell'Assessore
Perrin e, considerato che la "Stella Alpina" ha sempre seguito con
attenzione le problematiche del mondo agricolo, soprattutto del
comparto zootecnico, ci impegniamo come movimento della "Stella
Alpina" a verificare eventuali possibili miglioramenti per il
futuro del programma delle rassegne, che dovrà essere rivisto a
breve, e ci faremo interpreti di queste proposte all'Assessore.
Président
La parole au Conseiller Frassy.
Frassy (FI)
Presidente, chiediamo che venga fatta la
votazione per appello nominale.
Président
Je prends note de la requête.
La parole à l'Assesseur à l'agriculture et aux ressources
naturelles, Perrin, pour déclaration de vote.
Perrin (UV)
Per riconfermare l'astensione, ma vorrei
approfittare per ribadire la ratio di questa misura.
Non ho parlato di premi, io ho parlato di indennizzi, quindi non
è la stessa cosa, chiaramente l'indennizzo è un rimborso e la
condizione di base per averne diritto è di aver partecipato alla
selezione perché questo è il concetto di fondo di questa
misura.
Président
Je vous signale, Conseiller Frassy, que la
requête doit nous parvenir de la part de cinq conseillers, aux
termes de l'article 71, 1
er
alinéa du Règlement
intérieur.
La parole au Conseiller Frassy.
Frassy (FI)
Anzitutto intervengo in relazione alla
precisazione dell'Assessore. Riteniamo che non sia questo il testo
della delibera di Giunta; nella stessa delibera lei si ricorderà di
aver proposto e di aver fatto votare una serie di misure che sono
dettagliate in maniera precisa: si parla di ore che vanno a
costituire l'entità del rimborso, perciò non possiamo dire che il
rimborso è un rimborso sganciato da quelli che sono, fra l'altro,
criteri necessari per poter essere compatibili con il limite
europeo.
Le devo dire perciò che non è vero che il rimborso è per il
periodo di otto mesi, o di un anno o di quant'è, perché nella
delibera il contributo per la rassegna viene "costruito" euro su
euro e la "costruzione" è data da una serie di parametri che
prevedono: 15 ore per la preparazione del capo, 30 mila lire per la
bardatura, 100 mila lire per il trasporto del capo e 60 mila lire
per l'alimentazione del capo. Sfido chiunque a sostenere che con 60
mila lire si rimborsi il 70 percento dell'alimentazione che vada
oltre i due mesi, tant'è che si dice che, proprio nei due mesi
antecedenti la rassegna, ci deve essere un'alimentazione
particolarmente curata, che determina questo aggravio; questo per
chiarezza tecnica.
Per quanto riguarda invece la richiesta del voto per appello
nominale, chiedo se ci sono consiglieri che sono disponibili a
sostenere la richiesta che il nostro gruppo ha testé
effettuato.
Président
Je ne vois pas d'adhésions en dehors à cette
requête du groupe de "Forza Italia", je suis au regret de la
repousser.
Je soumets au vote la motion:
Conseillers présents: 30
Votants: 4
Pour: 3
Contre: 1
Abstentions: 26 (Agnesod, Bionaz, Cerise, Charles Teresa, Comé,
Cottino, Cuc, Curtaz, Ferraris, Fiou, Lanièce, La Torre, Louvin,
Marguerettaz, Martin, Nicco, Pastoret, Perrin, Perron, Piccolo,
Praduroux, Squarzino Secondina, Vallet, Vicquéry, Viérin D., Viérin
M.)
Le Conseil n'approuve pas.
Sur cela s'achèvent les travaux de cette séance du Conseil.
La séance est levée, le Conseil sera convoqué au domicile.
La réunion se termine à 20 heures 32.
