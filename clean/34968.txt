Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2594 del 19 settembre 2012 - Resoconto
OGGETTO N. 2594/XIII - Interpellanza: "Iniziative per poter
procedere all'applicazione del diritto del trattamento
pensionistico ai lavoratori della Regione in possesso dei requisiti
previsti dall'articolo 2 della legge sulla spending
review".
Interpellanza
Preso atto che il decreto-legge "Disposizioni urgenti per la
riduzione della spesa pubblica con invarianza dei servizi ai
cittadini" (spending review) è legge dello Stato;
Evidenziato che tra gli obiettivi di riorganizzazione ed
efficienza della spesa pubblica indicati in legge vi è quello della
riduzione delle dotazioni organiche delle pubbliche amministrazioni
la cui finalità è la riduzione della spesa del personale, la
riorganizzazione delle strutture amministrative e il recupero della
efficienza della macchina burocratica;
Sottolineato che il principio della riqualificazione della
dotazione organica e dell'efficienza gestionale quale strumento per
favorire il necessario processo di snellimento e riorganizzazione
della struttura burocratica dell'Amministrazione regionale è in
sintonia con le indicazioni contenute nel Piano della performance
approvato dalla Giunta regionale;
Ricordato che tra gli emendamenti al decreto-legge 6 luglio
2012, n. 95 presentati dalla Conferenza delle regioni e delle
province autonome il 25 luglio 2012 vi era quello di dare la
possibilità alle stesse, al fine di ridurre la spesa del personale
e, nel contempo, riorganizzare le proprie strutture amministrative,
di poter procedere nei confronti dei propri dipendenti secondo la
normativa stabilita all'art. 2, comma 11, lettera a) dello stesso
decreto-legge;
tutto ciò premesso, il sottoscritto Consigliere
regionale
Interpella
il Presidente della Regione per conoscere:
1) quale è oggi l'orientamento della Conferenza delle regioni
e delle province autonome e quali iniziative intenda promuovere al
fine di poter procedere nei confronti dei propri dipendenti in
possesso dei requisiti di cui all'art. 2 del decreto-legge sopra
richiamato;
2) quale è in proposito l'intenzione della nostra
regione.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
I dati sull'occupazione del recente bollettino ISTAT, specie nel
confronto con quelli dell'anno precedente, sono il riflesso più
drammatico del più generale dato economico. Colpisce l'aumento del
tasso di disoccupazione, arrivato al 10,7 percento, ma aumentato in
modo particolarmente forte per la fascia 24-35 anni, dove ha
raggiunto la soglia record del 35,3.
Anche i dati valdostani non sono da meno, leggo dal documento
"Analisi di contesto e motivazioni della proposta" allegato ad una
specifica deliberazione della Giunta rispetto alla riprogrammazione
del piano operativo occupazione e di un'approvazione contestuale di
un piano giovani, che:
"Per quanto concerne il fenomeno della
disoccupazione giovanile, l'andamento in Valle d'Aosta mostra che,
dal 2004 al 2011, il dato è più che raddoppiato; dal 2008 al 2011
il tasso di disoccupazione fra i giovani è aumentato
significativamente, quello relativo ai giovani fra 15 e 24 anni è
salito nel periodo di 10,4 punti percentuali ed è al 22,4".
Il
documento si dilunga poi a spiegare le diverse valutazioni e
raffronti dei dati, un documento interessante che vale la pena
leggere. Da quello che risulta, però, nel 2012 non ci sono stati
miglioramenti.
La circostanza che colpisce riguarda gli effetti della crisi in
relazione alla struttura, per età della forza lavoro. Come abbiamo
visto dai dati una generazione impiegata per contratti flessibili
sta sopportando in modo sproporzionato il peso della crisi. E in
questo quadro colpisce che l'unica fascia di età in cui
l'occupazione aumenta seppur di poco a livello generale sia quella
degli over 55. È chiaro che l'effetto degli interventi sulle
pensioni in particolare l'ultima riforma Monti-Fornero
sull'occupazione giovanile è nullo. Nel lungo periodo, quando
l'economia viaggia vicino alla piena occupazione, il numero di
posti di lavoro non è una coperta corta e dall'aumento dell'offerta
di lavoro trae beneficio la collettività. Nel breve periodo, quando
invece la domanda langue, l'aumento dell'età pensionabile può
facilmente tradursi in minore occupazione giovanile; si pensi in
particolare alla riduzione del turnover nella pubblica
amministrazione.
Il risparmio della spesa pensionistica viene dunque pagato in
gran parte dai giovani che dovevano trarne invece beneficio, ed in
parte si traduce in minore produttività del nostro sistema (altro
che razionalizzazione!), visto che l'invecchiamento della forza
lavoro non favorisce l'adozione di tecnologie più avanzate e anche
la revisione di modelli organizzativi. Effetti, questi,
prevedibili, che un'attenta analisi costi-benefici dovrebbe
considerare, se solo ci si prendesse la pena di guardare
all'economia andando oltre un approccio meramente contabile dei
bilanci degli enti previdenziali.
Presidente, a mio avviso l'ulteriore riforma della precedente
riforma pensionistica è stata forse mal calibrata con la situazione
complessiva del Paese e anche in rapporto ai bilanci previdenziali
in particolare dell'INPS ed al suo coordinamento, quel
coordinamento degli enti previdenziali voluto dal Governo Monti. È
come quella persona che vuole aumentare il passo, vuole accelerare
molto, ma fa il passo più lungo della gamba, e alla fine cade e si
fa male. Effetti che in questi mesi stati oggetto di più attenzione
da parte del Governo, che ha tentato timidamente alcune correzioni
con l'inserimento nella spending review di provvedimenti di
salvaguardia per alcune categorie di dipendenti e maggiore
attenzione anche da parte delle forze politiche, che stanno
discutendo di una proposta di legge unificata. In questa logica
l'interpellanza riprende una novità introdotta nella recente legge
sulla riduzione della spesa pubblica. L'articolo 2 dispone una
riduzione delle dotazioni organiche delle pubbliche
amministrazioni, normando forme di mobilità e di pensionamento. In
particolare il comma 11, lett. a) prevede che ai dipendenti
interessati si applichi la disciplina previgente la riforma Fornero
del dicembre 2011 sui requisiti per la pensione di vecchiaia e la
pensione di anzianità. L'applicazione della disciplina previgente è
prevista qualora i dipendenti interessati conseguano, in base a
quella disciplina, la decorrenza del medesimo trattamento entro il
31 dicembre 2014. La legge in questione, nello stabilire quali sono
le amministrazioni pubbliche in cui opera la riduzione del
personale, non fa esplicito riferimento alle Regioni e alle
Province. Ecco perché, come scritto nelle premesse, la Conferenza
delle Regioni e delle Province autonome tra gli emendamenti
presentati alla spending review aveva inserito quello di dare la
possibilità alle stesse di procedere nei confronti dei propri
dipendenti secondo la normativa stabilita, che prima ho citato.
Ovviamente la fiducia ha fatto decadere questo come gli altri
emendamenti presentati nelle diverse forme e dalle diverse
parti.
Adesso cosa succede? Come possono le Regioni utilizzare quelle
disposizioni particolarmente necessarie al fine di partecipare alla
complessiva riduzione della spesa e poter gestire al meglio anche i
processi di eventuale ricollocazione del personale, a fronte delle
disposizioni relative al riordino degli enti? Con l'interpellanza
vogliamo conoscere se c'è già un orientamento della Conferenza
delle Regioni, se c'è già stata su questo un'occasione di confronto
con il Governo.
Per quanto riguarda la nostra Regione abbiamo chiesto alla
struttura competente il numero dei dipendenti regionali in possesso
dei requisiti indicati nella legge, cioè quanti sono i dipendenti
che con la vecchia normativa avrebbero maturato i requisiti per
andare in pensione. Ringraziando la struttura del personale per la
collaborazione, i dati sono questi: dirigenti e categorie già oggi
in possesso dei requisiti, ma che non hanno ancora presentato
domanda sono tre più undici, cioè quattordici, mentre quelli che
avrebbero maturato i requisiti prima della riforma Monti-Fornero
sono per il 2013 tre più quarantasei, cioè quarantanove, per il
2014 due più quarantasei, quindi quarantotto, per un totale
complessivo di 97 persone.
Dal Presidente della Regione vogliamo conoscere, considerato che
si impongono decisioni rapide - il decreto-legge poi trasformato in
legge stabilisce tempi strettissimi -, qual è la posizione in
merito, anche riferita alle altre Regioni, quali le intenzioni
rispetto alla possibilità data dalla legge in questione che, come
scritto nell'interpellanza, ha come obiettivo il principio della
riqualificazione e dell'efficienza gestionale favorendo il
necessario processo di snellimento e riorganizzazione della pesante
struttura burocratica dell'Amministrazione regionale; principi,
questi, contenuti nel piano della performance ed indicati nelle
linee programmatiche di questa maggioranza.
Si dà atto che dalle ore 16,42 riassume la presidenza il
Presidente Emily Rini.
Président
- La parole au Président de la Région,
Rollandin.
Rollandin (UV)
- Grazie Presidente.
Per quanto riguarda la tematica sollevata dal collega Rigo,
credo che ci siano da fare due considerazioni. La prima è su quello
che lui ha voluto ricordare: sotto il profilo della difficoltà
occupazionale, in particolare per la fascia 24-35, ma soprattutto
per i giovani, questa è purtroppo una realtà. Se vogliamo
sottolineare solo una cosa, visto che ne abbiamo parlato stamani,
nell'ambito delle proiezioni dei dati dal 2008 al 2012 relativi
alla parte maschile l'aumento è in netta flessione, mentre la parte
femminile regge, anzi quasi c'è un aumento dell'occupazione in
questi anni. Però, detto questo, l'altro aspetto molto negativo è
il fatto che quando parliamo di "occupazione" non parliamo più di
occupazione a tempo indeterminato, ma di occupazione per tempi
anche molto brevi (settimane, mesi), con una situazione piuttosto
difficile da recuperare. Quindi condivido l'analisi che lei ha
fatto sull'introduzione a questa tematica delle possibilità di
adire alle disposizioni per la razionalizzazione della spesa
pubblica con invarianza di servizi ai cittadini. Già questo però,
detto così ha una sua connotazione, ma nell'ambito
dell'applicabilità della norma, come lei ha ricordato, c'era stato
un emendamento per estendere alle Regioni questo potere, oggi
riservato allo Stato, purtroppo oggi caducato in quanto c'è stata
la fiducia.
Noi su questo tema abbiamo intenzione di vedere se in un altro
ambito o in un'altra normativa lo possiamo riproporre; da quello
che abbiamo sentito ci sono altre opzioni analoghe, senza entrare
nel merito dei numeri negli anni che darebbero lo scaglionamento
per andare nei tre anni a cento persone, il che comunque sarebbe
già un dato molto positivo, per cercare di attivare questo
meccanismo.
Per venire alla risposta puntuale, nella prima parte oggi questa
norma non è per noi applicabile, quindi l'intenzione della Regione
è di rimettere in corsa questo emendamento per addivenire ad una
programmazione che tenga conto di questi dati. Vale il richiamo che
lei ha fatto: che nel 2013 il numero sarebbe piuttosto basso,
sarebbe più alto nel 2014-2015; quindi se riusciamo a recuperare
qualcosa in questo intertempo, si potrebbe fare in modo di
recuperare la parte più ampia della nostra situazione. Queste sono
le nostre intenzioni, ma oggi è inutile che faccia altre
considerazioni. Sappiamo cosa è successo per tutti gli esodati, su
cui sembrava ci fosse un risparmio che poi di fatto non c'è stato,
perché hanno dovuto intervenire con altri mezzi. Diciamo che le
situazioni oggi all'esame sono molto complesse, soprattutto perché
le normative sono complicate con i vari decreti che non sempre sono
omogenei nelle intenzioni, anzi, in molti casi si accavallano dando
come presupposti la stessa situazione, ma con conclusioni
diverse.
Riconfermiamo la volontà di riprendere questo tema e vedere se è
possibile portarlo avanti con l'assenso delle altre Regioni, in
modo che il Ministero possa rivedere la sua posizione.
Président -
La parole au Conseiller Secrétaire Rigo.
Rigo (PD)
- I tempi sono stretti, il decreto prevede
adempimenti molto ravvicinati. Ovviamente sono d'accordo con il
Presidente: la nostra battaglia sarebbe più forte se ci fosse
l'intesa della Conferenza Stato-Regioni su questo tema.
Mi sembra di aver letto, nella relazione che accompagna gli
emendamenti rispetto a questo punto, che le Regioni dovrebbero
addivenire ad un accordo con il Governo non solo rispetto alle
disposizioni contenute nel decreto, ma dovrebbero essere
individuati i criteri e le modalità per le Regioni per operare su
questo, perché credo che per alcune Regioni alcuni paletti messi
nel decreto potrebbero essere non superabili.
Spetta alle Regioni, d'intesa con il Governo nella Conferenza a
questo dedicata, di definire i criteri e le modalità.
Président -
Vu l'absence des collègues Chatrian et
Donzel, on passe au point n° 24 à l'ordre du jour.
