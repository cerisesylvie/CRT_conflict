Classificazione
AMBIENTE
ASSISTENZA SANITARIA E OSPEDALIERA
Presidio ospedaliero
Servizio di emergenza sanitaria (118)



Oggetto del Consiglio n. 3427 del 3 aprile 2008 - Resoconto
OGGETTO N. 3427/XII - Interpellanza: "Emissioni di sostanze
tossiche presso il Pronto soccorso dell'Ospedale regionale di Viale
Ginevra".
Interpellanza
Venuto a conoscenza che nei giorni scorsi alcuni dipendenti
U.S.L. in attività presso il Pronto soccorso di viale Ginevra sono
rimasti intossicati da monossido di carbonio, come dimostrato da
analisi ematiche, probabilmente a causa delle emissioni di alcune
apparecchiature utilizzate per accelerare l'asciugatura delle
solette nel cantiere adiacente al reparto sopra citato;
Constatato che tale incidente comporta notevoli
preoccupazioni per la salute non solo degli operatori sanitari ma
anche dei pazienti che possono trovarsi, in uno stato di emergenza,
in tale struttura ospedaliera;
Ricordato che sulla base delle dichiarazione dell'Assessore
alla Sanità, salute e politiche sociali, i lavori nel cantiere in
questione non termineranno prima del 2009;
il sottoscritto Consigliere regionale
Interpella
l'Assessore competente per sapere se intenda:
1) acquisire tutti i dati relativi all'episodio che
consentano di identificarne con certezza le cause e renderli
disponibili a tutti i gruppi consiliari;
2) intervenire presso l'U.S.L. della Valle d'Aosta perché,
prima della prosecuzione dei lavori nel cantiere in questione, si
prendano tutti i provvedimenti necessari alla messa in sicurezza
della salute dei lavoratori e dei pazienti;
3) verificare se in altri i cantieri aperti nelle sedi
ospedaliere o comunque nelle strutture sanitarie della nostra
Regione siano attive le attrezzature sospettate di aver provocato
l'incidente sopra menzionato.
F.to: Sandri
Presidente
- I punti n. 28 e n. 29 dell'ordine del
giorno...
(interruzione dell'Assessore Cerise, fuori microfono)
Presidente
- ... risponde lei, Assessore Cerise? Bene.
Allora possiamo fare il punto n. 29 dell'ordine del giorno, perché
il punto n. 28, mancando l'Assessore Fosson, viene rinviato.
La parola al Consigliere Sandri.
Sandri (PD)
- Devo dire che sono un tantino stupito che
la risposta sia data dall'Assessore all'ambiente, perché qua sono
tutta una serie di punti che sono riferiti alla struttura
ospedaliera, quindi credo che l'Assessore intenda rispondere in
quanto responsabile di questo "Duomo di Milano" che sta andando
avanti dal 1992-1993, questo cantiere sempre aperto, di cui in
un'interrogazione precedente, ma che non abbiamo potuto discutere
per la mancanza dell'Assessore alla sanità, avremmo evidenziato
anche i rischi per la salute.
L'interpellanza in questione è relativa al fatto che da notizie
sia della stampa che di fonte sindacale, alcuni dipendenti dell'USL
della Regione, in attività presso il Dipartimento di emergenza,
Pronto Soccorso, situato in Viale Ginevra, sono rimasti intossicati
da monossido di carbonio; questo non in forma grave, ma in forma
documentata da analisi ematochimiche svolte in modo casuale, che
hanno evidenziato che questo personale era stato intossicato da
monossido di carbonio proveniente da zone circostanti. Le prime
attrezzature che sono state messe sotto accusa sono delle
apparecchiature per accelerare l'asciugatura delle solette nel
cantiere adiacente al reparto sopra citato. Ci sono ovviamente
delle preoccupazioni non solo per gli operatori sanitari, ma
pensiamo che in quei locali, in tutti quei giorni, hanno
soggiornato - spesso per svariate ore - anche dei pazienti per
definizione in condizioni critiche, perché al Pronto Soccorso non
vanno le persone a farsi curare una carie piuttosto che a fare una
visita di controllo... vanno persone che sono in situazione di
emergenza, come si evince dallo stesso Dipartimento di emergenza a
cui fa capo questa struttura!
Tenuto conto che nello scorso Consiglio l'Assessore alla sanità
ha ammesso che i lavori nel cantiere in questione, malgrado la
Commissione nel 2004 avesse appurato sempre da parte dello stesso
Assessore che doveva finire tutto nel 2007, forse chiuderanno nel
2009, quindi questo cantiere continuerà a rimanere aperto per tanto
tempo, volevamo conoscere da parte dell'Assessore, intanto, se
intende acquisire tutti gli elementi relativi a questo episodio,
perché occorre capire esattamente le cause. Se le cause fossero
state queste attrezzature, è evidente che occorrerà cambiare la
metodica di costruzione di avanzamento del cantiere, non potendo
più ovviamente utilizzare quel tipo di strutture; ma noi abbiamo il
legittimo sospetto che non siano solo quelle attrezzature a dare
quei problemi, ma che ci sia una grave situazione ambientale di
disagio in quella parte della struttura ospedaliera, per cui
potrebbero esserci anche delle altre cause o delle altre concause,
degli altri fattori che potrebbero favorire questa situazione. Da
qui la nostra attenzione per capire se la Giunta intende
intervenire presso l'USL perché, prima che ripartano i lavori del
cantiere, si prendano tutti i provvedimenti atti a mettere in
sicurezza la salute dei lavoratori e dei pazienti, ma questo
episodio, che ha toccato personalmente il responsabile Primario del
reparto stesso, quindi abbiamo una testimonianza
ineccepibile...
... Presidente del Consiglio, siamo arrivati ad 11 presenti in
aula della maggioranza... non so se vogliamo continuare a lavorare
solo in pochi...
Presidente
- ... grazie per avermelo segnalato, chiedo al
Consigliere Segretario di procedere all'appello e fare la
verifica...
Marguerettaz
(fuori microfono) - ... non puoi... le
regole, Vicepresidente Tibaldi, sono per tutti: o finisce
l'intervento...
Sandri (PD)
- ... finisco l'intervento, non ci sono
problemi...
Presidente
- ... nel frattempo abbiamo suonato...
Sandri (PD)
- ... grazie, Presidente.
Dicevo che abbiamo una testimonianza attendibile che è quella
del Primario del Dipartimento che ha evidenziato questa
problematica, ma tenuto conto che non è l'unico cantiere che esiste
in ospedale, ce ne sono parecchi sia nella sede di Viale Ginevra,
sia al "Beauregard", vogliamo avere l'assicurazione al fatto che
non ci siano rischi del genere anche in questi altri cantieri. Per
questo è importante la risposta che ci darà l'Assessore: perché
vogliamo capire quali sono gli intendimenti della Giunta in merito
a garantire la sicurezza innanzitutto dei lavoratori che lavorano
nelle strutture adiacenti ai vari cantieri aperti, la sicurezza dei
pazienti che devono frequentare o che sono installati in queste
strutture e ovviamente capire se c'è la capacità, se sono state
prese tutte le iniziative, prima di tutto quella di intervento con
l'USL, per garantire questi standard minimi.
Credo che questa interpellanza abbia un ruolo fondamentale,
perché quando si discute nelle prospettive "ospedale ad est" o
"nuovo ospedale", è chiaro che tutti i problemi che emergono dalla
cantierizzazione di uno stabilimento ospedaliero vivente in piena
attività, è chiaro che sono un dato negativo rispetto all'ipotesi
di allargamento ad est e sono, invece, un dato positivo nella
realizzazione di un nuovo ospedale, che evidentemente viene
costruito altrove ed evita la frammistione fra questi due ambiti.
Allora noi siamo arrivati a presentare questa interpellanza perché
preoccupati dal fatto che su questi temi né il "NUVVOP" nelle
valutazioni che ha fatto sullo studio di "Finaosta", né "Finaosta"
nello studio che le è stato commissionato dalla Regione, hanno
fatto alcuna valutazione di questi elementi. Allora dobbiamo
presentare due grandi opere, quando tutta la parte non è stata
valutata. Questo episodio, di cui chiediamo conto con
l'interpellanza, va a dimostrare come si è lavorato male fino ad
oggi, quindi chiediamo alla Giunta, almeno su questo episodio, di
dimostrare di aver fatto o di voler fare qualcosa di più efficiente
di quanto non è stato fatto fino ad oggi.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- A seguito degli avvenimenti sono stati
interpellati i competenti uffici dell'Assessorato al territorio,
l'USL, la Direzione dei lavori e sono stati acquisiti i dati
relativi all'episodio che posso sinteticamente portare a conoscenza
degli interpellanti.
In data 13 marzo il Direttore dei lavori, in un incontro con il
Direttore sanitario ospedaliero, avendo fatto l'ispezione ai
massetti per la posa del pavimento del cantiere adiacente al corpo
principale dell'ospedale, avendo constatato che erano ancora umidi
a causa delle condizioni climatiche, allo scopo di permettere
quanto prima la consegna dei locali; è stato concordato di
accelerarne l'asciugatura utilizzando dei generatori di aria calda,
i cosiddetti "spitfire". È stato verificato che il rumore prodotto
da questi generatori non disturbava i locali occupati e, al fine di
verificare la compatibilità dell'utilizzo di queste
apparecchiature, sono state concordate delle prove di funzionamento
che sono state eseguite lunedì 17 marzo dalle ore 14 in poi, senza
rilevare particolari problemi di esercizio. Nella giornata del 18
marzo, alle ore 18, sono stati allacciati questi generatori, ma
alle 19,30, su richiesta del personale del Pronto Soccorso, si è
proceduto al loro immediato spegnimento poiché veniva percepito un
odore sgradevole.
Al fine di meglio inquadrare lo scenario di utilizzo di queste
apparecchiature, devo precisare che le stesse sono state ubicate in
ambiente naturalmente areato, in quanto in tutti i locali in
costruzione su una superficie di 1.000 metri quadrati non sono
ancora stati posizionati i vetri delle finestre, e sono inoltre
presenti due camini di tiraggio naturale alti 12 metri, costituiti
dai due vani per ascensori in costruzione da un lato, e da due
cavedi aperti dall'altro. Sia la Direzione dei lavori che la ditta
incaricata hanno affermato di non aver più utilizzato i generatori
di aria calda dalle 19,30 di martedì. In seguito alla Direzione
sanitaria veniva segnalato che il responsabile del Pronto Soccorso
e una impiegata amministrativa, utilizzando un carbossimetro su
loro stessi, avevano evidenziato valori anomali che, come riferisce
l'USL, non risultano poi confermati da indagini invasive, il
prelievo ematico per emogasanalisi più specifiche e sensibili. Nel
primo pomeriggio del 19 marzo, inoltre, l'organo aziendale di
vigilanza sui luoghi di lavoro ha provveduto a fare un monitoraggio
ambientale dell'area dei locali del Pronto Soccorso ed ha escluso
la presenza di gas inquinanti. Faccio ancora presente che gli
stessi accertamenti che davano valori alterati sul responsabile del
Pronto Soccorso e sulla dipendente amministrativa, producevano
valori normali sul personale operante in cantiere e che il
monossido di carbonio, oltre che inodore, insapore ed incolore, è
più leggero dell'aria, e che pertanto per essere respirato avrebbe
dovuto riempire tutti i locali del soffitto fino a circa 1,50 metri
dal pavimento, situazione che non è stata ritenuta possibile in
quanto le aperture del cantiere prive di vetri sono ad un'altezza
di circa 50 cm. dal soffitto. Non risulta infine plausibile
un'eventuale ipotesi secondo la quale il gas sarebbe potuto
penetrare dalla presa di aria esterna dell'aria condizionata del
Pronto Soccorso, posta all'esterno del fabbricato in costruzione,
per la sua ubicazione fisica in rapporto al posizionamento degli
"spitfire" e per la considerazione che qualora si fosse verificato
l'evento, i gas avrebbero invaso tutto il Pronto Soccorso, essendo
l'impianto di distribuzione unico e non dedicato semplicemente
all'ufficio del suo responsabile.
Da quanto sopra espresso, allo stato attuale, salvo ulteriori
approfondimenti o nuovi elementi che eventualmente possono
emergere, non risulterebbe alcuna correlazione fra l'uso delle
menzionate apparecchiature e la dichiarata intossicazione da
monossido di carbonio. In ogni caso io stesso mi sono attivato
perché si facesse una immediata riunione, un incontro che poi è
avvenuto fra le parti tecniche degli Assessorati, cioè il mio con
l'Assessorato delle opere pubbliche e l'Assessorato della sanità,
con l'Azienda sanitaria, sono state intensificate le riunioni di
coordinamento fra i vari responsabili in maniera che si evitasse
questo solito giro fra chi c'era e chi non c'era, questo per far sì
che in futuro ci fosse migliore coordinazione e un migliore
controllo sullo sviluppo e l'impatto del cantiere proprio sulle
attività ospedaliere. Questo è stato fatto ed è stato il primo
provvedimento che abbiamo inteso adottare, proprio per verificare
che ci fosse una maggiore coordinazione; poi, comunque sia, al di
là del non dimostrato nesso di casualità fra gli "spitfire" e la
presenza o la denuncia di intossicazione, abbiamo preso come
provvedimento quello di garantire un ulteriore isolamento fisico
fra il cantiere e le aree ospedaliere.
Per quanto riguarda se c'è la presenza di questi strumenti in
altre aree ospedaliere, posso garantire che non risulta che queste
attrezzature siano impiegate in alcun cantiere in ambito
ospedaliero o in altri ambiti ospedalieri.
Presidente
- La parola al Consigliere Sandri.
Sandri (PD)
- Ringrazio l'Assessore, anche se devo dire
che la sua risposta ha una doppia valenza ai miei occhi: da un
lato, mi convince il fatto che l'Assessorato abbia esperito tutte
le iniziative tempestive per venire a conoscenza della situazione,
per capire quello che è successo e soprattutto per coordinare dal
punto di vista tecnico i differenti Assessorati e i differenti
altri attori, ad esempio l'USL della Val d'Aosta; dall'altro, meno
convincente è la ricostruzione dei fatti, perché ho l'impressione
che ci sia la tendenza da parte di tutti a minimizzare. Io lo
capisco anche, nel senso che un Direttore dei lavori che ha una
serie di responsabilità... dover andare a dire che questi
"spitfire" - che non erano indispensabili alla prosecuzione del
lavoro, erano solo degli acceleratori - siano responsabili di
questo episodio, lo avrebbe messo in difficoltà; pensiamo solo alle
responsabilità civili e perfino penali di cui poteva insorgere il
sospetto!
Allora andiamo a vedere qual è la situazione, Assessore. Lei ha
detto una cosa che è positiva e negativa allo stesso tempo, perché
dice: "abbiamo dato indicazioni per aumentare l'isolamento fisico
che c'è fra il cantiere e il Pronto Soccorso"... ma lei sa cosa
significa questo? Che già oggi le camere della degenza del
Dipartimento di emergenza e di accettazione hanno le finestre
murate! Ci sono persone che in un momento di emergenza vengono
ricoverate in Pronto Soccorso in attesa di dimissioni se
migliorano, o di avviamento a un reparto perché invece la
situazione non si risolve, che vivono murate vive dentro delle
camere molto piccole. Ora noi aumentiamo l'isolamento: è il nuovo
modo di fare gli ospedali in Valle, quello di chiudere
ulteriormente! Non voglio neppure esacerbare questa immagine,
voglio però far capire alla popolazione e alla stampa che questo è
solo uno degli enormi problemi, che la scelta disgraziata di aver
provato a fare l'allargamento "Limacher", prima, e adesso di voler
fare l'allargamento ad est, sta portando! Questa è la verità!
Avete detto: "il carbossimetro era positivo, ma poi la
emogasanalisi non era positiva"; insomma, ci stiamo arrampicando
sui vetri semplicemente per sminuire un problema inevitabile, lì,
con tutta la buona volontà e le capacità: credo che da questo punto
di vista il coordinamento fra l'Assessorato della sanità,
l'Assessorato dei lavori pubblici e l'USL è sicuramente il migliore
possibile, perché siamo piccoli, perché le persone hanno voglia di
lavorare, perché gli Assessori che si occupano di questo sono
persone che si impegnano effettivamente, poi noi non ne
condividiamo sempre le scelte politiche, ma dobbiamo riconoscere la
loro capacità e il loro impegno... è inevitabile che in un cantiere
che è aperto da 15 anni non succedano continuamente delle cose! E
la dimostrazione me l'ha data lei, nel senso che avete fatto le
prove, dopo 1 ora che erano accesi il personale ve lo ha fatto
chiudere, perché era chiaro che se non era il rumore era l'odore
sgradevole, o viceversa... ma come si può lavorare in un Pronto
Soccorso, quando a pochi metri ci stanno i demolitori, gli
"spitfire", le cazzuole, le autogrù...? Non è possibile,
evidentemente!
Allora ci dobbiamo rendere conto che tenere costantemente aperto
un cantiere in ospedale è un disastro e questo lo dico soprattutto
nelle prospettive: pensare a un ospedale ad est che comporta
un'enorme ristrutturazione anche dell'ospedale nella sede attuale,
perché c'è tutto uno spostamento di reparti, eccetera, significa
che la nostra Regione vivrà in queste condizioni con gli "spitfire"
sotto il naso ancora per 15 anni! Perché poi i tempi di
realizzazione sono un disastro, e quel pezzettino è l'ultima parte,
perché prima bisogna scavare a sud per fare i parcheggi, e di nuovo
demolitori, rumori... Lei pensi che a sud, dove avreste intenzione
di fare i primi parcheggi, prospicienti a questi ci sono la
Rianimazione, l'Unità coronarica che ho visitato recentemente, le
sale operatorie, e questi vivranno per mesi - se non anni! - con
gli aspergilli, con i demolitori, gli scavatori, le gru... questo è
bello, intelligente? Vi sentite più furbi facendo una scelta di
questo genere? Complimenti!
Nei prossimi anni, quando torneranno fuori episodi di questo
genere, sapremo a chi mettere sotto la firma: Albert Cerise,
Aurelio Marguerettaz, e quant'altro, perché sono queste le persone
che si assumono la responsabilità, sempre che nel frattempo non
succeda qualcosa di più grave, perché qua è andata bene, poiché mi
sembra che all'articolo 438 del Codice penale si dica che quando
c'è immissione di sostanze tossiche per dolo, va bene, c'è
l'ergastolo, ma per colpa ci sono una serie di problemi penali! E
qua siamo andati molto vicini! Volete continuamente vivere sul
rischio che ci siano queste cose?
Non ultimo, il problema dei lavoratori, perché tutte queste
condizioni di difficoltà di lavorare in ambienti che hanno enormi
limitazioni, in quanto vicino c'è il Pronto Soccorso, di lato ci
sono gli Infetti... obbligano coloro che vivono nei cantieri a
lavorare male! Ogni tanto mi capita di andare in ospedale a trovare
dei miei pazienti; ultimamente mi è capitato di attraversare quel
tubone che collega l'ospedale con la vecchia palazzina delle
malattie infettive: è veramente un capolavoro! Lei pensi che quando
siamo andati lì, nel 2004, l'allora Direttore dell'USL che è lo
stesso, oggi, ci tranquillizzava dicendoci che nel 2006 il tubone
sarebbe stato fuori. La notizia fu smentita dall'Assessore che lo
posticipò al 2007... adesso siamo al 2009... ma da quel tubone si
vedono dei lavoratori che hanno estrema difficoltà a lavorare
dignitosamente, perché comunque non puoi far rumore, e il rischio,
anche lì, aumenta, perché quando le condizioni ambientali in
edilizia non sono quelle precise, ovviamente i rischi sono
maggiori. Io trovo che questo sia del tutto demenziale, ma la cosa
più interessante è che è una scelta che non è mai stata fatta in
alcuna parte d'Europa, salvo qualche caso italiano per un motivo
molto semplice: alcune Regioni che non avevano i soldi per fare
altro... la liquidità. Dopodiché anche questo è scomparso in Italia
con il "project financing", e l'unico che è riuscito a fallire con
il "project financing" in Italia è seduto alla mia sinistra perché,
dopo averci fatto una testa per anni, alla fine ha dovuto
arrendersi davanti all'incapacità di farlo, ma con il "project
financing" e un ospedale nuovo i Valdostani potrebbero, nel giro di
pochi anni, avere un ospedale funzionale e funzionante e chiudere
con questo dramma umano che è la presenza di rischi per la salute
dal monossido di carbonio, dall'aspergillosi, dagli incidenti sul
lavoro che abbiamo oggi.
Credo che qualsiasi di voi avesse la sfortuna nei prossimi mesi
di essere qualche ora degente nel Dipartimento di emergenza e di
accettazione dell'Ospedale di Aosta, capirebbe subito quello che
sto dicendo.
