Classificazione
ASSISTENZA SANITARIA E OSPEDALIERA
ASSISTENZA SOCIALE
Famiglia, tutela dell'infanzia



Oggetto del Consiglio n. 4017 del 3 ottobre 2024 - Resoconto
OGGETTO N. 4017/XVI - Interpellanza: "Verifica della corretta
applicazione dei protocolli di presa in carico dei pazienti
pediatrici".
Bertin (Presidente) -
Punto n. 48. Per illustrare
l'interpellanza, passo la parola al consigliere Manfrin.
Manfrin (LEGA VDA) -
Ritorniamo su un tema che abbiamo
già affrontato nel recente passato, su cui non c'è stato poi modo
di confrontarsi in maniera né pubblica, né civile, quindi adesso
finalmente possiamo invece affrontare in questa seduta una
discussione che possa portare a delle conclusioni. Grazie a quella
discussione dai toni vivaci, era salito agli onori delle cronache
il problema della pediatria in Valle d'Aosta, di cui purtroppo la
miccia, l'innesco di quella discussione fu una delle tragedie che
sono assurte agli onori delle cronache. Se c'è stato un beneficio
di quella discussione è che nei giorni, nelle settimane successive
sono stato letteralmente seppellito di numerose segnalazioni,
relative proprio alla parte di pediatria, alcune documentate, altre
invece no, diciamo puramente indiziarie, ma sicuramente che nel
loro numero hanno evidenziato come non sia soltanto una percezione,
ma vi sia anche in maniera concreta una criticità appunto sulla
parte di pediatria e una criticità che riteniamo affrontare. A
questa discussione e a quelle criticità vogliamo aggiungere alcuni
dati che abbiamo inserito nelle premesse della nostra
interpellanza,
in primis
quella dei "gettonisti", cioè
quella dei dati che abbiamo ricevuto in V Commissione consiliare,
la Commissione che mi pare si è svolta a fine luglio, dove c'è
stata fatta un po' la fotografia da cui si evince che uno dei
servizi più importanti che vengono svolti dai "gettonisti" è
proprio quello dei turni della pediatria, 38 turni al mese per 12
ore, 15 turni garantiti concretamente e ci è stato anche detto che
non si riuscivano a garantire tutti, questa fu una delle cose di
cui fummo messi al corrente.
Come sappiamo, purtroppo, il problema dei "gettonisti" è esploso
un po' in tutta Italia, sia da una parte perché chiaramente porta
dei costi superiori, e quindi i "gettonisti" costano molto più
rispetto al personale assunto in pianta stabile, sia perché
dall'altra parte il "gettonista" è tendenzialmente una persona che
fa pochi turni e quindi magari prende qualche turno - e per questo
non è neanche apprezzato dal resto del personale sanitario - per
avere una giusta remunerazione al mese e poi non si occupa in
maniera costante dei pazienti; questo non dico che avvenga, dico
che spesso succede e questa è la denuncia che viene fatta della
negatività che portano i medici "gettonisti". Ecco che introduciamo
un elemento che potenzialmente potrebbe anche andare a detrimento
del servizio. Questo è un dato, un altro dato di cui siamo potuti
entrare in possesso successivamente è la risposta a una richiesta
d'accesso agli atti che evidenzia come, dalle segnalazioni che sono
arrivate all'Ufficio pubbliche relazioni dell'USL, dal 2015 ad oggi
vi siano state 50 segnalazioni di criticità all'interno appunto del
Reparto di Pediatria, 50 criticità di cui tre sinistri di cui
abbiamo già detto, tre sinistri che sono assurti all'onore delle
cronache con strascichi giudiziari.
Mi ha fatto particolarmente sorridere la risposta che mi è stata
fornita dall'USL perché di solito, quando si chiede un dato, arriva
un documento con scritto: "Ecco i documenti richiesti". Quando
arriva un dato che in realtà è potenzialmente critico per chi lo
fornisce, arriva anche una pagina di spiegazioni con la quale si
dice: "Sì, questi sono i dati, però fate bene attenzione perché
vanno interpretati in questa maniera, perché non è tutto oro quel
che luccica".
In questa paginetta di accompagnamento ci dicevano, per esempio,
che tutte le criticità che vengono scritte (per esempio, aspetti
tecnico-professionali, aspetti relazionali, aspetti
tecnico-professionali relazionali, aspetti tecnico-professionali
relazionali e ticket, ticket, aspetti organizzativi, insomma tutte
le critiche che negli anni sono state mosse al Reparto di
Pediatria), siccome non hanno avuto un vaglio di un ente terzo,
chiamiamolo così, sono segnalazioni che arrivano da chi non ha
gradito il servizio, però non è detto che siano poi vere, questo
più o meno è il succo del discorso. Io però farò un discorso
dall'altra parte: è vero, su questo non ci piove, però c'è anche da
dire una cosa: che non tutti quelli che ricevono un disservizio lo
segnalano all'Ufficio pubbliche relazioni, ci sono persone che
magari portano via il bambino, ci sono persone che si arrabbiano in
maniera importante, magari inveendo anche contro il sanitario di
turno e questo purtroppo rappresenta un grosso problema, tra
l'altro, a livello nazionale c'è una grossa battaglia di contrasto
alle violenze contro il personale sanitario e il sanitario medico,
quindi tutto questo non concorre a restituire una buona immagine
del servizio.
Quello che ci tengo a citare, per entrare nel tema e
nell'argomento, fra le tante segnalazioni che ho avuto, ne ho
un'altra qui che adesso vi cito... è, per esempio, la
documentazione di dimissione di un bambino, molto recente, che ha
avuto un problema, a cui è stato consegnato un foglio di dimissioni
che era copiato e incollato relative a un bambino che aveva
ricevuto una prestazione precedentemente, dove c'è il dato di uno,
le terapie erogate a un altro, assieme alle terapie erogate a lui,
tutto questo consegnato in mano ai genitori che giustamente si sono
inalberati. A fronte del fatto che i genitori si sono inalberati
dicendo: "Ma questo non è il foglio di mio figlio, ma cosa mi state
dando?", le risposte sono state: "Eh no, ma ci siamo confusi, dia
qua", per fortuna, sono riusciti a fotografarlo per cui abbiamo
anche le prove, così come tante altre. Credo che questo ci consigli
quindi, assieme ai fatti di cronaca di cui abbiamo avuto modo di
parlare, una certa necessità da una parte di cautela rispetto ai
dati che arrivano, in uno e nell'altro senso, sia quelli che
criticano, sia quelli che dicono che è tutto a posto, ma ci
imponga, esattamente come avevamo fatto la volta scorsa, di fare
alcune domande e le domande sono quelle contenute all'interno di
quest'interpellanza: "quali siano state le azioni di verifica
compiute a seguito dei tre sinistri", i tre sinistri che le abbiamo
elencato, che sono avvenuti appunto nell'arco di tempo che le
abbiamo indicato; "se sia intenzione verificare se la presenza dei
cosiddetti "medici gettonisti" possa avere influito negativamente
sulla presa in carico dei pazienti pediatrici"; "se sia intenzione
verificare la corretta applicazione dei protocolli di presa in
carico dei pazienti pediatrici, verificandone le tempistiche e le
modalità".
Presidente -
Per la risposta, la parola all'assessore
Marzi.
Marzi (SA) -
Prima di rispondere ai quesiti che sono
oggetto della presente interpellanza, riteniamo importante
ricordare il continuo impegno dell'Assessorato e dell'Azienda USL
per il nostro servizio sanitario regionale, ricordando di fatto che
ogni azione è sempre comunque volta a porre al centro
dell'attenzione il paziente. Come rappresentato dal direttore
generale dell'USL in occasione della riunione della V Commissione
consiliare del 31 luglio scorso, il progetto di
recruitment
e fidelizzazione vuole essere una risposta alla carenza di
professioni sanitarie. È assolutamente importante partire da questi
dati più generali rispetto al recruitment perché in particolar modo
alcuni reparti, tra cui quello di pediatria della nostra sanità,
sono in una situazione di assoluta difficoltà e in tal senso tutti
coloro i quali vi operano quotidianamente, dai medici agli
infermieri agli OSS a tutti coloro i quali vi lavorano, davvero
fanno qualcosa di straordinario ancor più di quanto non capiti in
altre realtà.
Ricordiamo pertanto brevemente i quattro pilastri su cui poggia
il nostro progetto:
1) i vantaggi personali, l'opportunità di carriera, le
facilitazioni logistiche e il welfare aziendale;
2) i vantaggi professionali e quindi lo sviluppo di metodologie
e attrezzature all'avanguardia e le iniziative per favorire
l'effettiva esperienza;
3) vantaggi di gruppo;
4) il recruitment attivo, quindi la comunicazione delle
opportunità offerte attraverso diverse tipologie di azioni.
Per quanto riguarda più nello specifico le politiche di
reclutamento dell'Azienda USL, le stesse sono, in ordine logico, di
priorità - questo serve anche per il tema dei "gettonisti", collega
Manfrin -:
1) assunzione a tempo indeterminato;
2) assunzione a tempo determinato;
3) libera professione aziendale o LPA;
4) gli interinali, esclusa la Dirigenza sanitaria;
5) le convenzioni con altre aziende sanitarie;
6) i bandi libero professionali;
7) gli appalti esterni o volgarmente detti "gettonisti", che
rappresentano quindi l'ultima
ratio
.
Il ricorso ai "gettonisti" è stata, di fatto, una scelta
obbligata al fine di garantire l'erogazione di servizi fondamentali
per i cittadini e l'assunzione di medici dipendenti rimane la
strada maestra. A tal proposito il numero di candidati iscritti ai
concorsi aziendali ci fa sperare per il futuro. Andremo poi ad
analizzare che anche rispetto al tema della ricerca dei
"gettonisti", soprattutto in reparti in estrema difficoltà, come
quello di pediatria del servizio sanitario regionale valdostano,
dove comunque non si riescono ad avere risposte.
Per quanto concerne nello specifico la Struttura complessa
Pediatria e Neonatologia, informiamo che l'organico è attualmente
composto dal Direttore della struttura complessa, una volta detto
primario, e da tre pediatri a tempo pieno più una pediatra
part-time al 50%, quindi stiamo in poche parole dicendo che il
Reparto di Pediatria e Neonatologia del nostro servizio sanitario
regionale è sorretto da quattro professionisti medici e mezzo,
primario compreso. Con riferimento alle prestazioni esterne, la
cooperativa fornisce mediamente 15-18 turni al mese, notti e
festivi, a fronte di un fabbisogno di 25-28 turni. I restanti turni
sono coperti in parte dai colleghi in convenzione e dall'USL di
Alessandria e Magenta e in parte dai pediatri in organico: quindi i
pediatri in organico, i quattro e mezzo, fanno anche parte dei
turni che non vengono coperti. Con tale personale la Struttura
complessa Pediatria e Neonatologia è riuscita a mantenere non
soltanto la propria attività ospedaliera, ma anche l'attività degli
ambulatori sub-specialistici pediatrici, cioè allergologia, obesità
infantile, ecografia,
follow up
neonatologico e in
convenzione diabetologia pediatrica.
Per quanto riguarda la prima domanda, cioè "quali siano le
azioni di verifica compiute a seguito dei tre sinistri": i tre
sinistri oggetto dell'interpellanza, e prima ancora oggetto di
richiesta, come da lei richiamato, ex articolo 116 del Regolamento
interno del Consiglio regionale, sono stati presi in carico
dall'Azienda USL, ai sensi della procedura aziendale di gestione
dei sinistri, da Medical Practice. A mero titolo informativo, non
hanno visto coinvolti medici cosiddetti "gettonisti". Si precisa
che la predetta procedura è attivata ogni qualvolta pervenga
all'Azienda USL una denuncia o una richiesta di risarcimento danni
e un atto giudiziario che riguardi l'attività prestata a qualunque
titolo da soggetti che hanno agito per conto dell'azienda medesima.
La gestione amministrativa dei contenziosi insorti con l'Azienda
USL e i rapporti che ne derivano con l'esterno sono di pertinenza
della Struttura complessa Affari generali e legali, la quale, una
volta ricevuta la richiesta risarcitoria, inoltra l'atto
introduttivo alla compagnia assicurativa per l'apertura del
sinistro previa verifica della sussistenza dei requisiti di
polizza. Trasmette quindi la pratica alla Struttura semplice
dipartimentale Medicina preventiva e
risk management
.
Quest'ultima provvede ad avviare l'istruttoria interna collaborando
con le strutture aziendali coinvolte a redigere successivamente i
colloqui con i sanitari coinvolti all'acquisizione e all'analisi
della documentazione clinico-sanitaria o qualunque altra
informazione utile, un proprio parere medico legale da trasmettere
alla Struttura complessa Affari generali e legali, che, a sua
volta, inoltrerà il tutto alla compagnia assicurativa. Nel corso
dell'istruttoria la Struttura complessa Affari generali e legali
informa il medico coinvolto dell'insorgenza di una lite fondata
sulla sua responsabilità. Al termine dell'attività istruttoria
l'Azienda trasmette le risultanze della stessa alla compagnia
assicurativa, che provvederà in seguito a inviare all'Azienda
medesima la scheda tecnica del sinistro in cui è riportata la
sintesi. La Struttura semplice dipartimentale Medicina preventiva e
risk management ha altresì la competenza, una volta acquisito il
responso della compagnia assicurativa sulla causa, di fornire un
proprio parere non vincolante alla Direzione strategica
relativamente all'opportunità di procedere a una transazione,
ovvero di affrontare un'eventuale causa civile per risarcimento
danni. Il parere viene quindi trasmesso alla Struttura complessa
Affari generali e legali che provvede a inoltrarlo alla compagnia
assicurativa. Il risultato finale del sinistro, reiezione o
conciliazione, è demandato al Comitato valutazioni sinistri
istituito con la sopracitata deliberazione del Direttore generale
584/2022. Nel dettaglio, il Comitato valutazioni sinistri con
funzione strategica è composto da membri effettivi appartenenti
alla Struttura semplice dipartimentale Medicina preventiva e risk
management con funzioni di servizio di medicina legale e di risk
manager, affine alla Struttura complessa Affari generali e legali
con funzioni di raccolta e cura dell'istruttoria. È inoltre
composto dal Direttore amministrativo, dal Direttore sanitario e da
un legale individuato dall'Azienda e nominato con deliberazione del
Direttore generale. I tre sinistri citati nell'interpellanza,
relativi agli anni 2015, 2020 e 2024, sono sfociati rispettivamente
in un procedimento chiuso in via stragiudiziale, in un procedimento
penale chiuso con assoluzione e civile ancora in corso e un
procedimento penale ancora in corso.
Venendo alla domanda n. 2: "se sia intenzione verificare se la
presenza dei cosiddetti "medici gettonisti" possa aver influito
negativamente sulla presa in carico dei pazienti pediatrici",
l'inserimento nei turni di servizio di un "medico gettonista" è
sottoposto a preventiva verifica circa il possesso dei titoli e a
preventiva valutazione del
curriculum vitae
da parte del
Direttore della Struttura complessa Pediatria e Neonatologia e
l'attività espletata è costantemente monitorata e verificata dal
medesimo direttore. Allo stato attuale non risulta che la presenza
dei "gettonisti" abbia e/o possa aver influito negativamente sulla
presa in carico dei pazienti pediatrici.
Domanda n. 3: "se sia intenzione verificare la corretta
applicazione dei protocolli di presa in carico dei pazienti
pediatrici verificandone le tempistiche e modalità". La verifica
della corretta applicazione dei protocolli delle procedure da parte
della Struttura complessa di Pediatria e Neonatologia è della
Direzione sanitaria, costante e quotidiana. Le tempistiche di presa
in carico degli utenti afferenti al Pronto Soccorso pediatrico e
reparto di degenza sono immediate e, per quanto concerne l'attività
ambulatoriale, le tempistiche e le modalità di prenotazione sono
gestite dal CUP e naturalmente risentono della grave e ormai
cronica carenza di personale medico della struttura, i quattro
pediatri e mezzo di cui sopra. Da ultimo si precisa che le
cinquanta criticità ricevute dall'URP sono riferite al periodo
2015-2024, periodo quindi temporale ampio, e che le stesse
comprendono numerose e mere segnalazioni di richiesta e
annullamento ticket di pronto soccorso pediatrico. Le istanze e le
segnalazioni attribuite alla struttura non rappresentano pertanto
necessariamente un reclamo, come da lei tra l'altro richiamato, o
un effettivo disservizio, ma sono pratiche che l'URP riceve e da
Regolamento trasmette alle strutture interessate ai fini del
riscontro dell'utente. A una segnalazione imputata a una
determinata struttura non corrisponde necessariamente un elemento
negativo o avverso, ma può trattarsi anche di una situazione in cui
la struttura interessata illustra e spiega all'utente la
situazione, sempre nell'ottica del corretto rapporto con i
cittadini e nel segno del miglioramento dei servizi erogati. Ho
cercato, per correttezza, anche rispetto a quanto capitato e da lei
richiamato nelle premesse, di dare la risposta più lunga,
articolata e precisa possibile. A me non è data la facoltà di poter
replicare alla sua replica, ma sicuramente l'obiettivo della sua
domanda e l'obiettivo della mia risposta, come da lei richiamato,
non era quello di puntare il dito nei confronti di professionisti
che stanno dando oltre il cuore per la sanità valdostana.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Io ho apprezzato molto quest'ultimo
afflato dell'Assessore, che, in maniera sprezzante e nel pericolo
ha voluto fare questa dichiarazione di quest'apprezzamento del
servizio che viene erogato, io mi limito a osservare i fatti, io
non voglio giudicare il lavoro di altri su una base di pregiudizio.
Mi permetto semplicemente innanzitutto di ringraziarlo per la
risposta articolata che verrà poi esaminata, di evidenziare come se
qualcuno, come dicono i conduttori quelli bravi, dovesse porsi
soltanto adesso all'ascolto e immaginare che, essendo avulso dal
contesto, a fronte di una risposta come lei ha appena erogato e a
fronte di una domanda che io ho effettuato, vada tutto bene, perché
evidentemente ci sono i professionisti che fanno il 100%, c'è uno
sforzo continuo, le segnalazioni in realtà non sono così importanti
o forse potrebbero non esserlo, quindi va tutto bene. In realtà,
però, Assessore, siamo purtroppo in presenza di due casi molto
recenti che non oserei definire casi che qualsiasi genitore, se
avesse a che farci, andrebbe su tutte le furie e dire su tutte le
furie è dire poco, avevamo evidenziato la volta scorsa ma, da
quanto ci consta, in questo Consiglio esistono giorni fausti e
giorni infausti, quindi bisogna chiedere prima in quale data si
devono discutere le iniziative, quando è bene discuterle e quando
no, perché, se si discutono nel momento sbagliato, si rischia di
incorrere in sanzioni, ma finalmente abbiamo avuto la possibilità
di discuterne e quello che se ne evince è che mi pare che si possa
dire, da quello che dice l'Assessore, che va tutto bene. Il
problema è che non va tutto bene e, quando c'è uno sbaglio, quando
c'è un errore, quando c'è un errore così importante, bisogna
scoprirne le cause. È giusto che ci sia oggi un procedimento aperto
che deve determinare le cause, io ricordo però che nel procedimento
precedente, quello del 2020, abbiamo passato dei Consigli interi,
poi c'era il Covid, a dire che c'erano delle responsabilità e che
quello che era stato fatto a un bambino era assolutamente
inverecondo, dall'altra parte si faceva la difesa d'ufficio e poi
ci sono invece alcune verità che sono emerse soprattutto da parte
del Tribunale dei minori.
Come lei ha detto, non tutte le segnalazioni che sono arrivate
sono segnalazioni di criticità, oppure quello che lei ha detto in
maniera differente è esattamente quello che hanno scritto nella
risposta di accesso agli atti: "Cinquanta criticità dal 2015 ad
oggi", quelle relative ai ticket sono molto poche, sono sotto le
dieci, quindi abbiamo alte criticità, ma, come io ho già avuto modo
di dire, quelle non segnalate all'Ufficio pubbliche relazioni sono
molte, molte, molte, molte di più, quindi va tutto bene la difesa
d'ufficio, ma bisogna fare chiarezza perché ritengo che, quando si
porta, soprattutto un bambino, in una struttura ospedaliera, poi
dopo si debba avere una risoluzione ai problemi e, se questo non
avviene e se poi avvengono cose peggiori, aprire una riflessione e
non dire che va sempre tutto bene sarebbe d'obbligo.
