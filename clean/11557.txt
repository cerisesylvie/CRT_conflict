Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3145 del 27 febbraio 1992 - Resoconto
OGGETTO N. 3145/IX Petizione per la realizzazione di un
collegamento più funzionale tra le strade statali n. 26 e n. 505
della Valle del Lys.
(Approvazione di risoluzione)
Presidente
Do lettura della petizione in data 12
novembre 1991:
Petizione Oggetto: Progetto nuovo collegamento tra le strade
statali n. 26 e n. 505 della valle del Lys.
I sottoscritti cittadini di Pont-Saint-Martin;
Venuti a conoscenza della manifestata volontà del Compartimento
ANAS della Valle d'Aosta di trovare un'alternativa all'imbocco
della strada statale n. 505, che da Pont-Saint-Martin porta a
Gressoney La Trinité;
Condividendo le intenzioni dell'ANAS della Valle d'Aosta di
provvedere a dare una nuova e più funzionale arteria di
collegamento alla vallata del Lys;
Rilevando che qualsiasi nuova soluzione di innesto della citata
s.s. n. 505 dovrà anche porsi come obiettivo il decongestionamento
del già considerevole traffico veicolare che oggi interessa il
centro del nostro paese, ricercando soluzioni che ne indirizzino il
flusso da e per la vallata del Lys fuori dal concentrico abitato
del paese e possibilmente tendere a coniugare questa soluzione ad
un intervento che risolva la pericolosità rappresentata
dall'incrocio tra la strada statale n. 26 e la via della
Resistenza, più comunemente chiamata "bivio della stazione";
Considerando che, nella seduta del 19 agosto 1991, il Consiglio
comunale, a maggioranza, ha approvato un progetto di larga massima,
redatto dal compartimento ANAS della Valle d'Aosta, nel quale si
ipotizza l'innesto della nuova strada statale n. 505 di fronte ai
giardini pubblici, in un'area ristretta tra l'Ufficio postale e
l'edificio che ospiterà a breve il centro giovani e la biblioteca
comunale, in una zona già oggi molto frequentata e trafficata, a
poche decine di metri dall'attuale imbocco della strada per
Gressoney, praticamente restando nel centro del paese;
Evidenziando che, se detta soluzione può risolvere il problema
rappresentato dalla tortuosità dei primi chilometri della strada
statale n. 505, sicuramente non affronta ma aggrava i problemi
rappresentati dalla viabilità in Pont-Saint-Martin; avremo così in
300/400 metri ben tre incroci su di una sede stradale molto
sacrificata, una percorribilità sia pedonale che veicolare
infrapposta di ostacoli e un'accessibilità all'Ufficio Postale ed
alla futura biblioteca e centro giovani pessima e
pericolosissima;
Richiedono
al Consiglio regionale di valutare, mediante l'affidamento di un
incarico professionale a specialisti in viabilità, le possibili
alternative al progetto approvato dal Consiglio comunale, avendo
come obiettivo la risoluzione dei problemi sopra esposti, al fine
di garantire la realizzazione di un'opera pubblica funzionale nel
tempo alle esigenze delle nostre comunità.
Presidente
C'è una proposta di risoluzione della terza
Commissione, mancano le risposte dei lavori pubblici.
La parola all'Assessore Martin.
Martin (ADP)
Mi pare che la soluzione trovata in sede
di terza Commissione, esplicitata come la soluzione che viene
presentata, sia perfet-tamente accoglibile e quindi la Giunta
regionale si impegnerà nel predisporre, come chiede la risoluzione,
in tempi brevi una nuova progettazione che tenga conto delle
richieste avanzate dall'Ammi-nistrazione comunale di
Pont-Saint-Martin.
Presidente
Ha chiesto di parlare il Consigliere
Rollandin.
Rollandin (UV)
Je profite de cette occasion, tout en
prenant acte de la solution qui a été adoptée, pour demander à quel
point sont les pourparlers avec les administrations locales et
surtout les responsables des différents organes de compétence pour
l'embranchement pour la Vallée d'Ayas, à Verrès.
Je crois que, un peu dans toutes les vallées, se pose le même
problème. Dans ce cas il y a eu des pourparlers mais
malheureusement ce problème est encore sur le tapis. Il n'y a pas
eu de réponses et surtout il n'y a pas encore un projet qui soit à
même de donner une solution définitive.
Je demande de savoir si dans les dernier temps il y a eu des
pourparlers ou des rencontres à ce sujet.
Presidente La parola all'Assessore Martin.
Martin (ADP)
Ci sono stati nei mesi scorsi degli
incontri tra l'Amministrazione comunale di Verrès, la Regione e la
SAV per parlare di questo collegamento. Erano state presentate in
quel momento due possibili soluzioni.
Sulla base di questi incontri il Consiglio comunale di Verrès ha
incaricato un professionista di redigere un progetto.
A me risulta che questo progetto non sia ancora stato del tutto
elaborato, nel senso che non ne siamo a conoscenza e stiamo
aspettando che il Comune di Verrès sia in possesso di questa
progettazione, che lui stesso ha incaricato di fare, e non appena
ci sarà questo progetto ci dovremo nuovamente incontrare con il
Comune di Verrès e verificare con l'ANAS ed eventualmente con la
SAV, che si era detta interessata ad eseguire questi lavori, per
vedere di mandare avanti questo collegamento che è certamente
vitale per i discorsi che si vogliono fare anche a monte,
soprattutto nell'alta Valle d'Ayas, e che abbiamo avuto modo di
discutere con le Amministrazioni locali la scorsa settimana in
occasione della presentazione del progetto di fattibilità per il
collegamento funicolare fra Ayas e le Cime Bianche.
Si dà atto che dalle ore 10,36 presiede il Vicepresidente
Stévenin.
Presidente
Se nessuno desidera prendere la parola si
prende atto della petizione e pongo in votazione la seguente
risoluzione allegata alla petizione.
Risoluzione Avendo esaminata la petizione popolare
concernente il progetto di un nuovo collegamento tra le strade
statali n. 26 e n. 505 della Valle del Lys;
Considerando la necessità di trovare una soluzione che, pur non
isolando il Comune di Pont Saint Martin, eviti gli impatti di vario
genere prodotti dal progetto presentato dall'ANAS;
Appreso che nell'audizione avvenuta in terza Commissione il
giorno 30.1.92 anche il Sindaco di Pont Saint Martin, si è
dichiarato favorevole a ricercare una soluzione ottimale del
collegamento;
Il Consiglio regionale della Valle d'Aosta
impegna la Giunta regionale a far predisporre in tempi brevi ed
in accordo con l'Amministrazione comunale di Pont Saint Martin, un
ulteriore studio sulla viabilità dello svincolo in oggetto.
Presidente
La votazione è aperta.
Esito della votazione:
Presenti, votanti e favorevoli: 26
Il Consiglio approva all'unanimità.
