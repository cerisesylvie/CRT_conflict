Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 27 del 28 gennaio 1981 - Resoconto
OGGETTO N. 27/81 - RITARDI NELL'ULTIMAZIONE DEI LAVORI DI
COSTRUZIONE DELLA NUOVA PISCINA DI SAINT-VINCENT.
(Interrogazione)
Presidente -
Do lettura del testo dell'interrogazione
presentata dal Consigliere De Grandis.
INTERROGAZIONE
Preso atto che la nuova piscina di Saint-Vincent avrebbe
dovuto entrare in funzione per la fine dell'anno 1980, mentre i
lavori sono ben lungi dall'essere ultimati;
INTERROGA
l'Assessore ai Lavori Pubblici per conoscere:
1) quanto saranno effettivamente terminati i lavori e quando
la piscina di Saint-Vincent sarà agibile al pubblico;
2) per quali motivi i lavori non sono stati ultimati nei
termini previsti dal contratto;
3) quali sanzioni sono state adottate nei confronti della
impresa costruttrice inadempiente.
Presidente
- L'interrogazione è indirizzata all'Assessore
ai Lavori Pubblici Borbey; possono rispondere il Presidente della
Giunta e l'Assessore al Turismo, Urbanistica e Beni culturali
Pollicini.
La parola al Presidente della Giunta.
Andrione (UV)
- Per quanto riguarda l'ultimazione dei
lavori, la parte palestra - che in realtà non è una palestra, ma
piuttosto un Palazzetto dello Sport - è terminata da oltre un mese;
per quanto riguarda la piscina, si stanno concludendo gli ultimi
lavori per gli spogliatoi, l'entrata e la parte sottostante (non so
se il Consigliere De Grandis ha visitato la costruzione).
Quando la piscina sarà agibile al pubblico? Io prenderei una
data un po' lontana - diciamo fine di marzo - perché dovranno
essere fatte le prove di carico ed i vari collaudi, in modo da
aprire al pubblico in maniera sicura. Questo è avvenuto anche per
la piscina coperta di Aosta.
Quando saranno effettivamente terminati tutti i lavori, diciamo
a fine aprile, perché sono iniziati adesso i lavori di sistemazione
del piazzale circostante, dovrebbe risultare, con l'aggiunta di
qualche pianta, un insieme abbastanza gradevole: parcheggio e zona
verde.
Per quali motivi i lavori non sono stati ultimati nei termini
previsti dal contratto? Ci sono due ordini di ragioni. La prima,
che è la più importante, è che l'impresa che doveva fare le
fondazioni, cioè la parte bassa in cemento armato, ha
effettivamente lavorato con una certa lentezza, per cui il
montaggio delle strutture sotto tensione è iniziato con qualche
ritardo, che poi ne ha provocati altri, come succede in genere.
L'altra ragione è che, dopo matura riflessione, sentiti
specificatamente dei tecnici, su proposta dell'Assessore al
Turismo, Urbanistica e Beni culturali Pollicini, abbiamo accettato
una modifica a quelli che erano i progetti iniziali, che
prevedevano la vasca in vetroresina, e quella che nelle piscine si
chiama 'spiaggia', cioè la parte intorno alle vasche, di materiali
particolarmente poveri. Dopo aver ben riflettuto - durata, costi,
manutenzione, ecc. - abbiamo accettato invece di far piastrellare,
cioè di spendere un po' di più, ma di avere un prodotto finito, una
piscina migliore. Cosa che è avvenuta, ma che evidentemente ha
prolungato i termini di consegna contrattuali.
Non credo - però su questo punto non sarò formale - che vi siano
delle sanzioni specifiche da assumere nei confronti della ditta
costruttrice, in quanto la Direzione dei lavori deve aver
autorizzato, come purtroppo avviene sovente, delle interruzioni
lungo i lavori, con conseguente spostamento delle date.
Questo è quanto. Comunque spero che entro breve, magari anche
senza che sia agibile al pubblico, i Consiglieri saranno invitati
all'inaugurazione di questa piscina.
Presidente
- Ha chiesto di parlare l'Assessore al
Turismo, Urbanistica e Beni culturali Pollicini; ne ha facoltà.
Pollicini (DP)
- All'interrogazione ha già ampiamente
risposto il Presidente della Giunta; preciso solo alcuni termini di
carattere amministrativo.
Il tempo effettivo di consegna, come da contratto, era di 240
giorni lavorativi; vi è stata una proroga di cento giorni per le
motivazioni addotte dal Presidente, e inoltre perché abbiamo
ritenuto opportuno dotare il Palazzetto dello Sport - perché di
fatto è un Palazzetto dello Sport - di un alloggio per il custode.
Si è trattato anche di considerare alcune esigenze particolari di
controsoffittature ed il problema degli handicappati; quindi
abbiamo abbattuto le barriere architettoniche, e vi è addirittura
l'ascensore appositamente realizzato per gli handicappati: tutti
questi lavori, aggiunti a quelli a cui faceva cenno il Presidente,
hanno fatto sì che la Direzione dei lavori concedesse cento giorni
di proroga.
Tenuto conto che, a termini di contratto, i primi 240 giorni
sarebbero venuti a scadere l'11 di novembre, e considerato che c'è
stata una sospensione dei lavori per motivi climatici dal 22
dicembre sino al 12 gennaio, il termine dei 340 giorni viene a
scadere con il 30 di aprile. Quindi la piscina sarà agibile, e
completa delle sistemazioni esterne - non tutte, va detto subito,
anche perché è allo studio un tipo di recupero di energia
attraverso pannelli solari - probabilmente con il primo di maggio,
il che però non vuol dire che sarà ultimata.
Considerato questo, evidentemente non è applicabile nessuna
penalità, anche se il contratto, se non sbaglio all'art. 15,
prescrive 100.000 lire al giorno di penalità a carico dell'impresa
quando esce dai termini di consegna. In questo caso, siamo nei
termini sino al 30 aprile.
Presidente
- Il Consigliere De Grandis ha facoltà di
parlare per la replica.
De Grandis (PRI)
- Prendo atto con soddisfazione di
quanto mi hanno risposto il Presidente e l'Assessore, soprattutto
perché non si tratta di un ritardo nella consegna dei lavori, ma di
un prolungamento di questi per effettuare alcune migliorie, tra le
quali mi sembra particolarmente interessante quella che riguarda
l'abbattimento delle barriere architettoniche. Ritengo che anche
gli altri lavori di miglioria siano giustificati, perché i lavori
meglio sono fatti, meno costano poi di manutenzione.
Sono altresì soddisfatto perché mi è stata tolta la
preoccupazione che i lavori non fossero stati seguiti con
sufficiente attenzione, in modo da imporre all'impresa il rispetto
dei termini che erano stati assunti per contratto.
