Classificazione
TRASPORTI E VIABILITÀ
Trasporti



Oggetto del Consiglio n. 3420 del 3 aprile 2008 - Resoconto
OGGETTO N. 3420/XII - Interpellanza: "Interventi sulla linea
ferroviaria Aosta/Chivasso".
Interpellanza
Preso atto che l'Accordo di Programma Quadro, tra R.F.I.,
Regione Valle d'Aosta e la Regione Piemonte prevede come intervento
prioritario la cosiddetta "lunetta" di Chivasso dal costo presunto
di 10.000.000 euro per un risparmio nel tempo di percorrenza medio
di circa 10 minuti;
Constatato che il progetto definitivo dovrebbe essere
terminato e approvato, da parte di R.F.I., nel dicembre del 2008 e
appaltato circa un anno dopo;
Appreso che la riunione del Tavolo tecnico tra R.F.I., le
Regioni Valle d'Aosta e Piemonte e i Comuni di Aosta, Ivrea,
Chivasso che avrebbe dovuto stabilire le caratteristiche tecniche
dell'intervento del "peduncolo" di Chivasso, non ha invece preso
alcuna decisione
i sottoscritti Consiglieri regionali
Interpellano
l'Assessore competente per sapere:
1) quali sono in sintesi i contenuti e le risultanze
dell'ultima riunione, in ordine di tempo, del Tavolo
tecnico;
2) quali ricadute potrebbero avere le eventuali divergenze
dei rappresentanti seduti al Tavolo tecnico sulla realizzazione
della "lunetta" di Chivasso;
3) se sono state studiate dal punto di vista della
fattibilità economica e sociale altri interventi immediatamente
realizzabili;
4) quali sono gli intendimenti del Governo regionale per
trovare in tempi brevi una soluzione alle difficoltà evidenziate in
premessa.
F.to: Venturella - Bortot - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Torniamo a interloquire con
l'Assessore Pastoret... la cosa ci piace abbastanza...
Il fatto è questo: accordo di programma quadro fra "RFI",
Regione Piemonte, Regione Valle d'Aosta, "Studio Caposio" che
abbiamo esaminato in IV Commissione, con l'intervento sulla
finanziaria - non ripeto perché farei sorridere i colleghi di
maggioranza e il Presidente Caveri - per merito dei 2 Parlamentari
Nicco e Perrin, 40 milioni in finanziaria, 20 e 20; quale progetto
prioritario, "lunetta" di Chivasso o peduncolo. Bene,
ammodernamento della linea ferroviaria Torino/Chivasso/Ivrea/Aosta
del tratto della linea ferroviaria unica, priorità, prima i tempi
di risparmio: ho letto lo studio "Caposio", che è uno studio di
fattibilità, non è un preliminare... parlava di costi e di tempi
risparmiati, perché questo è il problema: ancor ora, gli utenti
della ferrovia che vanno da Aosta a Torino e ritorno, impiegano
mediamente comunque più di 2 ore. Viene individuato come intervento
prioritario la "lunetta" di Chivasso, ossia evitiamo nel linguaggio
ferroviario il "giro di banco", come si chiama, per cui si dice che
si perdono circa 8-10 minuti di tempo, dipende dalle condizioni in
cui si effettua tale giro di banco. Tempo risparmiato: intorno ai
10 minuti; impegno di spesa, costo presunto: circa 10 milioni di
euro.
Secondo: sappiamo che nel novembre 2007 una riunione del tavolo
tecnico - fra l'altro dichiarato...
"costituiamo un tavolo
tecnico per vedere quali sono le priorità, quali sono le spese,
quali sono i tempi di realizzazione"
- fra "RFI", Regioni Valle
d'Aosta e Piemonte, Comuni... insomma, stabiliamo cosa fare per
primo: "peduncolo" di Chivasso. Come? Doveva essere consegnato il
progetto definitivo, si dice che tutto doveva essere completato -
fra progetto definitivo e consegna del cantiere, con la prima fase
progettazione entro dicembre 2008 e la seconda fase appalto entro
dicembre 2009. Nel tavolo tecnico, "RFI" doveva consegnare
l'ipotesi del nuovo tracciato del "peduncolo" entro gennaio 2008...
se ho errato l'Assessore mi correggerà. Innanzitutto il progetto
del "peduncolo" di Chivasso così come era stato pensato e disegnato
sulla carta all'epoca non è più fattibile, perché mi pare che dove
doveva passare la linea il Comune di Chivasso abbia fatto costruire
delle palazzine e il progetto di passaggio è lì, ossia quello che
doveva essere un "peduncolo" quasi diretto con una piccola curva
dovrà fare un altro percorso, così come ci è stato riferito. Ci
preoccupa, perché gennaio 2008 è passato, siamo ai primi di aprile,
e ci preoccupa non aver sentito più niente degli esiti di questa
riunione, del fatto anche che vi sono stati forse dei
confronti-scontri fra i vari componenti il tavolo tecnico.
Noi vorremmo sapere cosa è successo per sapere come comportarci,
quali azioni intraprendere nell'immediato futuro, per conoscere
quando verrà progettato e appaltato il "peduncolo" di Chivasso e se
è vero che ci sono dei problemi per il nuovo tracciato; se
l'Assessore è a conoscenza dell'esistenza di altri interventi
immediatamente realizzabili, anche in territorio piemontese, che
possano intervenire sui tempi di percorrenza dei convogli che da
Aosta vanno a Torino. Sono semplici domande... solo per
conoscere.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Il collega Venturella ha avuto un
dispiacere importante, quindi ammiro onestamente la sua presenza in
aula e la sua capacità di intervenire; mi libererà però
dall'incombenza di non dovermi trattenere dal dire alcune cose sul
piano...
(interruzione del Consigliere Segretario Venturella, fuori
microfono)
... lei sa benissimo che una cosa non va per l'altra, quindi non
me ne voglia, non c'è niente di personale; però ho l'impressione,
quando lei parla, che faccia il tifo perché le cose non
succedano... poi, magari, io sono uno che percepisce male le
cose... così come a volte lei fa un'interpellanza, ma conosce già i
fatti prima ancora che risponda, probabilmente lei ha dei buoni
informatori, dopodiché l'Assessore viene qui, con i mezzi che ha
per rispondere, e lei dice: "no, guardi, non è così"! Questo tenevo
a dirle, perché siamo a fine legislatura e lei, più di una volta,
mi ha dato quell'impressione di cui dicevo prima, oppure ha avuto
quell'attitudine di cui ho detto successivamente.
La questione è semplice, però è necessario fare un minimo di
"excursus", altrimenti non facciamo chiarezza rispetto a chi ci
ascolta. Il tavolo cosiddetto "tecnico", al quale sedevano il
Comune di Ivrea, il Comune di Chivasso, "RFI" e diversi altri
soggetti interessati alla questione della "lunetta" di Chivasso, si
è riunito l'ultima volta il 30 ottobre 2007 e nel corso di tale
riunione erano state sviluppate 2 ipotesi progettuali che vado a
riassumere, essendo queste analoghe riguardo ai costi, ma diverse
per il percorso scelto: in un caso più corto, ma con interferenze
con edifici; nell'altro, leggermente più lungo ed esterno a un'area
di prossima edificazione. Lo sviluppo della progettazione
preliminare allora in corso e delle analisi di carattere
ambientale, avrebbe portato alla scelta definitiva da sottoporre
alla Regione Piemonte per l'istruttoria ambientale regionale,
perché ricordo che il cosiddetto "baffo" si trova sul territorio
piemontese, quindi la parte relativa al VIA e quant'altro previsto
dalle leggi del Piemonte deve essere espletata da questa Regione.
"RFI" aveva chiesto alle Regioni interessate un'indicazione delle
priorità anche in relazione alla spesa, e il tavolo tecnico aveva
preso atto degli interventi previsti dallo studio per il
miglioramento e l'adeguamento della linea, realizzato dal
Politecnico di Torino e dalla necessità di ripristinare il torrente
sul Chiusella, che attualmente comporta un rallentamento dei treni
e, di conseguenza, problemi di ritardi e affidabilità del servizio.
È poi stato sulla base di queste discussioni che il 31 ottobre 2007
fu possibile la firma di un accordo fra i Presidenti delle 2
Regioni. Un accordo riguardo all'utilizzo dei fondi fissati in
finanziaria, assegnati a "RFI", e quell'accordo già diceva cosa si
sarebbe dovuto andare a fare, perché da un lato si parlava della
realizzazione della "lunetta" di Chivasso, progettazione esecutiva
e realizzazione dell'opera, e poi introduceva altre cose
quell'accordo. Parlava della progettazione della variante
Verrès/Châtillon, perlomeno quella preliminare e quella definitiva,
la riqualificazione strutturale del ponte ferroviario sul torrente
Chiusella, la progettazione preliminare dei lavori di
ottimizzazione di alcuni interventi di rettifiche di curve in
alcuni tratti della tratta ferroviaria Pont-Saint-Martin/Aosta e
uno studio di progettazione preliminare per l'elettrificazione
della tratta Ivrea/Aosta: questo è quanto era stato declinato e poi
recepito nell'accordo di programma che ho ricordato prima.
Detto questo, per quanto riguarda il tavolo tecnico, ci sono
alcune cose da dire, perché a partire da quella firma tutta la
vicenda ha avuto un'accelerazione. Gli interlocutori sono cambiati
e sono entrati a far parte della partita i Ministeri competenti
unitamente alle Regioni Piemonte e Valle d'Aosta, non sono più
seduti al tavolo i Comuni di Ivrea e di Chivasso e nelle ultime
settimane sono stati sviluppati diversi incontri che hanno portato
a definire con precisione la questione e a un soddisfacente
rispetto delle previsioni. Vi sono state infatti riunioni il 3, 13,
20 marzo fra Valle d'Aosta e Piemonte con "RFI", ma non si trattava
più, qui, di un tavolo tecnico, perché quel tavolo tecnico al quale
peraltro non ho mai partecipato - era invece un tavolo tecnico
rispetto al quale bisognava definire il testo del prossimo accordo
di programma quadro, sulla base del documento firmato dai
Presidenti delle 2 Regioni relativo all'ammodernamento della linea
Aosta/Chivasso. L'ultima riunione è stata fatta a Roma con i
Ministeri competenti, il 25 marzo, per definire il testo di questo
accordo di programma quadro. Nel frattempo "RFI" ha completato il
progetto preliminare e lo ha consegnato alla Regione Piemonte per
l'istruttoria ambientale prevista dalla legge regionale del
Piemonte.
Per quanto riguarda il tratto che deve essere realizzato, non si
ravvisano particolari difficoltà rispetto alla "lunetta" di
Chivasso. C'erano queste 2 scelte, la cui progettazione quindi è
Giunta alla fase di cui le ho detto. Ci sono poi gli altri
interventi che potrebbero essere finanziati con le disponibilità
residue rispetto a quanto previsto, ma le devo anche rispondere
relativamente alle eventuali ricadute. Le problematiche relative
all'interferenza con il PRG di Chivasso sono state risolte, è vero
che questo ha comportato un aumento dei costi, perché dove i Comuni
intervengono con i piani regolatori è materia loro, e nessuno li
può...
(nuova interruzione del Consigliere Segretario Venturella,
fuori microfono)
... le ho già detto che c'erano 2 ipotesi, sono state discusse
in quella riunione dell'ottobre 2007 le 2 ipotesi, una più breve,
con interferenze, e l'altra più lunga. Le sto dicendo che queste
interferenze sono state risolte con un aumento dei costi rispetto
alle previsioni iniziali. È stato ipotizzato che non tutti i treni
Aosta/Torino percorreranno la "lunetta", alcuni convogli quindi
manterranno la fermata a Chivasso per delle ragioni che sono
evidenti, perché la nostra linea non è che fa
Aosta/Pont-Saint-Martin e poi non si ferma più diretta fino a
Torino, ma tutta la parte che sta in territorio piemontese noi la
condividiamo con il Piemonte, quindi i tempi di percorrenza sono
determinati dalla vetustà della linea, da un lato, ma sono anche
determinati dal fatto che "Trenitalia" deve erogare un servizio su
tutta la linea. In questo senso ci saranno dei convogli che
manterranno la fermata a Chivasso non privando sia Chivasso di
troppi collegamenti per Torino e non privando neanche i viaggiatori
dell'opportunità di andare su Chivasso per Milano/Venezia. Le
Regioni hanno confermato la volontà di concludere l'intervento e
ora dirò a che punto siamo giunti con l'accordo di programma
quadro. Sono stati studiati dal punto di vista della fattibilità
economica e sociale altri interventi immediatamente realizzabili,
li ho detti prima e fanno parte di quell'accordo firmato dai
Presidenti. Sono quelli riportati nella bozza di accordo.
Ci si chiede:
"Quali
sono gli intendimenti del Governo
regionale per trovare in tempi brevi una soluzione alle difficoltà
evidenziate in premessa"
: l'accordo di programma quadro è stato
redatto nella sua forma definitiva da parte nostra...
(nuova interruzione del Consigliere Segretario Venturella,
fuori microfono)
... no, quella è stata la firma, l'accordo di programma quadro
che dovrà essere sottoscritto fra i Ministeri e le Regioni e "RFI",
è stato redatto nella forma definitiva dalla Regione. Ad oggi il
testo è pronto nella sua versione definitiva ed è stato condiviso
dagli altri interlocutori, che lo hanno validato. Non posso oggi
renderlo noto, nel senso che è al vaglio amministrativo, ovviamente
al di là dei contenuti che sono stati condivisi al tavolo della
trattativa da parte della Regione Piemonte, ma tutti i punti che
loro chiedevano fossero inseriti sono stati rispettati e
analogamente quelli che noi intendevamo inserire, perché fanno
riferimento all'accordo del 31 ottobre. Sotto questo punto di vista
il progetto è stato depositato dalla Regione Piemonte per la
validazione ambientale delle opere, l'accordo di programma quadro è
pronto e siamo nella fase di validazione da parte dei vari
soggetti, dopodiché si potrà procedere nel rispetto dei tempi che
ci eravamo dati.
Presidente
- La parola al Consigliere Segretario
Venturella.
Venturella (Arc-VA)
- Prima una battuta: forse il mio
modo di parlare dà fastidio, potrebbe essere male interpretato, me
ne scuso, perché questo è un mio modo; cercherò di cambiare, ma non
bisogna costruire retropensieri, io ho solo esposto il mio
pensiero, credo in maniera semplice, soprattutto quando si tratta
di esporre dei fatti sinceramente spero sempre che tutto vada a
buon fine, perché non è solo merito di un Assessore, ma è merito
dell'Amministrazione in generale se tutto va a buon fine. Ed è
anche merito dei cittadini e degli utenti che percepiscono
problemi, anche perché li vivono sulla loro pelle, e fanno delle
osservazioni e delle proposte. Credo che il merito, se le cose
vanno a buon fine, vada a tutta la società e non solo ad un
amministratore.
Sulle risposte n. 1, n. 2 e n. 4 abbiamo scoperto piacevolmente
dall'Assessore che siamo in fase di definizione, questo potrebbe
essere un discorso chiuso, i tempi saranno rispettati, ma credo che
fra un anno e 8 mesi dovremmo avere già tutto appaltato, mi
riferisco al "peduncolo" di Chivasso,
La domanda n. 3 era però formulata non per rielencare gli
interventi che avevamo già esaminato, verificando lo studio
"Caposio", in IV Commissione - variante Verrès/Châtillon, "lunetta"
di Chivasso, raddoppio elettrificazione e... quello che è -, ma io
ho scoperto, andando a Torino in treno, che esiste un problema che
potrebbe essere risolto. Lo dico qui, perché è stato frutto di uno
scambio di opinioni con dei macchinisti. So che in IV Commissione
abbiamo prestato molta attenzione a quanto dicevano le
rappresentanze sindacali generali, perché i lavoratori che stanno
ore ed ore sul treno ogni tanto possono dare dei suggerimenti
pragmatici e di buon senso. Mi riferisco a uno scambio di battute
con alcuni macchinisti, conduttori, i capitreno, fatto andando a
Torino e poi fermandomi al nuovo bar della stazione, a Porta Nuova.
Stiamo parlando del ponte sul Chiusella, ponte che qualcuno dice è
un ponte Bailey, e anch'io ero convinto di questo, ma mi hanno
detto che non è vero. L'infrastruttura è fatta bene, il problema di
quel ponte è il ferro, mi dicono, perché è stato utilizzato un
ferro che loro, addetti, chiamano "biscottino", un ferro che non
permette velocità di esercizio normali. Mi dicono che la velocità
di esercizio sul ponte sul Chiusella è circa l'80% di quella
consentita, infatti quando ho fatto il viaggio il treno ha
rallentato in quel tratto e rallenta così tanto che il tempo medio
di percorrenza, che è già contato sugli orari, è già tarato sul
tempo perso sul ponte del Chiusella. Mi hanno detto che con una
spesa attorno ai 100-200mila euro il tempo di percorrenza della
linea Aosta/Torino potrebbe essere diminuito da 2 a 4 minuti. Qui,
in Consiglio, pensiamo che sia una stupidaggine, invece no, è
tanto, perché su 2 ore 3-4 minuti vogliono dire non perdere le
coincidenze, arrivare prima a Torino... allora le faccio un invito,
Assessore, ad approfondire questo.
Parliamo di 10 milioni di euro, mi riferisco alla vecchia cifra
della "lunetta", per 10 minuti più o meno; la invito, Assessore, ad
approfondire questa osservazione, che potrebbe essere anche priva
di fondamento. Era un discorso così, fra operatori e un Consigliere
regionale che si trova sul treno e al quale dicono: "d'accordo
lunetta di Chivasso, ma proviamo a vedere sul ponte sul
Chiusella..." (sul ponte attuale, non sul ponte nuovo); quindi, con
una spesa minima, 2-300mila euro, mi permetta una battuta: con
l'assestamento di bilancio potremmo anche pensare a un emendamento
se tutto il Consiglio fosse d'accordo...
Pastoret
(fuori microfono)
- ... è una questione
di principio, sulla ferrovia lo Stato deve prendere degli
impegni...
Venturella (Arc-VA)
- ... è vero, ma questo lo potremmo
vedere con le norme di attuazione. Io dico: abbiamo un problema che
riguarda il tempo di percorrenza per i nostri utenti valdostani...
si potrebbe intervenire con poche centinaia di migliaia di euro e
avere un tempo di risparmio di 3-4 minuti - a seconda della
lunghezza del convoglio - cambiando i famosi "biscottini"...
Caveri
(fuori microfono)
- ... una lezione di
ingegneria ferroviaria... sei un tuttologo...
Venturella (Arc-VA)
- ... no, è una riproposizione del
discorso... "ambasciator non porta pena"! Non ho fatto alcuna
lezione di ingegneria perché non sono ingegnere. È una
riproposizione di un semplice scambio di informazioni fra
ferrovieri e il sottoscritto; invito ad approfondire. Rispondo al
Presidente Caveri che non c'era alcuna velleità di fare lezioni di
ingegneria ferroviaria.
