Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1830 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1830/X Situazione sull'attività del Presidio
ospedaliero di via Guido Rey ad Aosta, per gli esami mammografici.
(Interrogazione con risposta scritta)
Interrogazione r.s. Visto il documento dell'apposito gruppo di
lavoro sullo stato attuale della pratica del pap test e
mammografia, sulla base del quale la Giunta regionale ha approvato
un piano di monitoraggio con un impegno finanziario di circa 1,5
miliardi;
Rilevato come il documento sopracitato non contenga i dati
relativi alle mammografie praticate nel presidio di Via Guido Rey
perché "non disponibili";
Vista la lettera inviata dal titolare del presidio di Via Guido
Rey alla Presidente della V Commissione consiliare, dove si
sottolineava la notevole sottoutilizzazione dei due mammografi di
proprietà dell'Unità Sanitaria Locale della Valle d'Aosta e la
contestuale proposta di utilizzare il suddetto presidio per
effettuare anche lo screening senza spesa aggiuntiva di
personale;
Ritenute comunque esose le spese per il funzionamento dei
servizi radiologici che annualmente vengono sostenute dalla Regione
e principalmente mirate ai medici radiologi dell'USL (che per
l'anno l995 hanno potuto beneficiare di incentivazioni per circa
320 milioni) e al mantenimento della convenzione annua con l'IRV,
che costa alle casse regionali circa l miliardo all'anno;
i sottoscritti Consiglieri regionali
Interrogano
l'Assessore competente per conoscere:
1) se corrispondono al vero le dichiarazioni rilasciate dal
titolare del presidio di Via Guido Rey nella sua lettera alla
Presidente della V Commissione relativamente alla
sottoutilizzazione dei due mammografi dell'USL e alla possibilità
di insediare lo screening presso lo stesso presidio con un
conseguente risparmio di denaro pubblico;
2) se corrisponde al vero l'omissione dei dati relativi
all'attività mammografica da tempo svolta nel presidio suindicato e
in caso affermativo, se non ritiene che tale mancanza possa aver
alterato il quadro del cosiddetto "stato attuale" di cui si doveva
doverosamente dare conto, anche sotto il profilo delle valutazioni
statistiche formulate;
3) quali sono le reali motivazioni, non indicate nel rapporto di
cui sopra, in base alle quali l'attività mammografica dovrebbe
essere sottratta dal presidio di Via Guido Rey per essere gestita
da altro personale con un evidente aumento dei costi connessi.
F.to: Linty - Tibaldi - Lanièce
Presidente E' stata data risposta scritta con lettera n. 517 del
14 febbraio 1996.
