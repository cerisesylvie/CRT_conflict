Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3783 del 7 ottobre 1992 - Resoconto
OGGETTO N. 3783/IX Provvedimenti per disincentivare l'uso
della nafta per gli impianti di riscaldamento.
(Interpellanza)
Presidente Do lettura della interpellanza presentata dal
Consigliere Riccarand:
Interpellanza Richiamato i1 dibattito svoltosi in Consiglio
regionale in merito alle gravi conseguenze del crescente utilizzo
della nafta in molti impianti di riscaldamento della nostra
regione;
ricordata la mozione approvata dal Consiglio regionale il 29
giugno scorso che impegnava la Giunta regionale "ad assumere, entro
due mesi, un provvedimento che riservi l'esenzione fiscale ai
fornitori di olio combustibile con contenuto di zolfo non superiore
a quello del gasolio";
Tutto ciò premesso, il sottoscritto Consigliere regionale del
Gruppo Verde Alternativo
interpella
l'Assessore regionale all'Industria, Commercio, Artigianato e
Trasporti per sapere quali provvedimenti sono stati assunti in
conseguenza del voto del Consiglio regionale del 29 giugno 1992 e
che cosa intende fare per modificare l'attuale assurda
situazione.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questo problema è già stato più volte
affrontato dal Consiglio regionale, l'ultima volta il 29 giugno, in
occasione della discussione di una mozione presentata dal Gruppo
verde alternativo.
Il problema è noto, è costituito dal fatto che in Valle d'Aosta,
con un comportamento completamente opposto da quello che è presente
in tutto il resto dell'Italia, da alcuni anni si sta incentivando
l'uso della nafta negli impianti di riscaldamento attraverso la
distribuzione, la messa in vendita di quantitativi di nafta in
esenzione fiscale, con un costo competitivo notevolmente più basso
rispetto al gasolio, e quindi con una corsa al cambiamento degli
impianti e delle caldaie in modo da utilizzare questo combustibile,
che costa molto di meno ma che è molto più inquinante.
Mentre in tutti i grandi centri italiani è proibito l'uso della
nafta negli impianti di riscaldamento, mentre si introducono delle
tasse proprio per evitare un uso di questo combustibile negli
impianti di riscaldamento, da noi avviene il processo
diametralmente opposto, con gravi conseguenze per quanto riguarda
l'inquinamento atmosferico e con un minore introito anche nel
bilancio regionale.
La soluzione che avevamo proposto dopo che per due anni,
nonostante varie sollecitazioni, non era stato fatto nulla, era
quella di introdurre un diritto regionale sui buoni di
prelevamento, una cosa molto semplice che si poteva fare subito,
300 lire/kg, in modo da scoraggiare l'utilizzo di questo
combustibile.
La proposta alternativa dell'Assessore il 29 giugno era stata
quella di modificare la parte deliberativa della mozione, in modo
da inserire un impegno della Giunta per assumere entro due mesi un
provvedimento, che riservi l'esenzione fiscale a forniture di olio
combustibile con contenuto di zolfo non superiore a quello del
gasolio.
Motivo di questa interpellanza è che sono trascorsi oltre tre
mesi da quella discussione e vorremmo sapere che decisioni, che
provvedimenti sono stati assunti dalla Giunta, perché finora non ci
risulta che decisioni concrete in questo senso siano state
emanate.
Si dà atto che, dalle ore 12,00, presiede il Vicepresidente
Stévenin.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS) In merito al problema sono state assunte due
iniziative, una svolta dagli uffici dell'Assessorato, e l'altra
svolta di concerto con l'Assessore all'Ambiente.
L'indagine degli uffici dell'Assessorato mirava ad accertare se
effettivamente era possibile reperire tipi di olio combustibile con
un tenore di zolfo non superiore a quello del gasolio. Con
l'Assessorato all'Ambiente si è avviata una indagine, per cui si è
richiesta la collaborazione dell'istituto Negri di Milano, in
merito ai contenuti inquinanti dei diversi tipi di prodotti.
L'istituto Negri non ha ancora fornito i risultati, comunque
l'indagine svolta dagli uffici conferma che non è possibile
proseguire nella direzione che si era ipotizzata, in quanto per
l'indagine effettuata non compaiono olii combustibili che abbiano
caratteristiche di questo tipo, almeno per le conoscenze che si
sono reperite a livello di Regione.
Tenuto conto di questo fatto, gli uffici hanno esaminato la
questione e sono predisposti tre interventi, che sostanzialmente
vanno nella direzione che è auspicata anche dal Consigliere
Riccarand.
E' stata fatta una verifica sul regolamento, si tratta di
modificare l'articolo 3 del regolamento dei generi contingentati,
per introdurvi una estensione anche all'olio combustibile fluido,
che finora non è previsto fra i generi sui quali far gravare un
prelievo un prelievo regionale, perché questo tipo di genere
contingentato è stato introdotto con la legge del 1986.
Quindi occorre fare una prima modifica all'articolo 3,
introdurre fra i generi fra i quali prelevare quote regionali anche
l'olio combustibile e modificare inoltre un ulteriore comma,
inserendo l'olio combustibile accanto all'alcool, vale a dire fra i
generi per i quali è possibile un prelievo pari alla intera
esenzione fiscale.
E' stata poi anche predisposta una bozza di delibera, che
prevede con gradualità triennale il recupero fino al 90 percento -
30 percento l'anno - di questa esenzione fiscale come contributo
alle spese per funzionamento dei servizi che curano i generi
contingentati. E' stata anche predisposta in via definitiva la
proposta di legge che tende ad inserire il comune di Aosta nelle
zone B e il resto dei comuni della Valle, tranne i comuni limitrofi
con Aosta, nelle zone A.
La zona A sono quelle in cui è possibile intervenire con divieti
e sono quelle relative a comuni da 70mila a 300mila abitanti; le
zone B sono quelle con oltre 300mila abitanti. I tre provvedimenti
saranno sottoposti entro il mese all'esame della Giunta per la loro
approvazione.
C'è quindi l'intenzione di procedere con la necessaria urgenza
su questi temi, perché a partire dal 1993 ci sia una netta
inversione di tendenza.
Presidente
Ha chiesto di parlare il Consigliere
Riccarand, ne ha facoltà.
Riccarand (VA) Per esprimere soddisfazione rispetto alla
risposta dell'Assessore, mi sembra che la proposta sia coerente
anche con la richiesta che avevamo formulato nella mozione del mese
di giugno e possa essere efficace rispetto all'obiettivo che ci si
è posti.
La raccomandazione che facciamo è che i tempi siano stretti e
che questo impegno di approvare in Giunta e di inviare al Consiglio
le proposte entro il mese di ottobre siano rispettate.
