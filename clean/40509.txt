Classificazione
SPORT E TEMPO LIBERO
Sport invernali



Oggetto del Consiglio n. 3298 del 15 marzo 2018 - Resoconto
OGGETTO N. 3298/XIV - Interpellanza: "Piano di interventi
previsti nel comprensorio sciistico di Champorcher".
Farcoz (Président) -
Point n° 12 de l'ordre du jour. La
parole au collègue Restano pour l'illustration.
Restano (AC-SA-PNV) -
Ritorniamo su un discorso che
abbiamo già affrontato in alcuni Consigli passati, che era
terminato con l'approvazione - credo all'unanimità - di una mozione
e che riguardava il completamento dell'innevamento programmato
relativamente alla stazione sciistica di Champorcher. In seguito a
quest'approvazione, nei giorni successivi, per la precisione il 7
febbraio 2018, il Consiglio comunale di Champorcher ha affrontato
una mozione presentata dalla minoranza locale e all'interno della
discussione è intervenuto anche il Presidente della Monterosa. È
proprio a questo verbale, redatto in tale occasione, che mi voglio
riferire, vale a dire alle dichiarazioni del Presidente della
società che ci preoccupano molto, perché in tale sede, richiamando
innanzitutto il piano degli investimenti quinquennali da lui
inoltrato all'Amministrazione regionale e del quale chiedo
cortesemente all'Assessore se è possibile averne una copia, senza
ricorrere ad un 116, ha preannunciato alcuni interventi: la
sostituzione dell'impianto Baby con un tappeto già in uso alla
società e la possibilità di fermare l'impianto, lo ski-lift de La
Magdeleine. Ovviamente nel dibattito sono intervenuti i Consiglieri
di minoranza che hanno anche delle competenze specifiche essendo
dei maestri di sci e in parte, essendo aperto alla popolazione,
sono intervenuti anche dei maestri esterni al Consiglio, che hanno
spiegato al Presidente della società quali sarebbero stati gli
inconvenienti portati da scelte di questo tipo: lo smantellamento
del Baby porta la possibilità di trasportare un numero inferiore di
persone, l'utilizzo dei tappeti, che peraltro, in caso di nevicate,
hanno delle problematiche perché non sono coperti, scivolano,
l'assenza di controlli perché devono intervenire i genitori a
fermare per far ripartire il tappeto, provocano degli inconvenienti
seri. Non ultimo, in caso di nevicate, quando si spala, non essendo
provvisti di apposito mezzo meccanico, si crea un pericolo per gli
sciatori, che, sbattendo gli sci contro i mucchi di neve laterali,
potrebbero avere delle problematiche fisiche; quindi, oltre al
resto, anche le notevoli ripercussioni economiche che queste scelte
avrebbero sul territorio.
Alla luce di questo, le domande che le poniamo, Assessore, sono
sempre le solite: se è a conoscenza di queste scelte, se avevate
fornito degli indirizzi specifici a seguito della mozione che
avevamo approvato all'unanimità in questa sede e se voi siete a
conoscenza, se è stato fatto un conto economico del danno che
porterebbero queste scelte e anche un danno alla comunità, un danno
sociale. Sono scelte strategiche che porteranno sicuramente una
perdita di introiti e quali sono eventualmente gli intendimenti in
merito. La ringrazio.
Président -
La parole à l'Assesseur Marguerettaz pour la
réponse.
Marguerettaz (UV) -
Rispetto alla mozione, noi ovviamente
abbiamo trasmesso a Finaosta l'ordine del giorno approvato con
preghiera di assicurare il seguito di competenza.
Rispetto alle prime due domande, le scelte strategiche per i
comprensori di Champorcher sono contenute nel piano aziendale
inviato all'inizio del 2018 dalla Monterosa S.p.A. che le
trasmetterò per le vie brevi - chiederò ai dirigenti di
trasmetterglielo - affinché lei possa avere questo documento
elaborato in linea con la definizione degli indirizzi strategici
prevista dall'articolo 2, comma 5, della legge n. 20/2016 da
realizzarsi entro il 2018. Si rammenta che il comprensorio di
Champorcher negli ultimi 15 anni non è stato oggetto da parte
dell'esercente di alcuna riflessione sull'architettura della
stazione e delle offerte correlate, proponendo negli anni la
medesima offerta sciistica di trasporto.
Da quanto emerge dalla lettura del piano, sulla base delle
indicazioni fornite dalla Monterosa, il comprensorio di
Champorcher, oltre al noto rinnovamento dell'innevamento, dovrà
affrontare nel 2023 tre revisioni generali relative alle due
sciovie e alla telecabina Chardonney-Laris. Quest'ultima ovviamente
è imprescindibile. Per l'area di Laris-Monte Rosa ha invece
immaginato una diversa architettura del comprensorio per venire
incontro alle nuove esigenze ludiche della clientela, che
permettano di trasferire a Laris anche la clientela che non scia,
ma che vorrebbe fare esperienza di scivolamento sulla neve, oggi
non intercettata a Champorcher, prevedendo l'eliminazione della
sciovia, o comunque duplicata dalla seggiovia Laris, e
l'installazione di un tappeto al suo posto. La risistemazione
dell'area di Laris permetterebbe dunque di evitare i costi della
revisione della sciovia e di risparmiare sui costi del personale e
garantire un'offerta nuova per l'intera vallata. I diversi livelli
di sci sarebbero garantiti dai tappeti della seggiovia Laris e
dalla seggiovia Cimetta in ordine di difficoltà crescente. Per la
sciovia La Magdeleine la società ha in animo di ipotizzare una
diversa tariffazione per coloro che intendono utilizzare anche la
sciovia, sullo stile di quanto adottato positivamente per
l'impianto Indren nel comprensorio di Gressoney nell'attuale
stagione invernale.
Rispetto alle sue conclusioni, dove ha parlato di danno
economico, per quanto evidenziato e quanto ho letto, piuttosto che
un danno economico per la comunità le scelte economiche di
Monterosa paiono invece indirizzate a migliorare l'offerta
diversificandola, eliminando i costi di gestione e di
innevamento.
Queste sono le risposte fornite da Monterosa, chiaramente,
nell'ambito delle analisi che verranno fatte, anche in virtù della
soluzione che abbiamo approvato, credo che potrà di nuovo fare il
punto della situazione.
Président -
La parole au collègue Restano pour la
réplique.
Restano (AC-SA-PNV) -
Grazie per la disponibilità,
Assessore. Ho ascoltato con attenzione quanto da lei detto, il
Presidente, intervenendo, ha affermato in Consiglio comunale che "è
necessario avvalersi della tecnologia, realizzare i risparmi
strutturali, intraprendere politiche commerciali più aggressive di
quelle del passato, diminuire i costi e aumentare i ricavi". Le ha
dette tutte, quindi mi diventa difficile capire non la sua,
Assessore, quale sia la strategia alla base di queste scelte e
glielo dico perché mi sono soffermato a fare quattro conti. Cinque
settimane, cinque weekend di corsi pieni che si ripetono negli anni
portano alla società, a chi lavora nel luogo - quindi ai 35 maestri
di sci che lavorano in quel weekend, ai bar e all'albergo
ristorante che ospita la gente - più di 70 mila euro. In
quell'occasione il Presidente disse che la revisione della sciovia
costava 150 mila euro, se lei va a vedere nello storico
dell'Assessorato, la media è dai 30 agli 80 mila euro.
Probabilmente avrà chiesto una revisione particolare, a me non è
dato sapere, magari comprende dei costi che a me non sono
conosciuti. Se allunghiamo questo periodo di cinque settimane a
tutta la stagione, però capisce che il danno è notevole, anche
perché lo spostamento costa 50 mila euro e abbiamo un tappeto
vecchio. Sono queste le strategie che noi ci permettiamo di dire
alla luce delle nostre scarse conoscenze, ma, sentendo gli
operatori del luogo, sono inopportune, portate avanti da chi non sa
neanche come sono fatti gli sci. È questo che ci preoccupa tanto da
chi non vive quella realtà, poi va bene, non ci rimane che guardare
se i risultati saranno forieri di nuovi introiti, le premesse non
sono buone. Le chiederei solamente di non smantellare gli ski-lift,
perché, oltre al danno che ci porterà, avremmo anche la beffa.
Almeno chi verrà dopo di noi e dopo questo Presidente che ha
rovinato tutto, spero abbia l'opportunità di ricostruire qualcosa
dalle macerie per una comunità importante.
