Classificazione
TRASPORTI E VIABILITÀ
Trasporti



Oggetto del Consiglio n. 412 del 12 febbraio 2014 - Resoconto
OGGETTO N. 412/XIV - Interrogazione: "Notizie in merito alla
fornitura di treni bimodali al servizio del trasporto ferroviario
della regione".
Presidente
- La parola all'Assessore Marguerettaz.
Marguerettaz (UV)
- Grazie Presidente.
"Qual è l'impresa aggiudicataria della fornitura dei cinque
treni bimodali al servizio della tratta valdostana"
: ci sono
state diverse aziende, almeno sei aziende che si sono interessate
nella fase istruttoria della preparazione della gara e, in sede di
gara, sono state presentate tre offerte. Al termine della prima
seduta della commissione aggiudicatrice non sono state ammesse al
prosieguo della gara l'impresa Caf, che è un'impresa spagnola, e
l'Alstom, che è una multinazionale, a causa della mancata
presentazione di una reale documentazione, tale da poter essere
considerata un'offerta valida. L'impresa Stadler, che è la terza, è
un'impresa svizzera, è stata ammessa con riserva, in quanto era
presente un passaporto scaduto alla data di presentazione
dell'offerta. Nella medesima giornata si è riunita nuovamente la
commissione aggiudicatrice e ha stabilito i tempi e le modalità di
presentazione della documentazione di cui al punto 5.1 del
disciplinare:
"requisiti economici e finanziari, requisiti
tecnici e organizzativi"
, in attesa della verifica di rimozione
della riserva. Durante la terza seduta della commissione, a seguito
della valutazione della difformità sul documento di gara, è stata
tolta la riserva sull'impresa, la quale è stata ammessa a
proseguire la gara. La commissione ha valutato quindi positivamente
i requisiti di capacità economico-finanziaria e
tecnico-organizzativa dichiarate dal concorrente Stadler. Nel corso
della quarta seduta la commissione aggiudicatrice ha provveduto
alla valutazione dell'offerta tecnica, la quale presentava alcune
difformità rispetto alle prescrizioni contenute. La commissione
aggiudicatrice, a seguito di un attento esame della documentazione
tecnica presentata, e, in particolare, delle difformità rispetto
alle prescrizioni contenute nei documenti, ha quindi proceduto
all'esclusione del concorrente dalla gara per la ragione sopra
descritta e quindi non si è potuto addivenire all'aggiudicazione
della gara per la fornitura dei treni bimodali. Non me l'ha
chiesto, però le do come informazione, successivamente l'impresa
Stadler con lettera del 21 gennaio, a seguito di valutazioni
aziendali interne, ha comunicato la possibilità di realizzazione
dei treni bimodali con le tempistiche indicate dai documenti di
gara, rendendosi quindi disponibile a concordare con la Regione
l'avvio di una procedura negoziata ai sensi dell'articolo 56 del
decreto legislativo Codice dei contratti. Quella fase di apertura
quindi è possibile effettuarla solo nei confronti della Stadler,
perché, per parlare di una trattativa privata, questa è possibile
farla solo con chi ha dimostrato di avere i requisiti e di aver
proceduto in questo senso. Ovviamente questo percorso è possibile,
come previsto dalla procedura, se non ci sarà nessuna modifica in
modo sostanziale delle condizioni iniziali del contratto al fine di
fornire i treni bimodali rispondenti alle caratteristiche tecniche
previste dal documento.
Seconda domanda:
"se sono stati rispettati finora i tempi
previsti per le operazioni di affidamento..."
, il bando di gara
è stato spedito alla
Gazzetta ufficiale
il 18 ottobre, le
imprese maggiormente interessate hanno avuto un termine di 42
giorni per la formulazione delle offerte, le quali sono pervenute
presso la struttura Trasporti entro il termine utile: il 2
dicembre. L'apertura delle buste è avvenuta, come previsto
dall'avviso di gara, il 6 dicembre. Le tempistiche di esperimento
della gara sono state ottimizzate e contenute nei minimi termini,
al fine di consentire il raggiungimento dell'aggiudicazione
provvisoria entro la fine del 2013, anche in considerazione del
contributo statale condizionato dall'affidamento della fornitura
entro il termine del 31 dicembre 2013. Di conseguenza, se non si
fosse dovuto procedere all'esclusione dell'ultima impresa
ferroviaria rimasta in gara, i tempi di aggiudicazione sarebbero
stati rispettati e la commessa sarebbe già stata affidata
all'impresa aggiudicataria. Oggi noi abbiamo chiesto la possibilità
di avere la disponibilità dei fondi messi a disposizione dallo
Stato oltre il 31 dicembre, al fine di poter verificare
l'espletamento di quello che è previsto dall'articolo 56 del
decreto legislativo e del Contratto degli appalti, in modo tale da
poter verificare questa disponibilità e dare concretamente
l'affidamento. Siamo in attesa delle risposte del mantenimento
delle risorse disponibili, che sono condizione necessaria e
sufficiente per poter proseguire in questo procedimento.
Presidente
- Per la replica, la parola al collega
Cognetta.
Cognetta (M5S)
- Grazie Presidente, grazie Assessore.
Mi sembra di capire che quest'assegnazione sia ancora
sub
iudice
, cioè stiamo aspettando che, diciamo così, dallo Stato
ci dicano che possiamo effettivamente andare avanti, oppure se,
ahimè, dobbiamo soprassedere. La richiesta...quest'interrogazione è
stata fatta prima che sui giornali venisse poi verificata la
situazione, io non...l'ho fatta prima, quindi, se mi permetterà un
paio di riflessioni avvenute a seguito di ciò che è accaduto e che
lei ha confermato... La prima riflessione è sul fatto che due ditte
come Caf e Alstom sbagliano da un punto di vista...non hanno
presentato e quindi...hanno partecipato, ma non hanno presentato
con tutti i documenti e questo è, insomma, abbastanza strano, dal
mio punto di vista, poi però, per carità... L'altra questione è che
Stadler a questo punto è l'unica possibile, perché non si può
rifare una gara, cioè si potrebbe rifare una gara, in teoria,
se...perché a questo punto magari forse rifacendo la gara, pur
prendendo i tempi rispetto allo Stato, si potrebbe ovviare anche ai
problemi che hanno avuto Caf e Alstom, credo io, perché riazzerando
tutto, ricominciando l'iter da capo...tanto ormai non ci corre
dietro nessuno, cioè mese più mese meno, non ci cambia la vita.
Ecco, però io chiederei effettivamente se è possibile verificare
questa strada, eventualmente prenderla, perché questo darebbe anche
maggiore trasparenza rispetto a tutto quanto quello che è stato
l'iter che, appunto, portiamo ormai avanti da sei anni, perché
ricordo che sono fondi che comunque sono stati sei anni fermi e
adesso poi li abbiamo modificati, siamo arrivati a questa gara,
adesso questa gara è andata deserta, o comunque non assegnata e
quindi abbiamo questo problema. Le chiederei quindi gentilmente di
rifare la gara e di gestire le cose con una nuova gara, magari
modificando il capitolato, perché, se ho capito bene, c'è stato
anche un problema di capitolato tecnico rispetto al quale poi
Stadler ha avuto delle difficoltà o ha espresso delle
difficoltà.
Presidente
- Punto n. 8 all'ordine del giorno.
