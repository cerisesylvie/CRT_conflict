Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3897 del 9 novembre 1992 - Resoconto
OGGETTO N. 3897/IX Ratifica di deliberazioni adottate dalla
Giunta regionale in via d'urgenza.
Oggetto n. 8174 in data 11 settembre 1992:
Approvazione dell'appalto e aggiudicazione, a trattativa privata,
all'Impresa Eurovie Costruzioni s.p.a. di Issogne, dei lavori di
pavimentazione in conglomerati bituminosi della strada
Biolley-Fosseret in Comune di Morgex. Approvazione di
spesa.
Presidente
Pongo in votazione la ratifica della
deliberazione in oggetto:
Esito della votazione
Presenti: 26
Votanti: 14
Favorevoli: 14
Astenuti: 12 (Aloisi, Beneforti, Bondaz, Chiofalo, Lanièce,
Limo-net, Maquignaz, Milanesio, Pascale, Riccarand, Ricco e
Trione)
Il Consiglio approva
Oggetto n. 8608 in data 26 settembre 1992:
Approvazione del piano per l'esecuzione di infrastrutture
antincendio di cui alla legge regionale 3 dicembre 1982, n. 85 -
Approvazione ed impegno di spesa.
Presidente
Ha chiesto di parlare il Consigliere
Lanièce, ne ha facoltà.
Lanièce (DC)
Non c'è l'Assessore competente, ma ho
visto che in Giunta è stato relazionato dal Presidente della
Giunta, per cui chiedo alcuni chiarimenti.
Vedo che il programma della esecuzione di vasche antincendio
prevede i comuni di Sarre, Saint-Denis, Charvensod; volevo far
presente che erano in corso ancora le vasche nel comune di Hône,
nella zona Courtil-Verney, e in comune di Montjovet, nella zona di
Gettaz-Méran; volevo sapere se queste erano già finanziate,
diversamente, rischiano di andare fuori finanziamento dei programmi
che già erano stati fatti in precedenza.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
In effetti questo intervento, che prevede
un impegno totale di 800 milioni, riguarda tre serbatoi ad uso
antincendio uno a Sarre, in località La Mine, uno a Saint-Denis, in
località Lavassey e uno a Charvensod, in località San Grato. Il
costo presunto dei tre serbatoi a 100 milioni l'uno è di circa 300
milioni; 500 milioni sono per il pagamento di indennità di
esproprio dei terreni occupati da piste antincendio.
Per quanto concerne le domande che mi ha fatto il Consigliere
Lanièce, se mi fa un piccolo appunto, potrò rispondergli anche in
via non formale.
Presidente
Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 30
Il Consiglio approva all'unanimità
Oggetto n. 8609 in data 26 settembre 1992: Appalto a
licitazione privata dei lavori di sistemazione e di ripristino del
1° lotto della pista forestale "Molère-Ponte Bouro", in Comune di
Lillianes - Approvazione ed impegno di spesa.
Presidente
Ha chiesto di parlare il Consigliere
Lanièce, ne ha facoltà.
Lanièce (DC)
Volevo fare una raccomandazione. Questo è
un lotto per la sistemazione e il ripristino dei lotti precedenti
già eseguiti, che hanno avuto dei danni a seguito delle piogge;
volevo raccomandare all'Assessore competente di completare al più
presto il collegamento della pista, che faciliterebbe di molto la
cooperativa nella raccolta del latte, in quanto si potrebbe salire
da una parte, raccogliere il latte di tutta la zona e scendere
dall'altra, evitando (come purtroppo succede adesso) di salire con
due camion da due parti diverse. Il tratto di collegamento non è
più gran cosa, quindi sarebbe opportuno completarlo al più
presto.
Presidente
Pongo in votazione la ratifica della
deliberazione in oggetto:
Esito della votazione
Presenti: 30
Votanti: 26
Favorevoli: 26
Astenuti: 4 (Aloisi, Milanesio, Pascale e Riccarand)
Il Consiglio approva
Oggetto n. 8610 in data 26 settembre 1992: Appalto a
licitazione privata dei lavori di sistemazione e di ripristino
della pista forestale "Altbard-Piasse", in Comune di Donnas -
Approvazione ed impegno di spesa.
Presidente
Pongo in votazione la ratifica della
deliberazione in oggetto:
Esito della votazione
Presenti: 31
Votanti: 23
Favorevoli: 23
Astenuti: 8 (Beneforti, Bondaz, Chiofalo, Lanièce, Limonet,
Riccarand, Ricco e Trione).
Il Consiglio approva
Oggetto n. 8615 in data 26 settembre 1992: Approvazione
del piano di spesa per la sistemazione dell'area verde circostante
la collegiata di St. Gilles in Comune di Verrès. Approvazione ed
impegno di spesa.
Presidente
Ha chiesto di parlare il Consigliere
Lanièce, ne ha facoltà.
Lanièce (DC)
Preso atto che questi interventi hanno
suscitato un vivo apprezzamento da parte della popolazione, vorrei
chiedere alcune informazioni. Se la Giunta non è in grado di
darmele adesso, lascerò un appunto, perché mi rendo conto che anche
se ci fosse l'Assessore competente, non essendo le domande
propriamente attinenti all'oggetto, diventa difficile dare delle
risposte.
Prendo spunto da questa delibera per chiedere a che punto sono i
progetti sollecitati da parte della comunità montana dell'Evançon
in generale, ed in particolare per quanto riguarda l'area di
Arnad-Machaby, quella di Challand-Saint-Anselme per la zona del
santuario di Sant'Anna, Champdepraz per l'area del museo e della
Chiesa, Montjovet e Saint-Germain per l'area del castello e della
Chiesa stessa.
Presidente
Pongo in votazione la ratifica della
deliberazione in oggetto:
Esito della votazione
Presenti: 33
Votanti: 32
Favorevoli: 32
Astenuti: 1 (Limonet).
Il Consiglio approva
Oggetto n. 8821 in data 3 ottobre 1992:
Approvazione
di perizia suppletiva e di nuovi prezzi per i lavori di costruzione
del I° lotto dell'impianto di irrigazione a pioggia computerizzato
nel Comune di Gignod. Approvazione ed impegno di spesa.
Presidente
Su questo punto ci è pervenuta stamani,
inviataci dal Presidente della Giunta, una copia della lettera del
Presidente della commissione di coordinamento, dove chiede alcune
delucidazioni.
Ha chiesto di parlare il Consigliere Riccarand, ne ha
facoltà.
Riccarand (VA)
Il Gruppo Verde Alternativo si era già
astenuto in commissione su questa deliberazione, perché non avevamo
capito per quale motivo era stato ritenuto necessario questo tipo
di variante al progetto iniziale. Adesso il Presidente del
Consiglio dice che c'è una richiesta di chiarimenti anche da parte
della commissione di coordinamento, credo che sarebbe opportuno
averne una copia e rinviare la discussione di questa deliberazione
anche dopo aver potuto prendere atto della risposta che la Giunta
intende dare a questa richiesta di chiarimenti.
Presidente
Ha chiesto di parlare il Consigliere
Lanièce, ne ha facoltà.
Lanièce (DC)
Se viene ritirata non ci sono problemi.
Siamo a conoscenza che alcuni lavori non sono stati eseguiti come
dovevano essere eseguiti, e si vuole portare avanti una perizia
suppletiva senza ricorrere al risanamento di quelle opere non
eseguite a regola d'arte. In questo caso ci asterremo dalla
votazione.
Presidente
Intanto abbiamo dato disposizioni per
trasmettere le richieste di chiarimento del Presidente della
commissione di coordinamento, la Giunta ritira questo oggetto e lo
rinvia al prossimo Consiglio.
Oggetto n. 8853 in data 3 ottobre 1992:
Approvazione
di interventi ad Aosta e a Roisan relativi all'insediamento e la
cura del verde pubblico e per la gestione delle aree e dei percorsi
attrezzati (legge regionale 10 agosto 1987, n. 65, e successive
modifiche ed integrazioni). Approvazione ed impegno di
spesa.
Presidente
Ha chiesto di parlare il Consigliere Bondaz,
ne ha facoltà.
Bondaz (DC)
Premetto che voteremo questa delibera,
però mi è venuto in mente che più volte si è parlato in questo
Consiglio, e anche al di fuori, delle carenze economiche e
finanziarie di questa Amministrazione. Queste poche delibere che
abbiamo assunto per il verde, e che sicuramente sono un dato
positivo, denotano che non è poi così vero quello che si sostiene
in giro, anche da parte di qualche assessore che rinvia delle
delibere di pagamento con la scusa che mancano i finanziamenti,
oppure perché i finanziamenti non sono stati fatti in modo
regolare, oppure perché le convenzioni dovevano essere fatte in
un'altra maniera.
Colgo l'occasione per dire che se un'Amministrazione ha la
possibilità di spendere in poco tempo più di un miliardo per opere
che riguardano il verde, che pure è importante, non credo che vi
siano queste difficoltà di ordine finanziario da parte
dell'Amministrazione regionale, altrimenti sarebbero state le prime
cose che sarebbero state tagliate per cercare di trovare i soldi da
un'altra parte. Così come ha fatto l'Assessore alla sanità, che ha
detto di aver dovuto revocare la risonanza magnetica (che era
sicuramente una cosa che serviva alla collettività) perché non
c'erano i soldi per arrivare alla fine dell'anno.
Presidente
Pongo in votazione la ratifica della
deliberazione in oggetto:
Esito della votazione
Presenti: 32
Votanti: 32
Favorevoli: 31
Contrari: 1
Il Consiglio approva
Oggetto n. 8987 in data 5 ottobre 1992:
Dipendente
regionale Arch. Renato Perinetti. Autorizzazione alla firma degli
atti di competenza del Soprintendente per i beni culturali
dell'Assessorato del Turismo, Sport e Beni Culturali.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Sull'argomento avevo presentato già da
un po' di tempo una interrogazione con risposta scritta, di cui non
ho ancora avuto una risposta, quindi pongo nuovamente i problemi
che avevo posto in quella interrogazione all'Assessore e alla
Giunta.
La legge regionale 16 settembre 1986, n. 54, all'articolo 4,
quando parla di incarichi di reggenza, stabilisce in modo
categorico che gli incarichi di reggenza possono essere conferiti
solo per tempo limitato e comunque per un periodo massimo non
superiore a 12 mesi, al termine del quale l'incarico non può essere
rinnovato. Il comma 2 dice che contestualmente al conferimento
dell'incarico, gli organi regionali competenti provvedono a bandire
il relativo concorso, eccetera.
I 12 mesi sono scaduti alla fine di settembre 1992, non si può
provvedere alla reiterazione dell'incarico, però si escogita un
sistema un po' strano, che è quello della delega all'architetto in
questione a firmare gli atti di competenza. Il che equivale
comunque a svolgere le funzioni di sovrintendente, cosa che è in
sostanza in contrasto con le norme di legge.
Questo tipo di deliberazione, a mio avviso, si pone in contrasto
sostanziale con quello che prevede la normativa regionale in tale
materia, che viene di fatto vanificata, perché il significato è
molto chiaro ed è quello di non creare una situazione
cristallizzata e costringere l'Amministrazione a ricorrere a questi
incarichi di reggenza solo per dei tempi molto limitati e comunque
strettamente necessari all'espletamento di un concorso.
Adesso qui cosa succede? In questo caso - ma non solo in questo
caso, ho presente altre situazioni analoghe che stanno maturando e
arriveremo alla stessa situazione - scadrà il tempo dell'incarico
di reggenza e non saranno stati espletati i concorsi; alcuni
consigli fa il Presidente della Giunta ha ritirato un bando di
concorso relativo ad un posto di dirigente agli archivi storici,
questo incarico sta per scadere a fine anno o a fine gennaio, però
ormai i tempi per l'espletamento del bando sono tali che non potrà
essere fatto il concorso prima che scada l'incarico di
reggenza.
Cosa farete? Ricorrete ad una proroga all'incarico? Stessa cosa
dicasi per quanto riguarda l'incarico alla Sovraintendenza, alla
pubblica istruzione.
Quando la legge dice contestualmente, intende dire proprio
contestualmente, per cui, quando si dà l'incarico di reggenza,
subito dopo o contemporaneamente si fa una deliberazione di Giunta
con cui si approvano i contenuti del bando di concorso. Invece qui
non succede questo.
Lo dico molto chiaramente: ci sono dei giochi intorno a questi
posti che sono piuttosto preoccupanti. In questo caso è scaduto,
qui fra l'altro non si capisce per quale motivo viene data la
delega alla firma alla stessa persona; capirei se non ci fosse
nessun'altra persona in Amministrazione che può svolgere questa
funzione, ma ci sono altre persone che possono svolgere questa
funzione. E allora perché viene scelta questa forma di prosecuzione
dell'incarico di reggenza, in contrasto con quello che dice
l'articolo 4 della legge?
Vorrei avere alcuni chiarimenti per capire come intende
orientarsi e comportarsi la Giunta, perché questo non è un caso
isolato ma si ripeterà fra alcuni mesi per altre situazioni
analoghe.
Presidente
Ha chiesto di parlare l'Assessore al
Turismo, Sport e Beni Culturali Voyat, ne ha facoltà.
Voyat (UV)
Vorrei precisare che non ho visto
l'interrogazione con risposta scritta, di cui mi parlava il
Consigliere Riccarand, verificherò con gli uffici della Presidenza
del Consiglio se per caso è stata inviata.
Per quanto riguarda la delega alla firma, anziché dare un altro
incarico abbiamo preferito questa forma perché domani ci sarà la
riunione preliminare della commissione per fissare la data del
concorso, che, compatibilmente con le possibilità degli altri
colleghi che fanno parte di questa commissione, vorremmo fissare
entro i primi di dicembre.
Quindi anziché dare un incarico ad un'altra persona per soli due
mesi, abbiamo ritenuto più giusto incaricare questa persona non con
incarico retribuito ma con delega alla firma degli atti per questi
due mesi. Solo per il tempo limitato, quindi, che passa dalla fine
del mese di settembre alla volontà di fare il concorso, tant'è vero
che domani ci sarà la riunione preliminare per l'espletamento del
concorso.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non condivido assolutamente
l'impostazione che l'Assessore ha dato alla sua risposta. Il fatto
che siano quindici giorni, due mesi o sei mesi non cambia la
sostanza, la legge è molto chiara e dice che l'incarico non può
essere reiterato.
Ora, diciamo che già la scelta di questo incarico aveva
suscitato delle reazioni perché c'erano dei dipendenti
dell'Amministrazione che ritenevano di avere i titoli (anzi magari
più titoli) per avere questo incarico di reggenza; è una scelta
discrezionale che ha fatto la Giunta regionale, può essere
contestabile, comunque l'ha fatta. Dopo di che, visto che è finito
l'incarico ed è scaduto l'anno, invece che affidare un nuovo
incarico per il tempo che sarà necessario, si preferisce andare
avanti come se niente fosse, quando c'è una norma di legge ben
precisa.
Credo che questo non sia corretto, perché come adesso succede
per due mesi, poi domani succederà per tre mesi, eccetera Cioè sono
questi escamotage che sicuramente non depongono a favore della
trasparenza e della correttezza della pubblica amministrazione, che
dovrebbe essere un bene rispetto al quale anche una serie di
discorsi di opportunità dovrebbero mettersi da parte.
Non c'era sicuramente un problema di impossibilità, di carenza
di disponibilità e di competenza, c'era un'ampia facoltà di
presenza di persone che potevano svolgere queste funzioni, fosse
anche per due mesi o per tre mesi. Non condivido assolutamente
l'impostazione di questa deliberazione, quindi voterò contro.
Presidente
Pongo in votazione per scrutinio segreto la
ratifica della deliberazione in oggetto:
Votazione per scrutinio segreto
Esito della votazione
Presenti: 32
Votanti: 32
Favorevoli: 26
Contrari: 6
Il Consiglio approva
Oggetto n. 8988 in data 5 ottobre 1992:
Dipendente
regionale sig. Luigi Martin. Conferimento dell'incarico della
reggenza del posto di dirigente del sistema bibliotecario regionale
dell'Assesso-rato della Pubblica Istruzione.
Presidente
Ha chiesto di parlare il Vicepresidente
Trione, ne ha facoltà.
Trione (DC)
Il nostro Gruppo si asterrà su questa
delibera per questo motivo. Il servizio culturale, che è curato
adesso dal dott. Martin, ha un organico di 46 posti già in questo
momento assegnati, di cui 10 vacanti ma, aggiungo, 10 straordinari,
per cui il conto pareggia sempre sui 46.
Il servizio bibliotecario regionale conta invece su un organico
di 58 posti, quindi, soltanto ragionando sui numeri, mi pare che
l'impresa si presenti subito molto complicata da gestire.
A questo aggiungiamo che i due servizi messi insieme sono
dislocati su aree geografiche abbastanza lontane fra di loro: la
segreteria, servizio attività culturali e servizio animazione
mostre è in Piazza Deffeyes, l'ufficio regionale per la linguistica
è in via Grand-Eivya, la biblioteca regionale è in via Ollietti, il
servizio biblioteche è in via Saint-Martin de Corléans, il servizio
biblioteche comprensoriali a Morgex, Châtillon, Verrès e
Donnas.
Se poi teniamo conto che deve essere applicata la nuova
normativa sulle biblioteche, credo che questo rappresenti un
impegno ulteriore per chi deve assumere questo incarico.
Nessuno vuol mettere in dubbio le capacità del dott. Martin,
però credo proprio che vada pensata in maniera diversa la soluzione
e soprattutto che in tempi particolarmente brevi, direi
immediatamente, occorra provvedere al concorso per andare a
definire il posto di titolare. Ci asterremo, pertanto, su questa
delibera.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
Legittimamente la Giunta ha incaricato
il dirigente dei servizi culturali anche della reggenza del sistema
bibliotecario regionale; c'è differenza fra la legittimità di un
atto e la opportunità di un atto. Per votare l'atto in questione
chiederei all'Assessore alla Pubblica Istruzione quali sono le
motivazioni di politica gestionale del personale che hanno fatto
propendere per l'incarico all'attuale dirigente dei servizi
culturali, prendendo buona nota delle considerazioni che ha fatto
colui che mi ha preceduto, cioè sovraccarico, tenendo anche in
considerazione che il sistema bibliotecario regionale è stato
gestito dal dirigente, al quale poteva essere affidato l'incarico,
direi quasi dalla sua nascita, con una serie di impegni e
professionalità dimostrate ampiamente.
Chiederei all'Assessore di potermi indicare le motivazioni che
hanno portato la Giunta a fare questo risparmio di soldi, perché
l'unica nota politica contenuta nella deliberazione è:
"Preso
atto che il presente provvedimento non comporta oneri aggiuntivi a
carico dell'Amministrazione".
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Anche in questo caso, come già nel caso
della deliberazione precedente, trovo scritto:
"Ritenuto di
conferire il predetto incarico di reggenza al sig. eccetera in
attesa di bandire ed espletare il relativo concorso"
. Se è in
attesa di espletare è giusto, ma se è in attesa di bandire non è
giusto, perché è in contrasto con la legge, che - ripeto - parla di
contestualità. Contestualità non vuol dire che prima si dà
l'incarico e mesi dopo si bandisce il concorso, ma vuol dire che
contestualmente nella stessa riunione di Giunta si approva
l'incarico di reggenza e si approva il bando di concorso. Questo
non avviene e poi crea tutta una serie di situazioni
confuse.
Quindi esprimo tutte le mie perplessità rispetto alla
impostazione di questa deliberazione e al modo con cui procede la
Giunta regionale rispetto a questi incarichi di reggenza.
Presidente
Ha chiesto di parlare l'Assessore alla
Pubblica Istruzione Faval, ne ha facoltà.
Faval (UV)
Pour venir aux remarques de M. Riccarand, je
dois quand-même souligner qu'il s'agit d'une situation un peu
différente par rapport à celle dont on a parlé tout à l'heure. En
effet, ici il s'agit du nouveau Service qui a été créé par la loi
régionale que nous avons votée au printemps dernier.
En attendant - pour répondre aussi à M. Rusci - que l'on puisse
faire le concours - et je voudrais rappeler en même temps que,
comme tous les conseillers savent très bien, l'organigramme de
l'Administration régionale vient d'être approuvé et donc toute une
série de concours doivent être effectués - et puisque ce travail
avait été auparavant géré directement par M. Martin et par les
fonctionnaires qui travaillent au Service des bibliothèques, j'ai
cru utile, honnête et correct de demander à M. Martin de continuer
à s'intéresser au secteur des bibliothèques jusqu'au moment où il y
aura le concours.
Presidente
Ha chiesto di parlare il Consigliere Bondaz,
ne ha facoltà.
Bondaz (DC)
L'Assessore può darci contezza se il sig.
Martin accetta l'incarico? Chiedo. Vorrei che fosse messo agli
atti.
Presidente
L'Assessore ha risposto di sì.
Ha chiesto di parlare il Consigliere Rusci, ne ha facoltà.
Rusci (PRI)
Udita la risposta dell'Assessore, dichiaro
che mi asterrò sull'atto in questione.
Presidente
Pongo in votazione a scrutinio segreto la
ratifica della deliberazione in oggetto.
Esito della votazione
Presenti: 31
Votanti: 22
Favorevoli: 17
Contrari: 5
Astenuti: 9 (Beneforti, Bondaz, Chiofalo, Lanièce, Limonet,
Riccarand, Ricco, Rusci e Trione).
Il Consiglio approva
Oggetto n. 9013 in data 9 ottobre 1992:
Concessione e
liquidazione di un contributo straordinario di lire 28.000.000 al
Comune di Aosta per la gestione della refezione per la scuola
materna nell'anno scolastico 1991/1992.
Presidente
Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 30
Il Consiglio approva all'unanimità
Oggetto n. 9241 in data 16 ottobre 1992: Concessione di un
contributo di lire 7.500.000 alla Cooperativa "La Filigrana" quale
concorso di spese per la realizzazione di una mostra sul restauro.
Approvazione ed impegno di spesa.
Presidente
Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 30
Il Consiglio approva all'unanimità
Oggetto n. 9472 in data 16 ottobre 1992:
Prosecuzione,
in economia mediante contratto di cottimo fiduciario con la ditta
Silt Costruzioni s.r.l. di Aosta dei lavori di scavo archeologico a
carattere di urgenza nell'area dell'ex Albergo Alpino sito in Via
Festaz - Aosta - prima di procedere ai lavori di ristrutturazione.
Approvazione ed impegno di spesa.
Presidente
Pongo in votazione la ratifica della
deliberazione in oggetto.
Esito della votazione
Presenti: 30
Votanti: 27
Favorevoli: 27
Astenuti: 3 (Aloisi, Milanesio e Pascale).
Il Consiglio approva
