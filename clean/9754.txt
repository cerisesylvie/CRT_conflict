Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 875 del 22 novembre 1989 - Resoconto
OGGETTO N. 875/IX - Verifiche sulla validità del progetto di
realizzazione di uno stabilimento in Morgex per imbottigliare e
commercializzare le acque minerali captate in Frazione Dolonne di
Courmayeur (Approvazione di mozione).
Presidente - Do lettura della mozione presentata dal Consigliere
Riccarand:
M 0 Z I 0 N E
Più passa il tempo, più si raccolgono informazioni e più
crescono i dubbi e le preoccupazioni sulla validità del progetto di
stabilimento delle acque minerali a Morgex.
Il progetto di nuovo insediamento, avviato con la deliberazione
della Giunta n. 3767 del 22 aprile 1988, ha fatto finora pochi
passi avanti e non sono state finora chiarite diverse importanti
questioni, in particolare per quanto riguarda le autorizzazioni
necessarie a mettere in vendita le acque minerali che verrebbero
captate nella fra-zione di Dolonne a Courmayeur e imbottigliate e
commercializzate nello stabilimento di Morgex.
Nell'incontro fra gli abitanti di Dolonne e i rappresentanti
della Giunta regionale, svoltosi a Courmayeur lo scorso 16 ottobre,
sono emersi nuovi, preoccupanti elementi. In tale sede gli abitanti
di Dolonne e anche persone che, in passato, si sono occupate in
prima persona dello sfruttamento delle acque minerali della
"Vittoria" hanno fatto presente che: 1) le acque della sorgente "La
Vittoria" sono scarse e hanno caratteristiche tali da non poter
avere una buona diffusione come acque da tavola, si tratterebbe di
acque utilizzabili solo per brevi periodi in funzione curativa;
acqua che, fra l'altro, la-scerebbe sul fondo della bottiglia
significativi depositi; 2) le acque del "Deset" su cui, per conto
della Regione, sono stati recentemente installati contatori,
sarebbero totalmente inadatte all'alimentazione umana e sarebbero
sempre e solo state utilizzate per l'irrigazione e per i lavatoi di
Dolonne.
Agli interrogativi già emersi in passato (da chi è composta la
Società "Sorgenti Monte Bianco S.p.A."? Qual è il piano produttivo?
Ci sono le autorizzazioni?) se ne aggiungono di nuovi e ancora più
preoccupanti e rendono urgente un chiarimento su tutti gli aspetti
dell'operazione.
Tutto ciò premesso, il Consiglio regionale della Valle
d'Aosta
delibera
di impegnare la Giunta regionale:
1) a fornire a tutti i capigruppo del Consiglio regionale la
seguente documentazione:
a) copia dell'atto costitutivo della Società "Sorgenti Monte
Bianco S.p.A." e dei documenti comprovanti l'attuale composizione
azionaria della Società;
b) copia del Piano produttivo e finanziario della Società
"Sorgenti Monte Bianco S.p.A.";
c) copia degli studi e delle perizie che sono state fatte sulla
quantità, sulla qualità e sulle caratteristiche delle acque che si
intendono utilizzare per lo stabilimento di Morgex;
d) copia dei provvedimenti con cui la Società "Sorgenti Monte
Bianco S.p.A." è autorizzata a imbottigliare e mettere in vendita
le acque minerali della Sorgente "La Vittoria" e delle altre
sorgenti;
e) copia dello studio sulle conseguenze sulla qualità delle
acque del trasporto dell'acqua minerale da Courmayeur a Morgex;
f) copia dello studio del Prof. Massimo Civita sulle
caratteristiche idrologiche dell'area di Dolonne;
2) a convocare entro quindici giorni una riunione della
competente Commissione consiliare, allargata a tutti i Capigruppo,
e con la partecipazione degli Assessori all'Industria, alla Sanità
e ai Lavori Pubblici, per illustrare le caratteristiche del
progetto, i problemi autorizzativi, i problemi di adduzione delle
acque e di costruzione dello stabilimento.
Presidente
- Ha chiesto di illustrare la mozione il
Consigliere Riccarand, ne ha facoltà.
Riccarand (NS)
- Il nostro Gruppo aveva già nella
primavera del 1989, più volte cercato di avere degli elementi di
chiarimento sul progetto acque minerali a Morgex attraverso una
serie di interrogazioni. Le risposte che sono arrivate non solo non
hanno chiarito la situazione, ma anzi hanno reso ancora più
evidenti i dubbi e le preoccupazioni sulla validità di questo
progetto.
La constatazione che facciamo è che è passato un anno e mezzo
dal momento in cui era stato dichiarato l'avvio di questo progetto
ed era stata fatta una deliberazione di Giunta nell'aprile 1988,
con anche delle dichiarazioni da parte della società Sorgenti Monte
Bianco, che prefiguravano una rapida realizzazione del progetto.
Qui c'è un comunicato stampa dell'aprile 1988 della società
Sorgenti Monte Bianco in cui si dice che è prevista una captazione
annua di 400 milioni di litri a partire dalla fine del 1989, quando
cioè saranno ultimate le opere di rilevazione dell'acqua e
l'installazione dei macchinari e delle attrezzature. Siamo arrivati
alla fine del 1989 e non solo non ci sono le attrezzature, i
macchinari, le condutture e lo stabilimento, ma non abbiamo
elementi di chiarezza neppure per quanto riguarda le
autorizzazioni, per quanto riguarda il progetto, per quanto
riguarda la qualità e la quantità delle acque che dovrebbero essere
captate nella frazione di Dolonne a Courmayeur, imbottigliate nello
stabilimento di Morgex e commercializzate.
Un ulteriore elemento è emerso nell'assemblea che si è svolta a
Courmayeur lo scorso 16 ottobre sulla questione della variante
Dolonne del progetto di autostrada. In quella occasione numerosi
abitanti della frazione di Dolonne, e fra essi anche alcune persone
che si erano occupate in passato della gestione delle acque
minerali della sorgente La Vittoria, hanno fatto presente alcuni
elementi preoccupanti. In primo luogo, hanno detto che le acque
della sorgente La Vittoria sarebbero di quantità limitata ed
avrebbero caratteristiche tali da non poter essere utilizzate in
modo esteso come acqua da tavola, cioè sarebbero prevalentemente
acque di tipo curativo, che potrebbero essere utilizzate in certi
periodi, ma non come acqua da tavola di uso quotidiano. Inoltre
sarebbero acque che lascerebbero dei significativi depositi e
quindi avrebbero delle controindicazioni rispetto ad un uso
generalizzato.
Inoltre, altre acque che si trovano appena a monte della
sorgente La Vittoria, le cosiddette acque del Deset, su cui
l'Amministrazione regionale nella scorsa estate ha fatto mettere
dei contatori, sono state definite dagli abitanti di Dolonne
totalmente inadatte alla alimentazione. Si tratta di acque che gli
abitanti di Dolonne hanno affermato non aver mai utilizzato neppure
per l'alimentazione del bestiame, ma solo per l'irrigazione.
Questi sono ulteriori elementi interrogativi che si aggiungono a
quelli che già erano emersi in passato, se cioè ci sono le
autorizzazioni, se portare le acque da Dolonne a Morgex non fa
perdere le qualità di queste acque, quali possibilità ci sono di
commercializzare questo nuovo prodotto, da chi è costituita questa
società Sorgenti Monte Bianco, qual è il piano produttivo di questa
società, quanto ci costerà realizzare questo stabilimento. Sono
tutti punti interrogativi su cui non abbiamo mai avuto delle
risposte.
Avevo detto in Consiglio di essere stato anche in tribunale a
cercare di vedere nell'elenco delle ditte se esiste questa società
Sorgenti Monte Bianco. La società non esiste; l'unica società che
esiste è la società Sorgenti Monte Bianco - Terme di Courmayeur
S.p.A., che è una vecchissima società degli anni '60, che però ha
una ragione sociale diversa, che non è sicuramente una società che
è stata creata nel 1988, e mi piacerebbe sapere in che rapporto sta
questa società Sorgenti Monte Bianco - Terme di Courmayeur rispetto
a quella che è sempre stata propagandata come società Sorgenti
Monte Bianco S.p.A., che però non esiste registrata da nessuna
parte.
Quindi gli elementi di questa mozione sono finalizzati intanto
ad avere una documentazione che sia finalmente esauriente, ampia e
chiarificatrice su questa vicenda, in secondo luogo di avere in
sede di Commissione una serie di ulteriori elementi
conoscitivi.
Ripeto che la richiesta che viene fatta con questa mozione è di
avere prima la documentazione completa e poi la discussione in
Commissione, in modo da poter trovare una soluzione ai dubbi che ci
sono e che non possono essere risolti solo attraverso la lettura
della documentazione.
Presidente
- E' aperta la discussione generale.
Ha chiesto di parlare l'Assessore all'Industria, Commercio,
Artigianato e Trasporti Lanivi, ne ha facoltà.
Lanivi (ADP)
) - La maggioranza su questa mozione si
asterrà, ma si asterrà soprattutto per la parte introduttiva alla
mozione, che pare dare un giudizio completamente critico e negativo
sull'operazione.
Per quanto riguarda invece le richieste che la mozione stessa
pone, l'atteggiamento del Governo regionale è positivo, per cui
depositeremo la documentazione richiesta presso la Presidenza del
Consiglio, perchè è alquanto voluminosa, per la consultazione da
parte dei Consiglieri interessati.
Verrà inoltre riunita in tempi relativamente rapidi la
Commissione allargata ai Capigruppo, alla presenza degli Assessori
interessati, che giustamente il presentatore della mozione
individua nei tre Assessorati all'Industria, alla Sanità ed ai
Lavori Pubblici. In quella occasione riterrei opportuno far
partecipare anche i responsabili della società stessa, cioè il
Presidente e l'Amministratore delegato, qualora la Commissione
ritenesse opportuna questa presenza.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- In effetti in assenza della
documentazione può diventare anche incauto dare un giudizio più o
meno positivo o negativo sulla realtà della società Sorgenti del
Monte Bianco.
A me pare che sia opportuno che il Consiglio voti qualcosa, per
cui propongo al Consigliere Riccarand di togliere tutte le
premesse. Sarà una mozione un po' strana senza premesse, però è un
impegno da parte del Consiglio.
Siccome l'Assessore ha detto che era d'accordo sulla mozione
tranne che sulle premesse, togliamo le premesse e votiamo la
mozione.
Presidente
- Ha chiesto di parlare il Consigliere
Riccarand, ne ha facoltà.
Riccarand (NS)
- Sono d'accordo con la proposta del
Consigliere Mafrica di togliere le premesse, perchè quello che
conta è la parte deliberativa, ed a modificare il primo punto della
parte deliberativa, dove si dice
"a fornire a tutti i Capigruppo
del Consiglio regionale ..."
, in questo senso: "a mettere a
disposizione del Consiglio regionale la seguente
documentazione".
Presidente
- Pongo in votazione la mozione nel testo così
emendato:
Il Consiglio regionale della Valle d'Aosta
delibera
di impegnare la Giunta regionale:
1) a mettere a disposizione del Consiglio regionale la seguente
documentazione:
a) copia dell'atto costitutivo della Società "Sorgenti Monte
Bianco S.p.A." e dei documenti comprovanti l'attuale composizione
azionaria della Società;
b) copia del Piano produttivo e finanziario della Società
"Sorgenti Monte Bianco S.p.A.";
c) copia degli studi e delle perizie che sono state fatte sulla
quantità, sulla qualità e sulle caratteristiche delle acque che si
intendono utilizzare per lo stabilimento di Morgex;
d) copia dei provvedimenti con cui la Società "Sorgenti Monte
Bianco S.p.A." è autorizzata a imbottigliare e mettere in vendita
le acque minerali della Sorgente "La Vittoria" e delle altre
sorgenti;
e) copia dello studio sulle conseguenze sulla qualità delle
acque del trasporto dell'acqua minerale da Courmayeur a Morgex;
f) copia dello studio del Prof. Massimo Civita sulle
caratteristiche idrologiche dell'area di Dolonne;
2) a convocare entro quindici giorni una riunione della
competente Commissione consiliare, allargata a tutti i Capigruppo,
e con la partecipazione degli Assessori all'Industria, alla Sanità
e ai Lavori Pubblici, per illustrare le caratteristiche del
progetto, i problemi autorizzativi, i problemi di adduzione delle
acque e di costruzione dello stabilimento.
Esito della votazione:
Presenti, votanti e favorevoli: 28
Il Consiglio approva all'unanimità.
***
