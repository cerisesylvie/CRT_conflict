Classificazione
ASSISTENZA SOCIALE
Invalidi civili
LAVORO
Infortunistica - Previdenza - Tutela della salute



Oggetto del Consiglio n. 2612 del 4 aprile 2007 - Resoconto
OGGETTO N. 2612/XII - Accesso dei lavoratori ex Cogne ai
benefici della legge sull'amianto. (Interpellanza)
Interpellanza
Appreso che gran parte delle motivazioni adottate per
escludere molti lavoratori della Cogne Acciai Speciali dai
"benefici" previsti dalla Legge: n. 257 del 27 marzo '92 "Norme
relative alla cessazione dell'impiego dell'amianto" sono dovute
alla perdita di documentazione;
Constatato che, a seguito dell'interrogazione n. 67 del 7
marzo u.s. a firma Bortot e Squarzino, l'Assessore La Torre
allegava una comunicazione scritta dell'Inail datata 20 settembre
2006 nella quale tra l'altro si afferma: "In coerenza con quanto
già convenuto nei precedenti incontri dell'ultimo anno, è stata
unanimemente esclusa la possibilità di pervenire a nuove indagini
tecniche per i reparti a suo tempo esclusi dal riconoscimento, non
essendo presente agli atti alcun nuovo documento e non emergendo
alcuna nuova considerazione".
Vista la delibera n. 398 del 23 febbraio u.s., con la quale
viene incaricata la società "Vallée d'Aoste Structure" per gestire,
censire, catalogare, riordinare e inventariare l'archivio storico
dell'ex Società Nazionale Cogne;
Esaminate innumerevoli interpellanze, interrogazioni, mozioni
su questo argomento presentate in questi anni in Consiglio
regionale;
Verificato che la mancanza della documentazione smarrita è
sostituibile con le testimonianze dei lavoratori presenti in quei
luoghi di lavoro nei decenni trascorsi e, in parte, rintracciabile
nella documentazione in possesso dell'USL o delle strutture
sanitarie precedenti che sono intervenute a vario titolo
all'interno dello stabilimento in questi decenni;
i sottoscritti Consiglieri regionali
Interpellano
il Governo regionale e in particolare l'Assessore competente
per sapere se intende operare:
1) affinché l'organo tecnico dell'Inail, alla luce delle
testimonianze dei lavoratori in sostituzione della documentazione
persa non per loro responsabilità, riveda i pareri negativi
rilasciati sinora per i reparti esclusi a suo tempo;
2) affinché gli addetti incaricati alla sistemazione
dell'archivio storico della ex "Società Nazionale Cogne" operino in
primo luogo alla ricerca di documentazione inerente l'utilizzazione
diretta o indiretta di amianto;
3) affinché la stessa ricerca, con gli stessi criteri, venga
effettuata sulla documentazione in possesso dell'USL (o di
strutture ad essa precedenti) per quanto riguarda gli interventi
effettuati all'interno dello stabilimento siderurgico di Aosta in
questi ultimi decenni a partire dal 1970.
F.to: Bortot - Squarzino Secondina
Presidente
- La parola al Consigliere Bortot.
Bortot (Arc-VA)
- Non so se farla lunga o breve, però
l'argomento è molto serio, perché c'è un gruppo di lavoratori che
hanno diritto ai benefici sulla legge sull'amianto, anche perché
sono stati per decenni soggetti a questo materiale cancerogeno. In
Consiglio sono state fatte da molti colleghi tante iniziative, che
non hanno per ora portato ai benefici necessari a favore di tali
lavoratori. Vi risparmio come la "questione amianto" è stata
gestita all'interno della "Cogne", perché ce ne sarebbe per tutti,
per la "Cogne" soprattutto, per l'INAIL, per le organizzazioni
sindacali, ma non servono le polemiche in questo momento; serve
invece una posizione forte e decisa del Consiglio nei confronti
della "Cogne", dell'INAIL e della "Fintecnica", perché la
"Nazionale Cogne" - e abbiamo sentito stamani il problema
dell'inquinamento delle acque - non è intoccabile! La "Cogne" non
si può permettere di usare la legge sull'amianto per mandare in
pensione solo i lavoratori che non le interessano più, mentre gli
operai specializzati che producono altro valore aggiunto devono
restare in azienda, è un uso improprio della legge! Si tratta di
capire e prevedere e mettersi d'accordo... intendo, anche se le
domande sono riferite al Governo, che l'intero Consiglio deve
attivarsi su questo argomento; si tratta di un numero non molto
ampio di lavoratori, è una questione di volontà politica. Sono
state perse le documentazioni o la "Fintecnica" non le trova? O le
ha perse? O ha occultato le documentazioni? In una riunione del
settembre scorso è stato detto che non ci sono le condizioni per
aprire questi casi, non credo che la "Cogne", la "Fintecnica" e
INAIL si possano permettere di fare tali dichiarazioni, perché
forse è possibile, accedendo alla documentazione relativa agli
interventi svolti dall'USL o chi per essi nei decenni pregressi -
parlo a partire dal 1970 -, riuscire a ricostruire e ad avere
documentazione scritta, altrimenti bisogna passare a quella verbale
certificata con atti notarili. Su quell'argomento abbiamo fatto
un'interrogazione scritta, dato che la "Cogne" ha degli archivi e
questi archivi sono stati acquisiti dall'Amministrazione regionale,
con una documentazione scritta chiedo che si incarichi qualcuno a
sfogliare tale documentazione, al fine di trovare materiale
documentabile che possa accertare il rischio amianto per questi
lavoratori.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Prima di entrare nel merito
dell'iniziativa, vorrei far notare al collega Bortot che forse deve
aver commesso un errore di scrittura perché, quando cita la
Costituzione italiana, mi viene difficile pensare che nella
Costituzione si dica che è interesse della collettività... e
garantisce cure gratuite agli indigeni... non so chi sono questi
indigeni, glielo faccio notare che non resti agli atti che almeno
venga corretto, altrimenti si pensa che ci sono gli indigeni che
girano per il paese... siamo noi gli indigeni!
L'argomento è importantissimo ed è ricorrente, se non sbaglio, è
stato oggetto di un'interpellanza dei colleghi Bortot e Squarzino e
di un'interrogazione scritta da parte loro, solo per citare le
ultime. L'intervento del Consigliere Bortot che presenta
l'interrogazione si da anche le risposte, ossia ormai l'argomento
lo conosciamo tanto che, ponendo le domande spesso, ci diamo anche
le risposte... il problema della documentazione o quello
dell'atteggiamento in parte elusivo dei soggetti interessati che
dovrebbero dare le risposte... è evidente che la tendenza è quella
di far arenare le domande dei lavoratori facendo mancare una
documentazione che possa sostenere e dare atto alle loro
aspettative. Esistono anche altri motivi di esclusione, ho cercato
di approfondire gli argomenti, infatti la situazione soggettiva di
un lavoratore che non riesce a dimostrare la sua esposizione
all'amianto, perché la documentazione relativa alla sua attività
all'interno dell'azienda non lo collega ai reparti, oppure a
posizioni lavorative a rischio, pur avendo essi lavorato di fatto
in reparti e in posizioni professionali esposte all'amianto... in
questo caso, come si è verificato più volte, individualmente il
lavoratore richiede la revisione della propria situazione portando
a supporto testimonianze relative alla reale attività svolta
all'interno dell'azienda. Si tratta di una realtà più volte
affrontata dall'INAIL e in molti casi risolta favorevolmente per il
singolo lavoratore. Su questo argomento nell'interrogazione
precedente si era detto che pretendevano che le testimonianze
fossero giurate, che vi fosse una serie di ulteriori testimonianze
a controprova di quello che veniva detto... una situazione
diversificata all'interno di uno stesso reparto, per cui, a causa
dell'organizzazione del ciclo di produzione fino all'anno 1992 -
anno in cui è stato vietato l'uso dell'amianto nelle attività
produttive -, vi erano posizioni lavorative potenzialmente esposte
al rischio amianto e posizioni lavorative in cui questa esposizione
non si verificava; di conseguenza, lavoratori di uno stesso reparto
possono trovarsi in condizioni differenti: riconoscimento
dell'esposizione e non riconoscimento dell'esposizione all'amianto.
In questo caso si tratta di una condizione oggettiva legata
all'organizzazione tecnica dell'attività produttiva in quel periodo
e questo è un altro di quei problemi che fa sì che non si riesca ad
avere quella documentazione. È una differenza importante perché dà
origine a problematiche differenti, infatti i casi relativi ad
aspetti soggettivi rispetto al curriculum lavorativo impreciso del
singolo sono affrontati e riesaminati su istanza del singolo
lavoratore, mentre la ricostruzione di reparti e posizioni
lavorative a rischio amianto prima del 1992: la cosiddetta
"indagine tecnica" è a giudizio dell'INAIL, come riportato dalla
nota del 20 settembre 2006, consolidata e definita; anche lì si
vanno a scontrare le posizioni dei singoli con le ricostruzioni
fatte sui reparti da parte dell'INAIL. Da quanto esposto è chiaro
che aver operato nello stesso reparto è una condizione necessaria,
ma non sufficiente per l'eventuale riconoscimento dei benefici
previdenziali... questa è la posizione che emerge dall'INAIL e
dall'azienda.
Procedendo all'esame puntuale dell'interpellanza si precisa
quanto segue: punto n. 1, questo punto richiede un'informazione
differente da quanto evidenziato dal Consigliere nelle premesse
dell'interrogazione scritta che si riferiva a situazioni presenti
nello stesso reparto. La richiesta di un riesame della valutazione
tecnica si scontra con quanto precisato dall'INAIL nella nota più
volte citata, decisamente completa ed esauriente sull'argomento, in
cui si ricorda che la valutazione tecnica è stata oggetto di ben 6
stesure con successivi ampliamenti delle posizioni lavorative
ammesse a riconoscimento e che, per procedere ad un'ulteriore
valutazione, sono necessari nuovi documenti o nuove considerazioni.
Tra l'altro, si sottolinea che il riferimento a documentazione
persa contenuto nel punto n. 1 non è suffragato da elementi precisi
rispetto alle circostanze e al contenuto, se la documentazione
persa era riferita alla situazione dei singoli o
dell'organizzazione tecnica dell'attività produttiva fino al 1992.
Le sto citando le posizioni che impediscono il procedere di queste
cose.
Punto n. 2:
"affinché gli addetti incaricati alla
sistemazione dell'archivio storico..."
, rispetto a questo
argomento occorre precisare che la convenzione con la società
"Vallée d'Aoste Structure" per la realizzazione di interventi
relativi al riordino e inventariazione dell'archivio storico
dell'ex "Società Nazionale Cogne" da parte della Regione Valle
d'Aosta non è ancora stata formalmente stipulata e che previsioni
ottimistiche possono ipotizzare di riuscire a completare entro la
fine del 2007 l'affido ad una società specializzata delle
operazioni di schedatura, riordino e inventariazione dell'archivio
storico. I primi risultati probabilmente potranno essere
disponibili dopo i primi 3 anni di attività. A margine si segnala
che la ricerca effettuata in un archivio non riordinato e molto
vasto può avvenire solamente secondo un principio di casualità e
quindi è difficile ipotizzare entro quanto tempo sarà possibile
reperire della documentazione, ammesso e non concesso che la stessa
esista, con una ricerca non organizzata e sistematica. In realtà,
abbiamo in mano un archivio totalmente disastrato, era l'archivio,
ormai è diventato un contenitore di carte che vanno tutte
ricatalogate e cronologicamente riordinate e anche lì stiamo
incaricando "Vallée d'Aoste Structure", ma capite che è un lavoro
importante.
Punto n. 3:
"affinché la stessa ricerca, con gli stessi
criteri, venga effettuata sulla documentazione in possesso
dell'USL..."
, premesso che esiste una prima difficoltà ad
individuare e collegare criteri indicati al punto n. 2 con gli
eventuali criteri del punto n. 3, si evidenzia una prima
perplessità rispetto alle possibilità da parte della Regione Valle
d'Aosta, al di là della collaborazione istituzionale, di disporre
l'effettuazione di ricerche specifiche presso gli archivi di altre
amministrazioni pubbliche, in particolare il Ministero del lavoro
competente fino ai primi anni '80 - qui stiamo parlando di fare
ricerche antecedenti agli anni '80, le dico quello che sta
emergendo - in materia di prevenzione e sicurezza sul lavoro, tra
l'altro su attività oggetto di vigilanza e di eventuali rapporti
con l'autorità giudiziaria. Al di là delle perplessità, nel merito
si vuole segnalare i seguenti elementi: fino al 1992, al momento
del riconoscimento della pericolosità dell'amianto come materiale
pericoloso e al divieto del suo utilizzo nei processi produttivi,
con grande probabilità non sono stati effettuati interventi
specifici di vigilanza e prevenzione rispetto all'utilizzo
dell'amianto nelle attività produttive presso lo stabilimento ex
Nazionale "Cogne" di Aosta. Successivamente, a partire dall'anno
2000 il Servizio di prevenzione e sicurezza degli ambienti di
lavoro ha effettuato interventi di prima mappatura rispetto ad
ambienti di lavoro dove erano ancora esistenti situazioni
caratterizzate dalla presenza di amianto e successivamente
verifiche dello stato di attuazione della bonifica e risanamento
dello stabilimento rispetto alla presenza di amianto, in una
situazione differente rispetto alle condizioni richieste dalle
norme in materia di benefici previdenziali a seguito
dell'esposizione all'amianto.
La relazione è molto lunga, ci sono altre pagine, preferirei
dargliela, perché è un "passo" sulle criticità nel dettaglio, ossia
rispetto all'interrogazione precedente, dove abbiamo espresso la
volontà politica che coincide con la sua: quella di dare risposte
ai lavoratori e soddisfazione a chi è rimasto leso nella sua salute
in conseguenza a dei lavori che ha svolto, quindi una volontà
politica che abbiamo manifestato chiaramente, ho voluto perciò
andare ad analizzare nel dettaglio, come ha cercato di fare lei nel
suo intervento, tutta la situazione con le criticità che emergono
rispetto a una serie di problemi. Gliela consegno, anziché leggerla
tutta, questo permette a me e a lei di avere una visione più chiara
della situazione e poi di tornarci sopra per definire una politica
comune del Consiglio per cercare di portare avanti tale
discorso.
Si dà atto che dalle ore 17,20 presiede il Vicepresidente
Lanièce.
Presidente
- La parola al Consigliere Bortot.
Bortot (Arc-VA)
- Vorrei dall'Assessore che non venisse
qui in veste di Direttore dell'INAIL... e neppure dirci che la
"Cogne" non vuole ritrovare la documentazione. Quello che chiediamo
è cosa fa il Consiglio regionale per sbloccare questa situazione,
abbiamo lavoratori che stanno perdendo la dignità, sembra che per
usufruire di un loro diritto debbano andare a chiedere l'elemosina,
dal Presidente della Regione e a tutte le forze politiche tutti
rispondiamo che ci interessiamo, ma la situazione non si sblocca.
Abbiamo una dirigenza INAIL che continua a dire che per loro
l'istruttoria è chiusa, ma l'INAIL non è una struttura che funziona
con i contributi versati dai datori di lavoro e dai lavoratori? Il
benessere creato in questi anni da tali lavoratori... c'è gente che
è dentro da 30 anni, la dignità di queste persone non vale niente?
La "Cogne" è possibile che decida quali sono i reparti a rischio
quando la "CAS" e "Marzorati" non esistevano? Come fa a giudicare
40 o 20 anni fa, come fa a decidere dove si lavorava o si era a
rischio di amianto? Lo decide la "Cogne"? La "Fintecnica" non
riesce a reperire la documentazione? Ma è un problema della
"Fintecnica" e non dei lavoratori, perché alla fine ci saranno
cause alla Magistratura, ma anche iniziative di lotta; allora tutte
le volte bisogna occupare l'INAIL o venire ad occupare
l'Amministrazione regionale affinché si possa risolvere con INAIL e
la "Cogne" un problema che ci riguarda in prima persona, perché
diventa di tipo politico? Sfido chiunque a venirmi a dimostrare che
per decenni dentro la "Cogne" e sul tetto dei capannoni, e nelle
lavorazioni meccaniche, e nella fonderia, e nella fucina, e
nell'acciaieria non si lavorasse con l'amianto o per rifare i
forni, o per la lavorazione, o per le torniture! Presenterò una
risoluzione che impegni il Consiglio, ma non mi sembra giusto che
si debba arrivare a questo punto! Vorrei che si attivasse una
delegazione trasversale, i Capigruppo, ma che si andasse dove è
necessario andare, organizzare un incontro a tutti gli effetti e
non tramite telefonate, perché i "pourparlers" ci sono stati e non
sono stati sufficienti. A lor Signori bisogna far capire che c'è
una volontà politica e non possono venire "a battere cassa"
all'Amministrazione regionale tutte le volte che gli fa comodo e,
quando c'è da risolvere un diritto sancito dalla legge per 70
lavoratori, ognuno si nasconde e non vuole prendersi delle
responsabilità.
Se vanno via operai professionalizzati all'interno della "CAS",
ci sono anche dei giovani professionalizzati che si possono
assumere... questo è il problema per cui la "Cogne" non vuole
riconoscere tale diritto, perché questi operai le fanno comodo,
perché sono operai specializzati che producono ricchezza e
profitto! Per alcuni dipendenti amministrativi che non facevano
comodo, pur non avendo mai visto l'amianto in tutta la loro vita,
la "Cogne" invece ha trovato la documentazione e li ha fatti uscire
e noi come Consiglio non possiamo permettere una cosa del
genere!
