Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 188 del 29 aprile 1981 - Resoconto
OGGETTO N. 188/81 - PROBLEMI CONCERNENTI L'APPLICAZIONE DELLE
NORME DEL REGOLAMENTO SULLA FUNZIONE ISPETTIVA E POLITICA.
Presidente
- Colleghi Consiglieri, prima di passare alla
trattazione dell'oggetto n. 189 vorrei far presente al Consiglio,
riguardo a quanto è stato detto circa il tono e l'ammissibilità
delle interrogazioni, delle interpellanze e delle mozioni, che la
Presidenza e la Segreteria della Presidenza hanno preso in
considerazione questo aspetto e che la Presidenza non ha ritenuto,
per due provvedimenti che erano iscritti all'ordine del giorno, di
sollevare delle obiezioni. Sarebbe stata la prima volta nella
storia di questo Consiglio che una interrogazione, interpellanza o
mozione non veniva accettata per l'applicazione dell'articolo 112
che dice, al 2° comma: "Il Presidente ha facoltà di negare
l'accettazione e la discussione di interrogazioni, interpellanze e
mozioni che siano formulate con frasi ingiuriose o sconvenienti, o
che riguardino materia estranea alla competenza del Consiglio".
Non si è ritenuto di vedere nell'interpellanza del Consigliere
Viberti se non dell'accentuata ironia, e no frasi né ingiuriose né
sconvenienti. Anche per quanto riguarda l'altro argomento, che è
l'oggetto n. 5 - mi dispiace che non ci sia il Consigliere Pedrini
- la Presidenza è stata piuttosto perplessa, in quanto
l'interrogazione - se i Consiglieri hanno avuto la possibilità di
leggerla - si riferisce ad un articolo apparso su "Il Monitore" a
pagina 10, intitolato "Edificio scolastico in rovina". In base alla
lettura di questo articolo l'interrogante si rivolge all'Assessore
alla Pubblica Istruzione per sapere se è al corrente della cosa e
quali provvedimenti intende prendere, implicitamente affermando che
l'Assessore per poter rispondere a questa interrogazione deve
leggere "Il Monitore" e sapere dal "Monitore" di quale Comune e di
quale scuola si tratti, perché l'interrogante non lo precisa.
Ecco, queste due iniziative dei colleghi Consiglieri hanno fatto
discutere prima del loro inserimento all'ordine del giorno. Siccome
il problema è stato ripreso, io vorrei assicurare ai colleghi
Consiglieri che l'Ufficio di Presidenza tiene conto della
dialettica e anche dello scontro politico che ci può essere;
raccomanda nello stesso tempo ai colleghi Consiglieri che formulano
interrogazioni, interpellanze e mozioni di fare in modo che queste
siano il più possibile esatte. L'interrogazione chiede una risposta
su un argomento ben preciso, e non si può pretendere che un
Assessore o chiunque in sede di Consiglio regionale sia chiamato ad
esprimersi su un articolo apparso sul "Monitore" della tal data e
alla tale pagina, così come i colleghi Consiglieri che dovessero
intervenire domani in una discussione generale.
In secondo luogo, per quanto riguarda il tono, che ci sia pure
anche quella sottile ironia o quella non tanto sottile e un po'
pesante ironia che a volte si dente in Consiglio regionale, ma che,
anche per quanto riguarda questo aspetto delle interrogazioni,
delle interpellanze e delle mozioni, il centro dell'attenzione sia
portato invece sulla responsabilità politica che deve essere
l'oggetto. Cioè la responsabilità politica eventualmente del
dibattito e della risposta, così come della interrogazione, e non
tanto, direi, il contorno, che può essere più oggetto eventualmente
di polemica esterna al Consiglio regionale o sulle
pubblicazioni.
Vorrei concludere dicendo che c'est le ton qui fait la chanson,
e siccome vogliamo che il canto e il dibattito siano su un tono il
più possibile elevato, bisogna che i Consiglieri contribuiscano a
mantenerlo elevato anche nel formulare interrogazioni interpellanze
e mozioni.
Chiedo scusa; ho fatto questa precisazione proprio perché su
questi due argomenti in sedi di Presidenza si era discusso se era
possibile accettarli e inoltrarli o chiedere agli interroganti di
volerli modificare.
