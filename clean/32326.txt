Classificazione
ASSISTENZA SOCIALE
FINANZA REGIONALE E LOCALE
Finaosta



Oggetto del Consiglio n. 1101 del 24 marzo 2010 - Resoconto
OGGETTO N. 1101/XIII - Interrogazione: "Approvazione della
convenzione con Finaosta S.p.A. per l'accesso al credito
sociale".
Interrogazione
Vista la L.R. n. 52/2009 inerente gli interventi regionali
per l'accesso al credito sociale;
Considerato che è stato attivato dalla Banca di Credito
Cooperativo valdostana, in collaborazione con la Caritas, il
prestito definito "microcredito";
i sottoscritti Consiglieri regionali
Interrogano
l'Assessore competente affinché illustri:
1) perché, ad oggi, non è ancora stata approvata la
convenzione con Finaosta S.p.A., necessaria alla gestione del Fondo
e quindi mancante dell'autorizzazione a poter stipulare accordi con
istituti di credito;
2) qual è la tempistica pianificata per la sua approvazione,
quella per i successivi adempimenti e quando concretamente i
relativi prestiti potranno essere erogati ai cittadini.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringrazio per questa
interrogazione, che permette di fare il punto sull'iter
dell'applicazione della legge sul credito sociale.
Nella seduta di venerdì scorso la Giunta regionale ha esaminato
- e deciso di sottoporre al Consiglio permanente degli enti locali
per acquisirne il parere - la proposta di deliberazione concernente
l'approvazione della convenzione con Finaosta S.p.A., della nomina
del Comitato tecnico di coordinamento per il credito sociale, di
ulteriori modalità per l'attuazione della legge regionale n.
52/2009, interventi per l'accesso al credito sociale. Detta
proposta di deliberazione approva le disposizioni affidate alla
Giunta regionale ai fini di dare attuazione a quanto stabilito
dalla legge regionale, compresa l'approvazione della convenzione
con Finaosta S.p.A., necessaria alla gestione del fondo.
L'assemblea degli enti locali è programmata il 6 aprile e a seguito
dell'acquisizione del prescritto parere la Giunta regionale potrà
procedere ad approvare le disposizioni necessarie per dare
attuazione a quanto stabilito dalla legge regionale.
Per la tempistica, immediatamente dopo l'approvazione della
citata deliberazione della Giunta regionale, entro comunque il 15
aprile, si procederà alla stipula della convenzione con Finaosta
per la gestione del fondo per l'accesso al credito sociale, si
insedierà il Comitato tecnico per il credito sociale e sarà
approvata la campagna informativa ai cittadini sulle disposizioni
per l'accesso ai programmi di microcredito e al prestito sociale
d'onore. In questo lasso di tempo si predisporranno le condizioni
per avviare un breve modulo informativo in collaborazione con il
Coordinamento Solidarietà Valle d'Aosta (CSV), a beneficio degli
operatori territoriali i quali - ricordo - hanno un ruolo
fondamentale nella buona riuscita del microcredito e sarà
predisposto l'elenco degli enti pubblici e delle associazioni di
volontariato e promozione sociale che si rendono disponibili ad
attuare programmi di microcredito, e a fare impiegare ai cittadini
interessati parte del loro tempo libero in servizi di ricaduta
sociale al fine di restituire il prestito sociale d'onore secondo
questa modalità, unica in Italia. Ed è uno dei motivi per cui
abbiamo in qualche modo aspettato alcune settimane in più, proprio
per definire questo punto importante che non ha altri riferimenti
legislativi nel nostro paese, cioè la possibilità di restituire in
tempo libero sotto forma di ore-lavoro.
La struttura regionale competente inoltre, in collaborazione con
Finaosta S.p.A., il Consiglio permanente degli enti locali e il CSV
(Coordinamento Solidarietà della Valle d'Aosta), sta predisponendo
gli appositi moduli per la presentazione delle domande da parte dei
cittadini. I prestiti potranno quindi essere erogati a breve.
Ricordo che l'attuazione della legge con elementi innovativi di
tale portata nella nostra Regione richiede un importante sforzo di
collaborazione e condivisione fra i numerosi soggetti coinvolti
nella sua applicazione, affinché siano raggiunti i risultati attesi
in termini di rapidità e pertinenza, nel pieno rispetto degli
obblighi di garanzia che l'impiego di denaro pubblico implica.
Tengo infine a comunicare che la Caritas diocesana della Valle
d'Aosta è stata coinvolta in tutto il processo che ha portato
all'approvazione della legge regionale n. 52/2009 e, anche a
seguito della sua approvazione, ha partecipato agli incontri per
l'avvio dell'attuazione della stessa.
Come è noto, è stato avviato un altro progetto di microcredito,
che sicuramente partirà; l'unica cosa... noi non siamo stati
assolutamente coinvolti, informati o comunque invitati alla
presentazione, e questo spiace perché ricordo che la legge era
stata preparata a fine 2008 e quindi abbiamo aspettato un anno per
sentire tutti gli attori che devono partecipare a questo importante
progetto. Spiace semplicemente che lo abbiamo saputo dai
giornali... tutto qui. Grazie.
Président
- La parole au Vice-président Chatrian.
Chatrian (ALPE)
- Grazie, Presidente.
Assessore, le nostre intenzioni erano quelle di conoscere nel
dettaglio,
in primis,
la situazione regionale: a dicembre
questo Consiglio ha approvato la legge n. 52/2009 e, allora, ci si
chiedeva quali erano i tempi e soprattutto i motivi per cui non si
era ancora dato "gambe" ad un progetto interessante e innovativo.
Mi ricordo, che proprio in Consiglio, nel mese di dicembre avevamo
dato un nostro apporto per migliorare quel disegno di legge;
avevamo qualche dubbio legato ad un'eccessiva burocratizzazione, ad
un'eccessiva complicazione, e oggi vorremmo conoscere anche i
tempi.
Lei oggi ci ha detto che il progetto è stato condiviso, si sta
lavorando e che nel prossimo mese si approverà la convenzione.
Bene, non è di questo Governo indubbiamente il pregio di dare delle
risposte immediate, in quanto ci sembra che i tempi siano lenti,
dal momento che questo progetto era stato portato in aula prima
delle vacanze di Natale, proprio per dare delle risposte e
soprattutto perché era una legge necessaria, una legge che doveva
avere una certa rapidità; prendiamo atto che questa rapidità non
c'è!
Dall'altra parte abbiamo presentato questa iniziativa venerdì 12
e non avevamo avuto il piacere di conoscere le lamentele, anzi lo
sconcerto, quasi... dell'Amministrazione regionale per non essere
stata avvisata di un progetto pilota partito da Caritas e BCC
valdostana!
Lei oggi ci dice: siamo a conoscenza che è partito un secondo
progetto... noi siamo a conoscenza che non solo è partito, ma che
ha già liquidato due dossier e sta istruendo 25-30 pratiche! Allora
ci chiediamo: probabilmente la macchina pubblica è più lenta, non
riesce a dare le risposte che in questo caso le associazioni e le
banche possono e danno invece con tempi diversi, e soprattutto, con
risposte diverse. Grazie.
