Classificazione
TRASPORTI E VIABILITÀ
Aeroporti



Oggetto del Consiglio n. 1178 del 12 maggio 2010 - Resoconto
OGGETTO N. 1178/XIII - Interrogazione: "Problematiche
relative alla gestione dell'Aeroporto Corrado Gex".
Interrogazione
La Regione ha annunciato di avere citato in giudizio
attraverso un'azione sociale di responsabilità il Sig. Michele
Costantino, Presidente del Cda dell'Avda, società di gestione
dell'aeroporto "Corrado Gex", di proprietà della Regione al 49%,
per il comportamento tenuto dal Presidente della società
aeroportuale conseguente "alle indebite influenze di Costantino
esercitate sulla società, anche in posizione di amministratore di
fatto, e dei plurimi comportamenti contra legem da lui tenuti, che
hanno impedito una sana gestione della società e turbato il
regolare esercizio delle funzioni di amministrazione della
società", nonché ad un "grave conflitto d'interessi".
Stando a quanto si è appreso, la società Air Vallée, di
proprietà dello stesso Sig. Costantino, sarebbe intanto già migrata
verso più caldi lidi e avrebbe individuato in Rimini il proprio
nuovo scalo di riferimento.
Sarebbero inoltre ancora soltanto in una fase preliminare i
lavori della conferenza di servizio costituita da Regione Valle
d'Aosta, Avda, Enac e Ministero che avrebbe dovuto definire i
parametri per l'assegnazione del collegamento tra Aosta e
Roma.
Quanto sopra premesso, i sottoscritti Consiglieri
regionali
Interrogano
il Presidente della Regione per sapere:
1) in che cosa consistano i comportamenti contestati al
Presidente della Società aeroportuale e quali conseguenze abbiano
comportato per la società e per i rapporti della stessa con la
Regione;
2) chi assicuri oggi concretamente, e con quali garanzie di
buon funzionamento, la gestione dello scalo aostano;
3) quando potrà essere finalmente riattivata la linea di
collegamento aereo Aosta-Roma.
F.to: Louvin - Chatrian
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
"In che
cosa consistano i comportamenti contestati al Presidente della
Società aeroportuale..."
: come sapete, l'AVDA è una società
mista, che è stata costituita, previa procedura ad evidenza
pubblica per l'individuazione del socio privato, per assolvere alla
gestione dello scalo valdostano e con essa è stata sottoscritta
un'apposita convenzione trentennale stipulata nel dicembre 2004. A
partire dal 2009, il Presidente del Consiglio di amministrazione di
questa società, nata appositamente per gestire l'aeroporto, è il
dott. Michele Costantino, il quale precedentemente ricopriva la
carica di Presidente di Air Vallée S.p.a., che è il socio di
maggioranza e nei confronti del quale la Regione, con deliberazione
di Giunta regionale n. 836 del 26 marzo, ha deciso di esercitare
un'azione di responsabilità. Dalla documentazione in possesso della
Regione, sono emerse numerose irregolarità, anche riconducibili ad
una situazione di conflitto o convergenza di interessi, nelle quali
traspare un coinvolgimento del dott. Costantino sia in qualità di
Presidente del CdA di AVDA, sia precedentemente a tale incarico in
qualità di amministratore di fatto. Tra le irregolarità e i plurimi
comportamenti
contra legem
riscontrati che di fatto hanno
impedito il regolare esercizio delle funzioni di amministrazione
della società, con particolare riferimento alla violazione del
dovere di correttezza della gestione societaria e alla violazione
degli obblighi imposti dalla legge agli organi di amministrazione,
si evidenziano in particolare: la partecipazione di Air Vallée
Holding con successiva aggiudicazione in proprio e nell'interesse
della società operativa e controllata Air Vallée S.p.a. e AVDA alla
gara indetta dal Comune dell'Aquila, in data 30 ottobre 2009, per
l'affidamento della gestione provvisoria dell'Aeroporto dei Parchi
della città stessa, senza che di ciò fosse data alcuna
comunicazione nel CdA di AVDA S.p.a..
Il collega Louvin si ricorderà che anche lui in un'interpellanza
mi ha chiesto... e, rispetto a questo, ho dato lettura e ho dato
conto di quanto comunicatoci da AVDA. Dalla documentazione che
abbiamo cercato di acquisire, dopo numerose lettere, dal Comune
dell'Aquila, abbiamo scoperto un coinvolgimento indiretto da parte
di AVDA; quindi, oltre a comportamenti societariamente discutibili,
hanno fornito anche delle informazioni che riteniamo non corrette,
che abbiamo dato al Consiglio regionale. Un altro elemento è la
sottoscrizione in una situazione in conflitto di interesse da parte
del dott. Costantino di un atto ricognitivo fra AVDA e Air Vallée,
con cui AVDA riconosce un debito nei confronti di Air Vallée pari a
3.600.000 di euro, sulla base di un documento approvato in bozza,
quindi senza nessuna autorizzazione alla sottoscrizione dal
Consiglio di amministrazione di AVDA e successivamente modificato,
il quale si fonda su un protocollo d'intesa, approvato con la
deliberazione n. 1499/2008, che è stata revocata l'11 dicembre
2009, mai sottoscritto dalle parti e privo di contenuti
giuridicamente vincolanti. Alla luce della documentazione acquisita
dal Comune dell'Aquila, risultano alcuni impegni di AVDA, società
nata per gestire lo scalo valdostano, ribadisco: se voi andate a
vedere nello statuto di AVDA, è scritto che, qualora non ci sia più
la concessione per gestire l'aeroporto di Aosta, la società si deve
sciogliere. È quindi evidente che questa società è nata per fare
solo quel mestiere e che, ricordo, beneficia oggi di un
corrispettivo annuo di 1.776.000 euro, IVA inclusa, per svolgere
tale funzione nella gestione dell'aeroporto. Questo impegno, che
verosimilmente avrà delle ricadute in termini di spese e di
utilizzo di risorse nell'ambito della gestione dell'Aeroporto dei
Parchi dell'Aquila, non si capisce sulla base di quali
autorizzazioni sia stato preso, chi abbia firmato, dalle nostre
verifiche nessuna comunicazione è stata mai fatta al Consiglio di
amministrazione, quindi riteniamo che questa sia un'azione non
permessa. La sottoscrizione infine dell'atto ricognitivo risulta
pregiudizievole per il patrimonio sociale di AVDA, che si impegna a
pagare a Air Vallée, con una situazione in cui emerge un debito
privo di fondatezza e per corrispondenza un credito nei confronti
della Regione inesistente, con grave danno nei confronti della
società. Appare a tutti come sia perlomeno discutibile che una
società controllata, in contrasto con qualsiasi elementare norma,
vada a sottoscrivere un debito nei confronti della
controllante.
Seconda domanda:
"chi assicuri oggi concretamente, e con
quali garanzie di buon funzionamento, la gestione dello scalo
aostano"
, ricordo a tutti che lo scalo aostano è gestito da
apposita convenzione sottoscritta il 29 dicembre 2004, le garanzie
sono rappresentate dal fatto che le attività aeroportuali sono
sotto il controllo di ENAC, che funge da autorità. Rispetto a
questo, c'è l'autorizzazione al volo, le autorizzazioni ad oggi
pure in presenza di questi problemi non sembrano essere revocate,
pertanto c'è la nostra massima attenzione, ma tali attività sono
sotto il controllo di ENAC, che ad oggi ha dichiarato agibile
l'aeroporto.
"Quando potrà essere finalmente riattivata la linea di
collegamento aereo Aosta-Roma"
: sicuramente questo percorso è
condizionato all'imposizione di oneri di servizio pubblico con la
definizione del corrispettivo. Nell'interrogazione si dice che non
è terminato... no, la conferenza dei servizi, convocata dal
Presidente della Regione previa delega del Ministero, si è svolta
in due sedute: l'11 novembre e il 1° febbraio e si è conclusa
positivamente, c'è un verbale sottoscritto da tutte le parti,
quindi questo è definito. In tale occasione la conferenza di
servizi ha definito tale percorso: 2 coppie di voli nei giorni
feriali e 1 volo andata-ritorno nelle domeniche della stagione
invernale da effettuarsi in specifiche fasce orarie per 4 anni, con
un aeromobile da minimo 30 posti e tariffe non superiori a 120 euro
a tratta, tasse escluse. La Regione, a fronte di questo, come
troverete nel bilancio, ha stanziato su base annua 3.500.000 di
euro, quindi il procedimento definito prevede la seguente
tempistica: la società di gestione dell'aeroporto deve fornire
alcune garanzie di tipo tecnico e certificativo relative
all'agibilità dello scalo e all'operatività della procedura
strumentale, dopodiché, previa deliberazione della Regione che
garantisca la disponibilità dei necessari finanziamenti, che ripeto
ci sono in bilancio, il Ministero emetterà il decreto di
imposizione degli oneri di servizio pubblico, quindi ENAC espleterà
le necessarie procedure ad evidenza pubblica, che prevedono una
notifica alla Commissione europea. L'intero iter, secondo quanto
emerso nel corso della conferenza dei servizi, potrebbe portare
all'individuazione del vettore e all'attivazione del servizio entro
5-6 mesi dalla definizione del tutto. Indicativamente, se la
società dovesse dare le garanzie sul volo radioassistito, potremmo
quindi immaginare che per la fine del 2010 la gara andrà ad
individuare il vettore; vettore che, essendo una gara, non
necessariamente sarà Air Vallée. È una gara e quindi possono
partecipare tutti coloro che hanno le licenze di volo.
Président
- La parole au Conseiller Louvin.
Louvin (ALPE)
-
Eyjafjallajökull
è il nome del
vulcano che ha bloccato i voli per parecchi giorni su tutta
l'Europa, ma a bloccare il traffico aereo valdostano basta il sisma
interno a questa società, con la quale mi pare i rapporti siano
ormai arrivati ad un punto di non ritorno. Noi l'abbiamo disturbata
già otto volte dall'inizio della legislatura, Assessore, per
parlare di aeroporto, evidentemente è uno dei tasti più dolenti,
questo anche per delle scelte non condivise e assolutamente
esorbitanti dell'Amministrazione regionale per quanto riguarda le
sue prospettive.
Limitandoci alla questione dei rapporti con AVDA, con questa
società di cui noi abbiamo il 49 per cento e in cui... abbiamo la
revoca da parte della società del Presidente del collegio
sindacale, di nomina regionale, per cui la Regione ha impugnato il
26 febbraio questa revoca; poi l'AVDA ha chiesto alla Regione di
revocarlo lei stessa e la Regione è andata ad impugnare l'istanza
di AVDA di revocarlo; poi c'è stata qualche settimana dopo l'azione
contro il Presidente del Consiglio di amministrazione di questa
società, il Signor Costantino, che, da quanto lei ci racconta, ha
messo in opera un lavoro "meraviglioso", per cui all'interno del
gruppo fa riconoscere ad alcune società dei crediti - che lei dice
essere inesistenti - rispetto ad altre società, il che si traduce
sostanzialmente nell'accollo alla Regione di quasi il 50 per cento
della somma, con l'apparire di quei 3.500.000 di euro, di cui
abbiamo già avuto modo di parlare in Consiglio, noi le avevamo già
chiesto conto di come mai l'Air Vallée si ritenesse creditrice nei
confronti della Regione, lei ci ha spiegato che questo viene fatto
apparire magicamente in un gioco intrasocietario. Vedo poi ancora
in questi ultimi giorni la Regione che si costituisce al TAR contro
un'impugnativa dell'AVDA per la revoca del protocollo di intesa fra
la Regione e l'AVDA per la gestione dell'aeroporto. Siamo nel bel
mezzo di una guerra fra la Regione e la proprietà di riferimento
dell'Air Vallée Holding, che ci fa chiedere se bisogna continuare
sul terreno della conflittualità giudiziale o sciogliere in un modo
o nell'altro questo autentico ginepraio, perché qui siamo coinvolti
direttamente in una società che ci ha portati lontano. Siamo stati
noi a chiederle conto del perché andasse a gestire questa società
un aeroporto all'Aquila, adesso abbiamo appreso che avrebbe trovato
anche una base operativa a Rimini nell'Aeroporto Fellini... tutta
questa vicenda sta diventando felliniana, decisamente colorita!
Assessore, quanto lei ci ha detto non è veramente rassicurante,
come non lo sono anche le garanzie che possa ripartire la linea di
collegamento nei termini che lei ha indicato; ci sembra alquanto
ottimistico, siamo già a metà dell'anno e non è ancora stata aperta
la procedura di aggiudicazione di questa linea. Quali garanzie
saranno date per il volo radioassistito: questo è un altro tema sul
quale dovremo tornare, perché se ne parla già da anni, sono anni di
lavoro, anni di spesa, anni di investimento e ancora non vediamo
chiudersi il cerchio di questa radioassistenza.
Assessore, qui occorre che lei venga a dedicare qualche minuto
del suo tempo alla commissione a riferire sull'insieme dei rapporti
fra la Regione e il gruppo Air Vallée, in quella sede potrebbe
magari dirci anche nelle vie riservate qualcosa di più di quanto
non ci possa dire, che è già alquanto allarmante, in questa precisa
sede, noi siamo molto preoccupati. I proprietari di questo gruppo
stanno prendendo per la manina la Regione e la stanno portando su
una china molto pericolosa e non siamo per nulla convinti che,
aumentando il contenzioso, sparando un ricorso dopo l'altro,
potremo sciogliere finalmente i nodi e avere un gestore che sia un
gestore e poi delle società che gestiscano le tratte che siano
distinte e che facciano il loro lavoro.
