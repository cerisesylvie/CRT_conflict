Classificazione
TRASPORTI E VIABILITÀ
Viabilità



Oggetto del Consiglio n. 538 del 22 aprile 2021 - Resoconto
OGGETTO N. 538/XVI - Interpellanza: "Cronoprogramma dei
principali interventi sul territorio regionale di competenza di
ANAS S.p.A.".
Bertin (Presidente)
- Punto n. 51. Per l'illustrazione,
il collega Baccega.
Baccega (PA) -
Abbiamo richiamato l'incontro avvenuto il
19 marzo in modalità videoconferenza tra una significativa
rappresentanza della Giunta, quattro su sette, e i vertici dell'
ANAS: c'era l'amministratore delegato, il Dottor Massimo Simonini,
il responsabile dell'area Nuove opere Piemonte Valle d'Aosta, il
dottor Umberto Riera unico sopravvissuto al viavai di personaggi
apicali cui ci ha abituati l'ANAS negli ultimi anni e ben venga la
memoria storica di molti passaggi, oltre ai funzionari che sono in
sede e che ci hanno sempre dato la disponibilità e una valida
collaborazione.
Evidentemente, quando un Assessorato rimane in parte ad interim
in parte un po' nell'angolo e poi le deleghe vengono ridistribuite
in un modo che abbiamo fin da subito ritenuto inefficace e
inefficiente, è chiaro che problemi ne possono nascere e quindi era
opportuno, sulla base di questo incontro che avete avuto, fare una
riflessione rispetto a quanto è stato detto e scritto.
Nel leggere i commenti dai comunicati stampa, sembra sia stato
un approfondimento estremamente entusiasmante, interessante, si è
parlato di investimenti per la Valle d'Aosta che ammontano a 287
milioni, di cui 64 milioni e 380 sono per le manutenzioni, di cui,
a loro volta, 8 milioni e 600 per le progettazioni, 24 milioni e
mezzo per interventi di prossimo avvio, 23 milioni di interventi
ultimati nel triennio 2018-2020, pertanto nel triennio appena
concluso, sono opere già completate.
Inoltre 223 milioni di nuove opere, tra cui 106 milioni per il
riappalto dell'intervento di Etroubles, opera, come sapete, datata
che ha in qualche modo devastato quella vallata non per colpa di
nessuno ma perché conosciamo bene le vicende delle imprese che si
sono succedute, 24 milioni per la messa in sicurezza,
ammodernamento e riqualificazione della Statale 26 tra lo svincolo
autostradale di Aosta e Quart, anche questa in fase di
progettazione, ahimè, è stata ferma almeno quattro anni e lì la
Regione a suo tempo aveva investito ben 3 milioni, e 93 milioni per
la variante in galleria della Statale 26 tra Donnas e Bard, anche
questa in fase di progettazione.
Questi che vengono considerati nuovi interventi in realtà
facevano già parte del piano ANAS delle opere da finanziare del
2016 che ho a mie mani e notiamo che tra i differenti piani
approvati pare sia stata cassata e accantonata la messa in
sicurezza della Statale 26 tra Montjovet e Saint-Vincent, che aveva
per obiettivo superare la pericolosissima "Montjovetta" con una
galleria all'epoca ritenuta fondamentale.
Pertanto, alla luce dell'interpellanza, noi chiediamo che fine
abbia fatto il piano rotonde, un piano articolato approvato a suo
tempo, parlo di una delibera dell'8 agosto 2005, cui è seguita
tutta una serie di convenzioni con i vari Comuni, si tratta della
messa in sicurezza della Statale 26 e della Statale 27, alcune
opere si sono completate, stanno dando delle risposte importanti ma
ne mancano ancora parecchie. Noi ci auguriamo vivamente che non sia
stata stralciata.
"A che punto si trova la nuova progettazione della Statale 26 e
se sono state coinvolte tutte le parti interessate ?": nel senso
che all'epoca la progettazione era stata completata, l'appalto era
stato completato, l'assegnazione dell'opera era stata data
all'impresa, poi si è stralciato tutto perché effettivamente
l'ingombro era piuttosto preoccupante; allora si trattava di
riprogettare il percorso ma sono passati degli anni anche lì, ma
soprattutto se c'è quanto è previsto in quell'entusiasmante
comunicato, ovvero "se c'è un cronoprogramma condiviso, se c'è un
cronoprogramma che ci permette di capire in che tempi, in che modi
e quando queste opere potranno iniziare e poi essere
completate".
Presidente -
Per la risposta, l'assessore Marzi da
remoto, ne ha facoltà.
Marzi (AV-SA) -
Come ho anticipato in occasione del
Consiglio del 25 febbraio scorso, abbiamo richiesto un incontro con
l'amministratore delegato di ANAS per approfondire gli sviluppi
della variante sulla Statale 27 e le altre tematiche d'interesse
regionale.
In data 19 marzo, come richiamato dal collega Baccega, si è
svolto l'incontro in videoconferenza con la Giunta regionale,
l'amministratore delegato di ANAS e le maggiori figure
rappresentative, sia in ambito nazionale che distrettuale, a
dimostrare l'attenzione di ANAS rispetto alle tematiche aperte che
investono il nostro territorio. L'incontro è risultato utile per
fare il punto sulle questioni aperte per definire le priorità,
ribadendo la necessità di condividere gli interventi con i Comuni
interessati dall'impatto delle opere.
Nel corso dell'incontro, riguardante l'aggiornamento relativo ai
cantieri aperti e ai futuri interventi, l'attenzione si è
concentrata però prioritariamente sui dossier più urgenti, in
particolare quello relativo alla variante della Statale 27 tra
Etroubles e Saint-Oyen e la Statale 26, sia per il tratto compreso
tra i Comuni di Quart e Saint-Christophe che per gli ulteriori
interventi migliorativi lungo tutta la strada della Bassa Valle
fino a La Thuile.
Sono inoltre in corso diciassette interventi, cinque riattivati
tra gennaio e aprile, nove consegnati tra gennaio e aprile e tre in
previsione a maggio.
Venendo al primo quesito da lei posto, nell'incontro non si è
quindi trattato nel particolare il piano rotonde sottoscritto nel
2005, in ogni caso la sua sollecitazione è utile per farne il punto
all'intero Consiglio.
Il piano rotonde di cui all'accordo di programma sottoscritto
tra la Regione autonoma Valle d'Aosta e ANAS in data 27 settembre
2005, come da lei richiamato, è finalizzato alla messa in sicurezza
dei principali incroci per la Statale n. 27 con la viabilità
regionale e comunale e prevedeva la realizzazione di trentatré
rotatorie tra Pont-Saint-Martin e Courmayeur.
Il piano prevedeva in competenza della Regione numero
ventiquattro rotatorie finanziate dalla Regione, di cui parte in
realizzazione diretta e parte in realizzazione dei Comuni, sulla
base di apposite convenzioni.
Per integrare la complessiva messa in sicurezza del tratto
stradale in Comune di Sarre sono state poi successivamente
previste, senza maggiori costi, ulteriori due rotonde.
Rispetto al piano originario sono inoltre state stralciate due
rotatorie nei Comuni di Saint-Pierre e Montjovet e due rotatorie
sono invece previste a realizzazione diretta dell'ANAS nell'ambito
della progettazione dei lavori di riqualificazione appunto della 26
nei comuni di Quart e Saint-Christophe.
Riassumendo sono quindi attualmente previste ventidue rotatorie:
di queste diciotto risultano completate e quattro sono in fase di
progettazione.
Il piano prevedeva inoltre la realizzazione da parte dell'ANAS
di nove rotatorie: di queste cinque risultano terminate, una è
attualmente in fase di completamento nel Comune di Nus, due sono
già progettate e finanziate, comprese nel piano interventi che
partirà nel corrente anno una risulta in fase di progettazione.
Alla luce dei dati esposti possiamo affermare che si sta
avvicinando quindi il completamento del piano stesso.
Relativamente alla progettazione del tratto di strada 26, e,
quindi, al suo secondo quesito: tra i Comuni di Quart e
Saint-Christophe, sono in corso interlocuzioni tra le strutture
regionali competenti e i tecnici dell'ANAS per pianificare e
programmare la nuova progettazione della 26 e giungere a un nuovo
appalto, come riferito da ANAS, per un investimento di circa 24
milioni di euro, come anche da lei richiamato. Partendo dalla
predisposizione del progetto definitivo, gli aggiornamenti terranno
conto sia dell'evoluzione della densità e tipologia del traffico
sul tratto di strada che delle richieste rappresentate dai
Comuni.
L'attualizzazione del progetto prevederà quale priorità la messa
in sicurezza del tratto stradale attraverso la realizzazione delle
due rotatorie, in sostituzione dei semafori ancora presenti, dei
percorsi pedonali e della realizzazione e della separazione delle
direttrici di traffico mediante il sicurvia centrale.
Saranno inoltre approfonditi gli importanti impatti relativi
alle complanari e agli accessi con l'obiettivo di non penalizzare
le attività commerciali e le residenze civili insistenti sull'asse
stradale. Sull'argomento mi preme sottolineare la piena
disponibilità di ANAS a operare in sinergia con le amministrazioni
comunali con le quali si sta lavorando di intesa. In particolare,
con i due Comuni coinvolti ci siamo già incontrati due volte su
questa tematica specifica.
In data 9 febbraio scorso, abbiamo incontrato l'ingegner Angelo
Gemelli, come già richiamato qui in Consiglio, responsabile della
struttura Piemonte e Valle d'Aosta: nell'occasione, venendo al
terzo quesito, ho espressamente chiesto l'istituzione di un tavolo
di lavoro tra i tecnici dell'ANAS della Regione e dei Comuni
interessati alla variante di Etroubles.
A seguito dell'incontro, con lettera in data 12 febbraio 2020,
abbiamo chiesto ad ANAS formale istituzione del tavolo di lavoro e
indicazioni puntuali sugli sviluppi progettuali ed esecutivi
dell'opera.
ANAS ha già fornito il seguente aggiornamento sul cronoprogramma
dei lavori e sulle azioni di riordino del cantiere. Il progetto
esecutivo di completamento è in corso di finalizzazione e prevede
l'ultimazione delle opere parzialmente realizzate e la costruzione
di quelle non realizzate dal precedente appalto, poi rescisso,
naturalmente, con l'impresa esecutrice. Sono stati eseguiti alcuni
rilievi strutturali al fine di verificare la necessità d'interventi
finalizzati alla risoluzione di mancate conformità nelle opere
eseguite dal precedente appaltatore.
Seguiranno le fasi di verifica e validazione del progetto e
infine si procederà con l'avvio dell'iter di riappalto previsto
entro il 2021. Il completamento delle costruzioni della variante
necessiterà di almeno due anni di lavoro dall'avvio dei lavori.
Come riferito da ANAS, l'importo complessivo dei soli lavori di
completamento è previsto in circa 106 milioni di euro, come tra
l'altro da lei richiamato nell'esposizione dell'interpellanza.
Sono in corso le attività di rimozione e smaltimento dei
materiali presenti e sono avviate le analisi atte alla verifica del
substrato di terreno sottostante.
In particolare sono state ultimate le attività di rimozione dei
materiali ferrosi, dell'impianto di produzione del calcestruzzo e
di vari macchinari e attrezzature.
Sono altresì in attività le operazioni di emungimento dell'acqua
dalla galleria finestra di Saint-Oyen, a seguito di procedure di
gara per l'affidamento dei servizi per il mantenimento a medio
termine dei presidi della galleria di Saint-Oyen stessi.
Sono inoltre continuativi i rapporti con i due Comuni
interessati in tal senso.
Veniamo al quesito 4. Come ho già sottolineato, ho chiesto
espressamente l'istituzione di un tavolo di lavoro tra i tecnici
dell'ANAS, della Regione e dei Comuni interessati alla variante di
Etroubles. Ho chiesto di istituire il tavolo di lavoro per meglio
monitorare il rispetto dei termini dei lavori e garantire maggiore
coinvolgimento dei territori e dei Comuni interessati dalle opere
con indicazioni realistiche e puntuali sulle fasi di completamento
della variante.
Nell'incontro, è stata manifestata da parte di ANAS la
disponibilità a individuare un piano di lavoro realistico condiviso
attraverso l'istituzione appunto di un tavolo di lavoro.
Nell'incontro del 19 marzo tra la Giunta e i vertici ad ANAS è
stata ribadita la piena collaborazione tra le parti e la volontà di
operare in maniera sinergica al fine di condividere priorità,
interventi e relativi cronoprogrammi.
In tale occasione infatti si sono voluti sottolineare da parte
della Regione soprattutto due aspetti: 1) come sta peraltro già
avvenendo, vanno aperti anzitutto i cantieri in sospeso con il
chiaro obiettivo di chiuderli prima di dare avvio ad altre grandi
opere di cui naturalmente però si è parlato, compresa la variante
sulla Montjovetta che lei ha citato; 2) particolare attenzione alle
scadenze che si danno e al loro rispetto.
Hanno dovuto concordare, perché come anche da lei richiamato
collega Baccega - ad esempio cito la variante di Etroubles che di
fatto risulta essere aperta da prima che il sottoscritto avesse
diritto di voto- non hanno potuto far altro che prendere atto che,
queste due principali finalità che la Giunta ha dato loro,
risultano essere a dir poco contemperate e, tra l'altro - come da
lei richiamato, visto anche le iniziative che abbiamo già trattato
rispetto a questa tematica e che tratteremo tra l'altro tra poco in
Consiglio - questo è sicuramente il dato fondamentale che il
sottoscritto finora ha raccolto e che molti dei colleghi che mi
hanno preceduto in Via Promis hanno sicuramente avuto la
possibilità, ahimè, di toccare con mano.
Presidente -
Per la replica, il consigliere Baccega ne ha
facoltà.
Baccega (PA) -
Ovviamente l'interpellanza non voleva
assolutamente mettere in discussione un rapporto con ANAS, siamo
certi che ANAS sia collaborativa, lo è sempre stata e quindi da
questo punto di vista ne siamo ben lieti.
Tenuto conto che sul documento di cui sono entrato in possesso,
ovvero Focus Valle d'Aosta del Gruppo ANAS, io non ho visto parlare
di rotonde e quindi questa era un po' una preoccupazione, una
preoccupazione perché ci sono degli interventi che erano stati
pianificati, perché c'era una ratio di sicurezza che s'intendeva
perseguire e perché si erano programmati importanti progetti di
sviluppo e di nuova e più sicura ed efficace viabilità. Per
esempio, mi riferisco alle due rotonde di Sarre che lei ha citato,
due le abbiamo completate, quella di Saint-Hélène e di Maillod, ma
si dovranno realizzare quella di Arensod e di La Grenade per cui il
Comune ha previsto una veicolazione di strada comunale che sarà
certamente più efficace per far sì che i centri commerciali possano
avere una viabilità accettabile, perché l'immissione nella Statale
26 dei centri commerciali è davvero devastante, soprattutto nel
periodo estivo.
Quindi lì c'è uno sviluppo commerciale importante che può anche
essere ulteriormente incrementato, ci sono dei privati che
investiranno e da questo punto di vista possiamo considerarla una
priorità, per quanto ci preme sottolineare.
La rotonda all'uscita dell'autostrada di Châtillon, anche quella
direi che per il traffico che va verso Saint-Vincent e verso
Cervinia è sicuramente una di quelle importanti e quella di Nus
all'imbocco dell'autostrada che va per Fénis è in fase di
realizzazione e quindi questo va bene, ma la cosa che più ci mette
in allarme è la messa in sicurezza del tratto di Statale 26 tra
Aosta e Quart.
Ci fa piacere che lei abbia detto che i Comuni sono coinvolti,
che ci sarà il coinvolgimento anche delle associazioni e dei centri
commerciali, perché la tematica che era venuta fuori era molto
forte e quindi da questo punto di vista ci sarà sicuramente
interesse.
Sulla variante di Etroubles lei ce l'ha vicino a casa e quindi
non la sopporta sicuramente, ma drammaticamente lì le vicende le
conosciamo e quindi sappiamo che anche quello è un intervento che
giustamente riteniamo prioritario.
Ma volevo sottolineare e alzare l'attenzione anche
sull'intervento per i lavori di miglioramento della viabilità tra
Courmayeur e il tornante di La Palud: lì c'era un progetto RAV che
individuava una rotondina - che non serviva a nulla dal nostro
punto di vista - che il Comune di Courmayeur, in fase di conferenza
dei servizi, aveva fortemente bocciato e quindi era più opportuno
non farla oppure farla laddove il Comune aveva indicato la
possibilità di accedere a Entrèves in modo più semplice e più
sicuro.
Quindi diciamo che siamo lieti di questo confronto, di aver
portato all'attenzione del Consiglio anche un programma
d'interventi.
La sollecitazione è che ci siano dei cronoprogrammi che
individuino delle date, perché è importante comunicare ai cittadini
che saranno interessati dai lavori come e in che modo si andrà a
lavorare.
