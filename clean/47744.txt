Classificazione
TRASPORTI E VIABILITÀ
Viabilità



Oggetto del Consiglio n. 3917 del 18 settembre 2024 - Resoconto
OGGETTO N. 3917/XVI - Interrogazione: "Stato dell'arte del
completamento dei lavori sul tratto di strada statale n. 26 a
Courmayeur nell'area di ingresso del Paese".
Bertin (Presidente) -
Punto n. 19. Risponde l'assessore
Sapinet.
Sapinet (UV) -
Il collega chiede: "se ad oggi vi siano
state delle interlocuzioni con ANAS riguardante quel tratto di
strada, in particolare sugli interventi condotti sulla massicciata
in oggetto", nel secondo quesito "quale sia lo stato dell'arte del
cantiere e quando si pensi di completare i lavori per la completa
sistemazione della parete".
Una breve premessa: quest'argomento ci permette, come abbiamo
fatto poc'anzi, di sottolineare l'attenzione costante delle
strutture regionali in stretto coordinamento con l'area di gestione
di ANAS al fine di garantire il miglioramento delle condizioni di
traffico e di sicurezza lungo le strade statali che attraversano la
nostra regione. In particolare penso anche agli interventi sugli
innesti con la viabilità regionale e comunale che saranno e sono
oggetto di una revisione della programmazione con ANAS per quel che
riguarda appunto le strade statali n. 26 e 27.
Fatte queste premesse, passerò alla risposta dei due quesiti,
intervento che è stato oggetto anche di un sopralluogo non
concordato in occasione della Festa delle guide del 15 di
agosto.
Per quanto riguarda il primo quesito, le interlocuzioni con ANAS
sul tema sono continue, gli uffici dell'area di gestione della
Valle d'Aosta ci informano infatti che l'intervento sul muro in
oggetto è inserito nell'ambito di una serie più ampia di lavori
lungo la strada statale 26, tra cui gli interventi di ripristino
strutturale e corticale profondi, con eventuali rinforzi
strutturali, impermealizzazione e regimentazione delle acque di
piattaforma degli impalcati, giunti di dilatazione e adeguamento
delle barriere a protezione dei viadotti di Palleusieux,
Pianbiolley, torrente Verrand, Courmayeur, torrente Dolonne,
torrente Sapin e Entrèves, compresi tra il chilometro 0 e il
chilometro 7 + 500. Tali interventi avevano un importo complessivo
di circa 1,5 milioni di euro e sono stati affidati con una
procedura di gara e contrattualizzati in data 7 ottobre 2020, ma il
13 luglio del 2022 si è proceduto alla risoluzione contrattuale per
gravi inadempimenti da parte dell'impresa affidataria.
Per quanto concerne il secondo quesito, in seguito alla
risoluzione del contratto, i lavori sul muro compreso tra i ponti
di Dolonne e Courmayeur sono stati eseguiti per circa il 57% e
comprendono l'attività di idrodemolizione delle parti ammalorate,
la posa di reti elettrosaldate, il pretrattamento di superfici per
contatto tra vecchi e nuovi getti, il ripristino con malta,
l'applicazione di agente protettivo biocomponente a base di resina
poliuretanica.
Allo stato attuale ANAS ci ha comunicato che è in fase di
conclusione l'iter tecnico-amministrativo per poter procedere con
il riappalto dei lavori di completamento, che saranno avviati
prioritariamente proprio nell'intervento sulla parete oggetto
dell'interrogazione a partire dal mese di aprile-maggio 2025, con
conclusione stimata a ottobre dello stesso anno, ovviamente meteo
permettendo, con interferenze parziali con la viabilità ordinaria,
prevedendo nei periodi necessari in funzione delle lavorazioni in
corso l'istituzione di un senso unico alternato.
Presidente -
Per la replica, la parola al consigliere
Aggravi.
Aggravi (RV) -
Grazie Assessore. Penso che se lo
aspettasse visto che il sopralluogo improvvisato era comune. È una
situazione, in realtà, che è da tempo... effettivamente le date che
ci ha dato lo dimostrano, è tra l'altro una situazione che, al
netto dell'impatto visivo che ha dalla salita di Dolonne, è
interessata anche dal fatto che non solo durante le intemperie, ma
anche nel periodo invernale, con lo sgombero neve, la massicciata è
interessata da neve, colate e quant'altro, quindi il fatto che sia
deteriorata può ulteriormente creare delle problematiche. In più la
parte di base, che è proprio antistante a uno dei muri del
cimitero, è tenuta abbastanza in una situazione non tanto dignitosa
rispetto al cantiere.
Speriamo che le procedure possano avere termine nel periodo che
ha indicato di aprile-maggio e ci auguriamo che, tempo permettendo,
si possa finalmente avere, entro la fine dell'anno, l'intervento
completato e soprattutto anche l'area di base recuperata rispetto
alle condizioni attuali.
