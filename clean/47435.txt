Classificazione
ISTRUZIONE PUBBLICA



Oggetto del Consiglio n. 3707 del 6 giugno 2024 - Resoconto
OGGETTO N. 3707/XVI - Interpellanza: "Intendimenti circa la
prosecuzione, in via sperimentale, dell'inserimento nella scuola
dell'infanzia dei bambini e delle bambine che compiono tre anni
entro il mese di aprile dell'anno scolastico di
riferimento".
Marguerettaz (Presidente) -
Punto n. 35 all'ordine del
giorno. Per la presentazione, la parola al collega Perron.
Perron (LEGA VDA) -
Veniamo al tema appena enunciato. Si
richiama il protocollo d'intesa per gli anticipi alla scuola
d'infanzia, il quale prevede in via sperimentale, e a partire
dall'anno 2021/2022, l'inserimento alla suddetta scuola di
bambini/bambine che compiono i tre anni entro il 30 aprile
dell'anno scolastico, facendo sempre riferimento al fatto che siamo
di fronte a una norma di livello nazionale, quindi in Valle si
arriva a un recepimento della stessa. Tra i punti - il protocollo
ha vari punti che io non ho messo tutti nell'impegnativa, ma
l'Assessore sicuramente li conosce e probabilmente li citerà nel
corso del suo intervento - c'è il fatto che il protocollo sarà
attuato solo nei comuni fino a 700 abitanti laddove non siano
presenti strutture dedicate alla prima infanzia, e che la
sperimentazione verrà poi subordinata a verifiche periodiche. Vi è
la legittima preoccupazione degli operatori della scuola
dell'infanzia sull'attuazione di tali protocolli, e già venimmo a
discussioni su ciò, quindi l'Assessore sicuramente conosce. È
chiaro che ci sono operatori, soprattutto in questo caso
operatrici, visto che al 99% sono donne che lavorano nell'infanzia,
che hanno chiaramente il timore di trovarsi di fronte a dei bambini
molto piccoli che non riescono a raggiungere il livello di
educazione degli altri, quindi trovarsi di fatto a fare un lavoro
più complesso e diverso da quello per il quale sono remunerate. Lì
sta la legittima, ripeto, preoccupazione di operatrici e
operatori.
Le chiediamo quindi, Assessore, in questo caso un po' di dati,
cioè "quanti siano stati i bambini effettivamente inseriti come
anticipatari nell'anno scolastico 2023/2024 ormai prossimo al
termine" o, meglio, finito oggi; "quali siano stati i risultati
delle verifiche di tali sperimentazioni", perché, come dicevo
prima, si parla di verifiche periodiche per capire come funziona e
come stanno andando queste fasi; "quali intendimenti si abbia nel
procedere di tale sperimentazione per l'anno scolastico 2024-2025".
Io credo che sarete già in grado di dirmi più o meno quanti ce ne
saranno di bambini e bambine che potranno usufruire di questi
protocolli per il prossimo anno, quindi avremo anche noi un quadro
più chiaro e sarà anche un modo per dare delle notizie in più agli
operatori della scuola che legittimamente le richiedono.
Presidente -
Per la risposta, la parola all'assessore
Jean-Pierre Guichardaz.
Guichardaz J. (FP-PD) -
Grazie anche collega Perron
perché mi dà l'occasione da una parte di tranquillizzare e di
minimizzare anche un po' le paure e i timori.
Lei mi chiede: "quanti siano stati i bambini effettivamente
inseriti come anticipatori nell'anno scolastico 2023-2024 ormai
prossimo al termine". Io, quando sono arrivato, c'era tutta una
diatriba perché ci vuole un accordo sindacale, eccetera, sembrava
che fossero centinaia, adesso le do i numeri e così si rende conto.
A seguito del protocollo d'intesa per gli anticipi alla scuola
dell'infanzia, protocollo n. 1033 del 26 gennaio 2023 siglato tra
l'Amministrazione regionale, il CPEL e le organizzazioni sindacali,
valevole per l'anno scolastico 2023-2024, risultano tre bambini
anticipatari in tutta la Valle d'Aosta iscritti e due frequentanti,
che sono così distribuiti: due alunni presso l'istituzione
scolastica Elio Reinotti di Pont-Saint-Martin, uno nel plesso di
Gaby-Issime e uno nel plesso di Lillianes-Fontainemore. Il terzo
alunno, che è iscritto presso l'istituzione scolastica Maria Ida
Viglino di Villeneuve, nel plesso di Introd, non ha potuto essere
accolto perché il collegio dei docenti dell'istituzione ha
deliberato la non accoglienza degli alunni anticipatari nell'anno
scolastico 2023-2024, quindi vede che il fenomeno è veramente un
fenomeno del tutto residuale.
Lei mi chiede: "quali siano stati i risultati delle verifiche di
tali sperimentazioni". Le sperimentazioni relative all'accoglienza
degli alunni anticipatari si sono svolte negli anni scolastici
2021-2022 e 2022-2023, il collega Caveri si ricorderà benissimo
perché su questo tema degli anticipi ci sono state riunioni a non
finire. Io poi le do magari i
link
e da questi link lei poi
riesce a tirar fuori, se le interessa, le restituzioni
complete.
Il tavolo di confronto sulla sperimentazione degli anticipi alla
scuola dell'infanzia durante l'incontro del 20 giugno del 2023 ha
discusso, visti anche i numeri, sull'opportunità di mantenere il
tavolo stesso e ha deliberato che fosse maggiormente indicato di
concludere i lavori e affidare le considerazioni emerse dal lavoro
di questi due anni al tavolo sul sistema integrato 06 di cui
abbiamo parlato e di cui ci sarà poi occasione... domani, tra
l'altro, vediamo i sindacati proprio per cominciare visto che sono
emerse le criticità che lei ha fatto anche in parte rilevare, delle
preoccupazioni... tenuto conto che molto spesso, durante la sua
attività, il tavolo anticipi ha affrontato argomenti (lessico, idea
di bambino e di scuola), che, a ben vedere, tra l'altro, sono
sovrapponibili proprio con l'altro gruppo di lavoro. In accordo
dunque i componenti del suddetto tavolo hanno deciso che il 2022 e
il 2023 sarebbe stato l'ultimo anno scolastico di attività del
gruppo di lavoro e che, visti anche i pochissimi anticipatari
iscritti per il 2023-2024, eventuali osservazioni o decisioni in
merito agli anticipi sarebbero state delegate proprio ai lavori del
tavolo sul sistema integrato 0-6, quindi hanno deciso tutti
congiuntamente che fosse opportuno spostare su quell'altro tavolo.
Parimenti le attività inerenti al monitoraggio, in considerazione
sempre del basso numero di alunni anticipatari, risultano non utili
ai fini di considerazioni generalizzabili. Si è ritenuto, sempre
all'unanimità in seno al tavolo, di non proseguire con i
monitoraggi strutturati. Al riguardo si è ritenuto che i dati
emersi negli anni scolastici 2021-2022 e 2022-2023 siano stati
esaustivi e abbiano messo in evidenza quanto sia necessario
considerare l'accoglienza degli alunni anticipatari nella
dimensione peculiare di ogni realtà nella quale si è
realizzata.
Le riporto alcune considerazioni emerse in occasione proprio
dell'incontro del 20 giugno del 2023 del tavolo inerente agli
anticipi alla scuola dell'infanzia che sono state riportate a
verbale, così almeno si rende conto delle considerazioni che sono
state fatte.
La restituzione dei dati del monitoraggio dell'anno scolastico
2022-2023 ha messo in luce, in sintesi:
"1) la volontà dei Sindaci nel proseguire nell'accoglienza degli
anticipatari nel prevedere un intervento normativo", lei sa che
anche i Comuni sono coinvolti all'interno del monitoraggio se ben
ricordo;
"2) la soddisfazione dei genitori e la positiva esperienza in
termini di attenzione da parte della scuola e di qualità
dell'offerta formativa;
3) la posizione delle insegnanti, generalmente positiva, verso
la sperimentazione ma con le dovute precisazioni in merito alla
necessità di figura ausiliaria al supporto".
Questo credo che risponda anche in parte alle considerazioni che
lei ha fatto, poi il sistema 0-6, come sa, introduce anche le
"Classi primavera", è un processo comunque abbastanza articolato ma
molto ben accompagnato.
Poi nello stesso gruppo, in quella riunione, si è condiviso che
l'accoglienza degli anticipatari per l'anno scolastico 2023-2024
non dovesse più definirsi come sperimentazione, perché fino ad
allora era considerata come tale. Si è proposto quindi di
"attenzionare" le modalità di passaggio alla scuola primaria,
monitorando in particolare quanti alunni anticipatari si iscrivono
anticipatamente anche all'ordine superiore, perché poi ovviamente è
un processo che ha conseguenze. A tale riguardo, nel corrente anno
scolastico 2023-2024, si è provveduto a verificare se gli alunni
anticipatari del 2021-2022 si fossero iscritti come anticipatari
poi alla scuola primaria. L'esito del controllo ha evidenziato che
nessuno dei tredici alunni anticipatari del 2021-2022 si è iscritto
anticipatamente alla scuola primaria, e questo è un dato, secondo
me, interessante. Si è condivisa l'importanza della costruzione di
una cultura dell'infanzia socialmente diffusa, sempre all'interno
di questo tavolo, coinvolgendo tutti gli attori del progetto
educativo, a partire dalle famiglie. Al riguardo, e di pari passo,
la costruzione quindi di un lessico comune, perché spesso la scuola
parla una sua lingua e le famiglie magari un'altra, si è condivisa
l'utilità di una forma di coordinamento pedagogico, soprattutto in
prospettiva 0-6. I lavori del tavolo sullo 0-6 stanno procedendo
anche in tale direzione, come ho detto ieri nel mio piccolo
intervento sull'assestamento.
Domanda n. 3: "quali intendimenti si abbia nel procedere di tale
sperimentazione per l'anno scolastico 2024-2025". A seguito del
protocollo d'intesa siglato tra l'Amministrazione regionale, il
CPEL e le organizzazioni sindacali - e il protocollo è il 23042 del
20 dicembre 2023 - si prosegue con l'adeguamento dell'anticipo alla
scuola dell'infanzia per l'anno scolastico 2024-2025 alle
condizioni previste dal succitato protocollo, che è consultabile su
"Web École", se vuole, le do il
link
, anzi, le do proprio la
risposta, così almeno se ha bisogno, lo può cercare. Come indicato
dal tavolo sugli anticipi, in occasione del citato ultimo incontro
del 20 giugno del 2023, l'accoglienza degli alunni anticipatari non
si configura più come sperimentazione e si è preferito indicare
l'istituto degli anticipi come una modalità con cui in Valle
d'Aosta si costruisce il sistema 0-6 in risposta a quelle
particolarità territoriali che sono davvero un
unicum
. In
quest'ottica si è condivisa l'importanza del continuare a porre
attenzione alle modalità di accoglienza degli alunni anticipatari,
coinvolgendo in questo caso anche i servizi per la prima infanzia,
e questo voglio ribadirlo perché è frutto anche non di
fraintendimenti, ma di dubbi e di perplessità, per una costruzione
condivisa di un
curricolo
0-6 adeguato alla scuola
valdostana e, ribadisco, condivisa.
Per questo motivo, gli anticipi alla scuola dell'infanzia quindi
rientrano tra le tematiche attenzionate dal tavolo per il sistema
integrato 0-6.
Presidente -
Per la replica, la parola al collega
Perron.
Perron (LEGA VDA) -
La ringrazio, Assessore, c'è poco da
aggiungere, la sua risposta è stata esaustiva, poi me la darà, ha
lasciato a fattor comune un po' di dati. È chiaro che qua la
situazione su queste tematiche è complessa, quindi in un certo modo
capisco benissimo lei e anche il suo predecessore su queste
tematiche, qui c'è da contemperare la professionalità degli
insegnanti con le esigenze dei genitori, con le esigenze dei
sindaci e del poter mantenere aperti i plessi più piccoli. Direi
che la novità forse che esce fuori è che i numeri sono stati molto
bassi, quindi questo è un elemento e poi la sperimentazione è
finita; questo è un altro elemento che almeno tutti conosciamo,
quindi la ringrazio.
