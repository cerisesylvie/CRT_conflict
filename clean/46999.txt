Classificazione
ASSISTENZA SANITARIA E OSPEDALIERA



Oggetto del Consiglio n. 3347 del 22 febbraio 2024 - Resoconto
OGGETTO N. 3347/XVI - Reiezione di mozione: "Introduzione del
progetto di Pet Visiting in Valle d'Aosta".
Marguerettaz (Presidente) -
Procediamo con il punto n. 58
all'ordine del giorno.
Per la presentazione della mozione, la parola al collega
Ganis.
Ganis (LEGA VDA) -
Buon pomeriggio a tutti.
Questa iniziativa vuole portare all'attenzione di tutti un
progetto chiamato Pet Visiting, che ha come obiettivo quello di
rendere accessibile l'accesso degli animali domestici in visita a
pazienti ricoverati negli ospedali.
A differenza della Pet Therapy, che si basa proprio su
un'attività terapeutica di un solo animale, questo progetto mette
in evidenza la relazione uomo-animale che si instaura nella propria
abitazione e nella vita di tutti i giorni.
Ma quali sono i benefici di questo progetto?
Gli animali domestici possono offrire un notevole supporto
emotivo ai loro proprietari, in particolare nel caso di pazienti
pediatrici, riducendo così, a chi è ricoverato, i livelli di ansia
e di
stress
, favorendo una risposta migliore alle
terapie.
Esistono delle semplici regole da seguire: la visita
dell'animale può essere realizzata presso il cortile esterno
dell'ospedale (chi ce l'ha) oppure in una stanza dedicata tramite
la supervisione di un volontario esperto di interventi assistiti
con gli animali.
Inutile evidenziare che l'animale, per poter accedere
all'ospedale, deve risultare in regola con le vaccinazioni e munito
di certificato di buona salute rilasciato dal veterinario.
Ricordate le regole basilari che regolamentano l'ingresso degli
animali negli ospedali e tenuto conto che le indicazioni regionali
riguardanti l'ingresso di animali da affezione sono tradotte in un
regolamento ospedaliero, si prende atto che sono molti gli ospedali
italiani che permettono di far entrare animali per poter incontrare
il proprietario ricoverato.
Questa non è una chimera, ma una realtà, tant'è che la Regione
Toscana ha varato delle precise linee guida per l'accesso degli
animali da affezione, evidenziando che riconoscere l'importanza
dell'attaccamento uomo-animale è un successo culturale e
sociale.
Ricordato che nel nostro territorio i cani registrati sono circa
27 mila, possiamo immaginare quanti cittadini valdostani sarebbero
lieti di poter usufruire di questo servizio.
La nostra mozione impegna il Governo regionale a predisporre
ogni iniziativa utile affinché anche nella nostra regione venga
introdotto il progetto di Pet Visiting.
Presidente -
Grazie collega Ganis, la discussione
generale è aperta. Ci sono interventi in discussione generale sul
punto 58? Non vedo prenotazioni, la discussione generale è chiusa.
Per il Governo, l'assessore Marzi ha facoltà di intervenire.
Marzi (SA) -
I progetti di Pet Visiting hanno lo scopo di
consentire l'accesso dei cani e dei gatti negli ospedali, come da
lei richiamato, in visita a pazienti ricoverati, riconoscendo
appunto che il legame instaurato tra l'essere umano e il suo
animale d'affezione possa essere d'utilità e conforto anche durante
il periodo di degenza.
Per poter realizzare però tali progetti, le strutture devono
avere caratteristiche tali da poter espressamente destinare locali
al Pet Visiting, individuando locali situati in zone marginali
dell'ospedale, lontano dal personale sanitario e dai pazienti che
non siano i proprietari. I locali devono inoltre risultare lavabili
e disinfettabili con procedure di pulizie aggiuntive rispetto alle
ordinarie.
Quest'attività, consentita quindi in aree e locali appositamente
individuati, è svolta nel rispetto di alcune regole fondamentali,
quali la produzione di un certificato veterinario attestante 
lo stato di buona salute dell'animale, l'assicurazione di copertura
civile verso terzi se l'animale è un cane
-
cosa che ormai
dovrebbero avere tutti
-
, la dotazione di collare,
guinzaglio e museruola per i cani e trasportino per i gatti, essere
in regola con le vaccinazioni e recentemente puliti con
l'applicazione di un antiparassitario.
Ad oggi, pur riconoscendo l'utilità dell'iniziativa in alcuni
contesti sanitari in cui la stessa si è potuta realizzare, le
strutture ospedaliere regionali non dispongono dei requisiti
strutturali ed organizzativi per poter introdurre tale
iniziativa.
Chiediamo pertanto il ritiro della mozione, in alternativa ci
asterremo.
Presidente -
Per i proponenti, ha chiesto la parola il
collega Ganis, ne ha facoltà.
Ganis (LEGA VDA) -
Grazie Assessore. Ovviamente non sono
assolutamente soddisfatto della sua risposta.
Le posso fare una domanda, Assessore? Lei possiede un animale di
compagnia? Ecco, lo sapevo. Dalla sua risposta immagino che lei sia
poco sensibile su questo tema, e lo dimostra il fatto che lei
praticamente non considera affatto la mia mozione.
Sicuramente, lei non conosce molto bene questa realtà,
soprattutto il rapporto che si instaura tra uomo e animale: un
legame basato sull'affetto, soprattutto con quegli animali che
vivono a contatto tutti i giorni con l'essere umano.
Per questo motivo, durante la permanenza in ospedale, poter
incontrare i nostri amici a quattro zampe può migliorare lo stato
d'animo. Personalmente, possiedo un cane, quindi può immaginare il
mio pensiero.
Purtroppo, come spesso accade, e anche oggi lo dimostrate, le
nostre proposte non vengono considerate e mi dispiace tantissimo,
perché io rimarrò deluso, ma rimarranno anche delusi i 27 mila
possessori di animali da compagnia.
Da qui, mi permetta, caro assessore Marzi, si evince la sua
sensibilità. Le consiglio un domani di prendere un cane.
Presidente -
Grazie collega Ganis. Ci sono interventi in
dichiarazione di voto? Collega Ganis in dichiarazione di voto,
prego.
Ganis (LEGA VDA) -
Grazie Presidente. Ovviamente,
porteremo al voto questa mozione, grazie.
Presidente -
Ci sono altre dichiarazioni di voto? Non ci
sono altre dichiarazioni di voto. La votazione è aperta. La
votazione è chiusa.
Presenti: 32
Votanti: 8
Favorevoli: 8
Astenuti: 24 (Aggravi, Baccega, Barmasse, Bertschy, Brunod,
Carrel, Caveri, Chatrian, Cretier, Di Marco, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marquis, Marzi, Padovani, Planaz, Restano, Rosaire, Sapinet,
Testolin)
La mozione non è approvata.
