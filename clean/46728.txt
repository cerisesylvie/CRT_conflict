Classificazione
ISTRUZIONE PUBBLICA



Oggetto del Consiglio n. 3107 del 10 gennaio 2024 - Resoconto
OGGETTO N. 3107/XVI - Interrogazione a risposta immediata:
"Notizie in merito a un eventuale procedimento disciplinare nei
confronti di un docente".
Bertin (Presidente) -
Punto n. 8.02. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Sono numerose le notizie di stampa,
sia locale che nazionale, e le notizie anche apparse sui vari
portali di settore della scuola rispetto a un
post
pubblicato da un docente valdostano il 22 dicembre scorso. Un
messaggio scritto, quindi che presuppone un filtro, una selezione,
rispetto a quello che abitualmente uno potrebbe dire in un momento
di rabbia, ma un messaggio in cui al suo interno ritroviamo una
forte aggressività, parlando di dare fuoco agli studenti
maleducati, di augurare loro una broncopolmonite fulminante e
utilizzando anche il turpiloquio, nel senso che definisce questi
studenti delle emerite teste di... quindi direi un messaggio che
non fa assolutamente del bene alla scuola valdostana e di cui
immagino anche l'Assessore prenderà le distanze. Abbiamo appreso
dagli organi di stampa che il messaggio deve essere arrivato alla
Sovraintendenza agli studi, che quindi valuterà, insieme al
Dirigente, gli opportuni provvedimenti e che la Sovraintendente ha
anche chiesto un messaggio di scuse da parte del docente.
Quello che noi vogliamo approfondire con lei, Assessore, è se si
è tutto limitato a queste due questioni o che cosa - se quanto
riportato dalla stampa è vero - sta facendo in questo caso la
Sovraintendenza agli studi, tenendo conto anche della lungaggine di
alcuni procedimenti disciplinari, quindi sapendo anche quali sono i
tempi previsti.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Lei mi chiede "se corrisponde al
vero quanto riportato nel secondo e terzo punto delle premesse, in
particolare cosa sia stato fatto dalla Sovraintendenza agli studi".
Il secondo punto è: "Appreso dalle suddette notizie che lo
screenshot
sia arrivato anche agli uffici
dell'Amministrazione...", eccetera, il terzo punto è: "Evidenziato
che sempre dalle suddette notizie di stampa risulta che la
Sovraintendente agli studi abbia fatto contattare lo stesso
docente, chiedendo di rimuovere lo scritto incriminato...".
Io rispondo alle sue domande dopo aver ovviamente chiesto alla
Sovrintendente notizie circa l'iter che lei ha seguito. La
Sovrintendente agli studi domenica 7 gennaio, non appena ricevuta
la segnalazione del
post
, trasmessa via
mail
agli
indirizzi di posta elettronica istituzionale, in data 6 gennaio
alle ore 21:52 (la Sovrintendente lavora anche di notte
solitamente, e questo lo dico per rendere merito anche alla
dedizione della professoressa Fey), da parte di un ex studente del
LES, ha provveduto a inoltrare la segnalazione anche all'indirizzo
mail del Dirigente scolastico del Maria Adelaide e a sentirlo
telefonicamente per avere maggiori informazioni sul fatto. La
Sovrintendente ha chiesto al Dirigente di contattare
tempestivamente il docente e di fargli rimuovere il post offensivo
sostituendolo con delle scuse pubbliche. A fine mattinata, 7
gennaio quindi, il post è stato rimosso dal docente e in data 8
gennaio il professore ha provveduto a scusarsi pubblicamente
attraverso una mail inviata alla sede RAI che ha diffuso la notizia
durante il TG delle ore 19:30. Il Dirigente scolastico, come
previsto dall'articolo 55bis del decreto legislativo 165/2001, ha
poi provveduto ad avviare la preliminare indagine istruttoria a
seguito della quale valuterà se trasmettere gli atti all'UPD
(Ufficio Provvedimenti Disciplinari) del Dipartimento
Sovrintendenza agli studi, politiche educative qualora la sanzione
da comminare dovesse prevedere la sospensione dal servizio e dello
stipendio superiore a dieci giorni.
Questa è la prassi che ha seguito la Sovraintendenza, ora
ovviamente ci sono i termini e le garanzie che sono stabilite dal
codice disciplinare, quindi si perseguirà tutto l'iter del codice
disciplinare che - e questo lo dico a memoria mia rispetto alla mia
precedente esperienza - ha dei tempi molto rigidi e prefissati e la
conclusione deve arrivare nei termini stabiliti dal codice
disciplinare. Sapremo quale sarà l'esito.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
L'iniziativa è per sottolineare che
non bisogna minimizzare l'accaduto e non bastano le scuse di questo
docente, peraltro scuse che riportano anche un subdolo attacco alla
sensibilità. Non possiamo parlare di emotività quando si scrivono
cose del genere, quello è un messaggio aggressivo e violento e,
sotto questo punto di vista, i ragazzi, i rappresentanti
d'istituto, hanno risposto in maniera forse più matura del docente
stesso nell'intervista RAI di cui lei poc'anzi citava.
Quello che volevamo comprendere, ma magari sarà iniziativa
successiva, è se è stata prevista, ad esempio, una visita
ispettiva, cosa che può fare la Sovraintendenza; questo per capire
anche la capacità di gestione delle classi e soprattutto in qualche
modo anche garantire questi minori che sono a contatto con questo
docente.
