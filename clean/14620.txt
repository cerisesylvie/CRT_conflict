Classificazione
ARTIGIANATO


Resoconto integrale del dibattito dell'aula
Oggetto del Consiglio n. 1038 del 13 dicembre 1994 - Resoconto
SEDUTA POMERIDIANA DEL 13 DICEMBRE 1994
OGGETTO N. 1038/X Realizzazione di un'area artigianale in Comune
di Fénis. (Interrogazione)
Interrogazione Presa visione della lettera inviata a tutti i
consiglieri regionali dal Consorzio artigiani di Fénis;
Rilevata in tale lettera una certa preoccupazione per le
lungaggini burocratiche che osteggiano la realizzazione di un'area
artigianale nel Comune di Fénis;
Tenuto conto dell'importanza della presenza di un'area
artigianale sia in funzione dello sviluppo dello stesso settore sia
per quanto attiene alle conseguenti ripercussioni
occupazionali;
Visti anche i positivi risultati da un'analoga iniziativa
portata a termine dal consorzio degli artigiani di Morgex;
Considerata la grave situazione in cui versa il settore delle
piccole e medie imprese in Valle d'Aosta, preoccupante tanto negli
aspetti economici quanto in quelli occupazionali;
il sottoscritto Consigliere regionale
Interroga
l'Assessore competente per sapere:
1) se ci sono stati incontri chiarificatori con i rappresentanti
di tale consorzio;
2) se da tali incontri sono emerse possibilità concrete per
superare i cavilli burocratici palesati dagli artigiani;
3) quali sono le volontà direttive dell'esecutivo regionale in
merito a tale problematica.
F.to: Lanièce
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Il consorzio artigiano di Fénis, costituito
in data 22 novembre 1991, è composto da 24 piccole imprese, con
sede nel comune stesso.
Il consorzio intende provvedere alla costruzione di immobili
destinati all'attività delle imprese consorziate, utilizzando la
legge regionale n. 9/89.
Questa legge prevede la possibilità che sia acquisita da parte
della Regione l'area e che la stessa sia urbanizzata. Prevede
inoltre che il consorzio possa avere il diritto di superficie per
la costruzione dei fabbricati e che per questi interventi ci sia un
contributo in conto capitale del 30 percento e un contributo
aggiuntivo in conto interessi per il restante 40 percento delle
spese ammissibili.
Questo consorzio ha individuato, d'intesa con il comune, in
località Crête, l'area da utilizzare per la costruzione dei
fabbricati. Il comune ha quindi predisposto una variante al PRG,
per destinare l'area individuata ad uso di insediamenti di
carattere artigianale e commerciale.
In data 3 novembre 1993, in sede di prima valutazione, il
Comitato scientifico per l'ambiente aveva espresso parere negativo
all'utilizzo di tale area. In seguito alla presentazione di
elaborati integrativi da parte del comune, il Comitato scientifico
stesso ha modificato all'inizio del corrente anno il proprio
parere.
Il consiglio comunale ha quindi adottato, con deliberazione n.
23 in data 29 giugno 1994, la variante al PRG generale comunale.
Questa variante è attualmente in fase di pubblicazione e il termine
fissato per la scadenza della pubblicazione è il 31 dicembre
1994.
Il consiglio comunale dovrà successivamente prendere atto delle
osservazioni eventualmente presentate, approvarle o soprassedere, e
poi inviare la documentazione e i pareri acquisiti alla Presidenza
della Giunta regionale per l'iter successivo in Regione.
Questi sono i tempi previsti; diciamo che la difficoltà maggiore
era relativa a questo parere del Comitato scientifico che, in una
prima fase, era stato contrario. Superato quello, i tempi sono
quelli previsti dalle norme per le approvazioni del PRG.
In riferimento alla lettera aperta del consorzio artigiano, si è
provveduto a convocare il presidente, al quale è stata ribadita la
disponibilità ad esaminare il progetto e ad ammetterlo alle
provvidenze previste dalla legge regionale n. 9/89; ovviamente
questo potrà avvenire una volta che ci siano i presupposti
prescritti dalla legge, fra i quali va compresa la possibilità di
edificare sull'area individuata.
Il Presidente del consorzio è stato invitato a presentare la
domanda e la documentazione prescritta, per poter avviare il
relativo procedimento. Diciamo che per ciò che riguarda la parte
relativa alle provvidenze a favore dell'artigianato, c'è quindi la
disponibilità, una volta superate le procedure necessarie, alla
destinazione dell'area ad uso artigianale e commerciale.
L'iter è quello che è stato seguito per il consorzio degli
artigiani di Morgex e questo tipo di iniziative hanno il massimo
sostegno da parte della Giunta regionale, tant'è vero che anche nel
bilancio, nonostante il contenimento delle spese operate, la parte
relativa ai consorzi artigiani è una delle poche che è in
ampliamento come interventi previsti.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore Mafrica per la risposta
datami; mi fa piacere verificare che ci sia la massima
disponibilità da parte della Giunta regionale in merito a questa
vicenda riguardante il consorzio artigiani di Fénis.
L'unica cosa che vorrei sottolineare è come la burocrazia
purtroppo vada contro gli interessi della nostra Regione; abbiamo
qui un consorzio che è nato nel 1989 e che ora nel 1994 non è
ancora costituito formalmente, che ha avuto il parere favorevole
del VIA nel febbraio di quest'anno ma a cui, oggi, manca ancora
l'approvazione definitiva.
Questo a tutta dimostrazione che è necessario da parte di tutte
le forze - in modo particolare della maggioranza - portare avanti
una legge per sburocratizzare tutta l'attività legislativa
regionale, proprio per evitare che, come in questo caso, siano
penalizzate delle persone che non fanno solo i propri interessi, ma
anche quelli della Valle d'Aosta, dato che 24 ditte artigiane vuol
dire circa 100 occupati e quindi, prendendo come riferimento media
una famiglia composta di 4 persone, 400 persone che traggono il
loro sostentamento da tale attività lavorativa.
Mi sembra che sia un intervento importante, per cui inviterei la
maggioranza a sveltire l'iter burocratico che sta logorando
qualsiasi attività legislativa ed in modo particolare la questione
in oggetto.
