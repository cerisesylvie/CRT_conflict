Classificazione
EDILIZIA
Edilizia residenziale



Oggetto del Consiglio n. 1495 del 11 maggio 2022 - Resoconto
OGGETTO N. 1495/XVI - Interpellanza: "Decadenza
dall'assegnazione degli alloggi di edilizia residenziale
pubblica".
Bertin (Presidente)
- Riprendiamo, siamo al punto n. 34
dell'ordine del giorno. Per l'illustrazione dell'interpellanza il
consigliere Manfrin.
Manfrin (LEGA VDA) -
Con quest'iniziativa facciamo un
salto indietro nel tempo e torniamo al 26 maggio del 2020, quando
scattò un'operazione che tutti conosciamo bene che bloccò quella
che ai tempi era diventata la principale piazza di spaccio per i
tossicodipendenti della piazza valdostana che, a quei tempi, penso
lo ricorderemo tutti, a causa della pandemia, erano sicuramente,
potremmo dire, dilaniati dalla necessità di trovare e di
procacciarsi dello stupefacente in quel periodo in cui chiaramente
gli spostamenti erano proibiti o fortemente limitati; questa
situazione era talmente vera al punto che i prezzi avevano
sicuramente iniziato a lievitare, e questo lo hanno rivelato le
investigazioni che erano state fatte al tempo, addirittura in
un'intercettazione veniva proprio detto: "Spingete ancora di più
sul prezzo".
Questo aumento di prezzo era dovuto al fatto che questa
disperazione dei clienti era evidentemente molta ed era la
situazione pandemica che obbligava questi purtroppo consumatori di
stupefacenti a dover procacciarsi la dose quotidiana a prezzi
sempre più alti.
Questa roba che veniva collocata, purtroppo lo ricordiamo tutti,
era eroina, una droga - come se le altre non fossero pericolose -
sicuramente pericolosissima, peraltro un'eroina di bassissima
qualità che è chiamata "Black tar" ovvero catrame nero, quindi
bassa qualità e ancora più pericolosa per questo motivo, destinata
- questo venne reso noto sempre dalle indagini - all'iniezione
perché è impossibile sniffarla e preferita per il suo costo
inferiore.
Questo smercio, che è stato ricostruito, si aggirava, attraverso
quelle che sono state le indagini, attorno a 60 euro al grammo e la
cocaina che anche qui veniva smerciata in questa piazza di spaccio
- che non era il prodotto principale, potremmo dire così di
quest'offerta - veniva ceduta a 120 euro al grammo oppure 100 euro
alla misura 0,7-0,8 grammi, questo era stato evidenziato dalle
indagini.
Il giro era stato valutato, Assessore, in 70 mila euro al mese e
veniva gestito, secondo quello che è stato ricostruito, da quella
che era a tutti gli effetti la roccaforte del quartiere Dora, così
era stata definita in quest'indagine.
Peraltro - nota di colore - di tutti gli indagati, nove persone
su dieci erano percettori del reddito di cittadinanza, così almeno
chiudiamo anche il cerchio e capiamo effettivamente con chi abbiamo
a che fare.
Abbiamo da una parte un gravissimo problema di criminalità, un
problema che non ha soltanto a che fare con lo spaccio ma anche
acquista una valenza sicuramente sociale, di detrimento del tessuto
sociale della nostra regione, e anche un dato che era emerso che
era particolarmente preoccupante, ovvero che in una regione
relativamente piccola - rispetto a quello che avevano potuto
analizzare le Fiamme Gialle della Guardia di Finanza della Valle
d'Aosta - erano stati individuati un centinaio di consumatori,
definiti quali una discreta piazza di consumo nonostante le
limitate dimensioni della nostra regione e l'allora responsabile
della Guardia di Finanza parlò di "un dato che deprime rispetto a
una recrudescenza di stupefacente di bassa qualità".
Tutto questo ampio cappello e tutta questa premessa per dire che
cosa? Per dire che un soggetto, ma potremmo anche dire due, perché
c'è un legame di parentela peraltro fra coloro i quali sono
condannati, due di questi soggetti sono assegnatari di un alloggio
di Edilizia Residenziale Pubblica, pur avendo questi due soggetti
una lunga storia di criminalità alle spalle continuano a mantenere
quest'alloggio; ricordo che invece nelle graduatorie - lo abbiamo
fatto anche con una mozione poco tempo fa - continuano a languire
famiglie che invece sono ossequiose e rispettose della legge e che
probabilmente verrebbero aiutate al raggiungimento di un agognato
alloggio di Edilizia Residenziale e probabilmente non guadagnano 70
mila euro in virtù dello smercio di sostanze stupefacenti.
Quello che io ho trovato particolarmente di rilievo è che, al di
là di tutto, penso sia fortemente disgustoso il fatto - oltre a
prodursi in attività penalmente di rilievo -di essere inseriti
all'interno di un tessuto sociale, di essere sostenuti dalla
comunità e di approfittarsi chiaramente della debolezza e della
crisi addirittura che si era venuta a creare con la situazione
pandemica sfruttando appunto le persone che purtroppo sono
dipendenti da queste sostanze per poter avere un beneficio
personale in termini di denaro, tutto questo sfruttando una
posizione di privilegio che veniva concessa, ovvero quella di avere
un alloggio pagato dai soldi di tutta la collettività.
Come ho sottolineato più volte in quest'aula e penso che sia
abbastanza notorio, per fortuna la nostra legge, la 3/2013 - che è
quella che disciplina l'Edilizia Residenziale Pubblica - ha delle
specifiche previsioni su questo capitolo.
Ne parliamo adesso perché è arrivata finalmente una condanna per
entrambi questi soggetti, l'assegnatario, il titolare e anche un
suo parente congiunto, non so come si voglia definire; una condanna
per entrambi che certifica che effettivamente delle azioni sono
state svolte, quindi fino a quando ci sono degli arresti magari ci
può essere anche il dubbio, ma direi che una condanna toglie
qualsiasi tipo di dubbio.
Ritengo che - l'ho già messo nelle premesse ma credo che sia
assolutamente importante evidenziarlo un'altra volta - la nostra
legge regionale, articolo 42 comma 1 alle lettere "d" ed "e",
prevede la decadenza dall'assegnazione nel caso in cui
l'assegnatario, o i componenti il nucleo familiare, abbiamo adibito
l'alloggio ad attività penalmente rilevanti, ovvero nel caso in cui
tengano comportamenti socialmente pericolosi per l'incolumità
pubblica.
Io penso che queste fattispecie previste dalla 3/2013 siano
assolutamente centrate, nel senso che possiamo avere
tranquillamente, chiedendo gli atti giudiziari, conferma del fatto
che gran parte di questo spaccio, di questa cessione, avvenisse
nell'alloggio che a loro era assegnato; dall'altra parte penso che
a fronte di una condanna - e a fronte della descrizione che si può
recuperare, oltre che sugli organi d'informazione penso anche qui
dalla vicenda processuale degli incartamenti che ne sono seguiti e
che sono tranquillamente consultabili soprattutto per la pubblica
Amministrazione - due soggetti, in particolare uno che ha una lunga
storia criminale alle spalle, possano tranquillamente essere
incasellati quali persone che tengono comportamenti socialmente
pericolosi per l'incolumità pubblica. Se pensiamo che la sostanza
che veniva spacciata era questo tipo di sostanza, quindi di bassa
qualità che si doveva forzatamente iniettare, molto pericolosa e
quant'altro, credo che non si possa sicuramente dire il
contrario.
A fronte di tutto questo - avendo avuto cura di omettere, come
queste meravigliose disposizioni sulla privacy ci impongono di
fare, le identità delle persone in questione - pensiamo di aver
dato ampia traccia e prova di recuperabilità dei dati, e se poi ve
ne sarà la necessità potremo tranquillamente fornirli a
conferma.
Chiediamo con quest'interpellanza se, a fronte di quanto
esposto, sia intenzione dare applicazione a quanto previsto dalla
legge 3/2013, nello specifico il comma 1 alle lettere "d" ed "e"
che prevedono la decadenza dall'assegnazione dell'alloggio.
Presidente -
Risponde l'assessore Barmasse.
Barmasse (UV) -
Ritorniamo - le premesse le ha già
ampiamente illustrate il consigliere Manfrin, e sulla condanna a
due anni e otto mesi si è già giustamente espresso - su un tema già
affrontato in precedenti sedute del Consiglio regionale riguardante
situazioni simili, ma riferite ad altri soggetti.
Proprio in ragione dell'iniziativa di sindacato ispettivo,
allora presentata dal consigliere Manfrin, e a seguito anche
dell'audizione del direttore di ARER in III e V Commissione
consiliare permanente, è emersa l'esigenza di approfondire la
questione attraverso la formulazione da parte di ARER, in accordo
con le strutture regionali competenti, di un quesito al
Dipartimento legislativo Aiuti di Stato in ordine
all'interpretazione del comma 1 lettera "e" dell'articolo 42 della
l.r. 13 febbraio 2013 n. 3 "Disposizioni in materia di politiche
abitative" il quale individua, tra le cause di decadenza
dell'assegnazione degli alloggi di Edilizia Residenziale Pubblica,
il caso in cui l'assegnatario o i componenti il nucleo familiare
tengano comportamenti socialmente pericolosi per l'incolumità
pubblica.
In particolare il quesito formulato riguardava il significato da
attribuire all'espressione "Comportamenti socialmente pericolosi"
utilizzata nella citata disposizione regionale.
Nei giorni scorsi è pervenuta la risposta del Dipartimento
legislativo "Aiuti di Stato", il quale riferisce che un possibile
riferimento giuridico per l'interpretazione della norma regionale
in esame potrebbe essere rinvenuto nell'articolo 203 del Codice
penale, che definisce socialmente pericolosa la persona che, anche
se non imputabile o non punibile, abbia commesso un reato quando
sia probabile che commetta nuovi fatti preveduti dalla legge come
reati.
La qualità di persona socialmente pericolosa costituisce uno dei
requisiti per l'applicazione di una delle misure di sicurezza di
cui agli articoli 199 e seguenti del Codice penale, le quali
possono essere applicate solo in forza di una disposizione di legge
nei casi previsti dalla legge stessa.
Spetta, peraltro, solo al Giudice determinare la sussistenza
della pericolosità sociale di un soggetto sulla base di criteri
stabiliti dall'articolo 133 del Codice penale, valutando la gravità
del reato commesso e la probabilità che la persona commetta altri
reati.
Tuttavia, il citato articolo 203 del Codice penale reca la
definizione di persona socialmente pericolosa, mentre l'articolo 42
della l.r. 3/2013 riferisce la pericolosità non alla persona, ma ai
comportamenti, prevedendo al comma 1 lettera "e" la decadenza
dell'assegnazione dichiarata dall'ente gestore, nei casi in cui
l'assegnatario o i componenti del nucleo familiare tengano
comportamenti socialmente pericolosi per l'incolumità pubblica.
La diversità di formulazione porta, quindi, il redattore del
parere a escludere che l'articolo 203 del Codice penale sia un
utile riferimento normativo ai fini dell'interpretazione
dell'applicazione della citata norma regionale, tenuto anche conto
della diversa natura del requisito considerato dalle due
disposizioni. L'uno soggettivo: articolo 203 del Codice penale,
legato a una qualità personale del reo, cioè pericolosità sociale,
valutata da un Giudice ai fini dell'applicazione di misure di
sicurezza; l'altro oggettivo, articolo 42, l.r. 3/2013, connesso a
un comportamento socialmente pericoloso di cui peraltro non è
rinvenibile alcuna definizione normativa regionale o statale.
Il Dipartimento legislativo Aiuti di Stato ritiene altresì che
non sembrerebbe possibile trasporre in via interpretativa o
analogica il concetto di pericolosità sociale di un soggetto di cui
all'articolo 203 del Codice penale in quello di comportamento
socialmente pericoloso di cui all'articolo 42 della l.r. 3/2013, la
cui qualificazione - in assenza di riferimenti normativi o
regolamentari che ne definiscano in maniera obiettiva criteri e
requisiti - sarebbe lasciata alla completa discrezionalità
dell'ente gestore.
D'altra parte non pare ammissibile che si ritenga come
socialmente pericoloso qualsiasi comportamento che integri una
fattispecie di reato, a maggior ragione in assenza di un'apposita
previsione normativa in tal senso, anche perché in materia di
misure di sicurezza - nel cui ambito rientra anche la valutazione
della pericolosità sociale di una persona - vige una riserva di
legge che induce a escludere la possibilità d'imporre la decadenza
dell'assegnazione di alloggi di Edilizia Residenziale Pubblica in
forza di un'interpretazione opinabile della norma.
Sulla scorta di tale ragionamento pertanto, in assenza di
disposizioni normative che definiscano in maniera oggettiva i
requisiti e i criteri per qualificare un comportamento come
socialmente pericoloso, conclude il parere assegnato dal
Dipartimento legislativo Aiuti di Stato che: "la norma di cui
all'articolo 42 comma 1 lettera "e" sia di difficile applicazione e
suscettibile, se applicata, di originare possibili ricorsi da parte
dei destinatari di eventuali provvedimenti di decadenza".
Risulta, quindi, necessario, sulla scorta delle considerazioni
contenute nel parere, effettuare una valutazione circa
l'opportunità di prevedere un intervento normativo mirato a
modificare le disposizioni regionali in questione.
Per quanto riguarda, invece, la fattispecie di decadenza
prevista dall'articolo 42 comma 1 lettera D, la condanna del
soggetto assegnatario - comunque da accertare nei canali ufficiali
e non per il tramite degli organi d'informazione - su espressa
segnalazione scritta del nominativo e dell'indirizzo in questione,
potrebbe comportare l'avvio della procedura di decadenza ai sensi
della vigente normativa solo nel caso in cui fosse esplicitato che
l'attività penalmente rilevante era perpetrata all'interno
dell'alloggio di ARER.
Presidente -
Per la replica, il consigliere Manfrin.
Manfrin (LEGA VDA) -
Assessore, la ringrazio per averci
messo a conoscenza di questa nota che ho trovato particolarmente
curiosa. Secondo questa nota, non essendoci una definizione, quindi
non essendo ascrivibile all'articolo 203 del Codice penale, una
persona che commetta un omicidio non può essere ritenuta
socialmente pericolosa, perché questa pericolosità sociale non è
riconducibile all'articolo 203 e non c'è uno specifico riferimento,
perché è atteso al comportamento socialmente pericoloso e non alla
pericolosità della persona in sé.
Io credo che lei possa rendersi personalmente conto
dell'assurdità di questo tipo d'interpretazione che rischia davvero
di aprire un vulnus molto pericoloso, quindi io eviterei di farlo
vedere eccessivamente in giro questo parere, perché potrebbe essere
smentito in maniera abbastanza importante; poi non mi soffermo sul
fatto che probabilmente non si conosce nemmeno uno strumento che è
l'ammonimento del Questore che indica appunto la pericolosità
sociale del soggetto, ad esempio, e una rapida richiesta alla
Questura potrebbe evidenziare se sussistono indicazioni di questo
tipo, ovviamente tramite i canali ufficiali come detto sul comma
"d" ma su questo ci arriverò, però io penso che sia arrivato il
momento di intervenire in maniera importante per evidenziare un
principio. Non è la prima volta che lo dico.
Credo che sia abbastanza assurdo che le persone che si
comportano bene debbano assistere a comportamenti criminosi, o
presunti tali, da parte di altri soggetti e dire: "Beh, noi abbiamo
diritto alla stessa maniera", perché quest'articolo nel suo
spirito, e qui guardo un collega che c'era ai tempi, immagino che
volesse essere un disincentivo a delinquere e fare in modo che ci
fosse una promozione dei comportamenti virtuosi.
Se delinqui, se hai dei comportamenti socialmente pericolosi,
perdi l'utilizzo dell'alloggio, mi sembra un principio
inoppugnabile, che peraltro c'è in tantissime altre regioni. Qui si
decide di prendere un'altra strada. Benissimo, va bene!
Ripeto, voglio prendere la parte positiva, lei dice che nel
parere viene evidenziato che c'è necessità di un intervento
normativo.
Guardo sempre un collega che in quest'aula insieme a me si è
alzato più volte per dire che è importante ed è urgente che
s'intervenga sulla legge 3/2013 e quindi sì, però se ne è avuta
l'opportunità molte volte ma non si è fatto, quindi forse è
opportuno fare un ragionamento in questo senso.
Chiuso questo capitolo veniamo a un altro: ho evidenziato in
quest'aula, e l'ho fatto più volte, la possibilità, da parte della
pubblica Amministrazione, di verificare quella che è effettivamente
la condizione delle persone che occupano l'alloggio di Edilizia
Residenziale Pubblica.
Lei dice che le notizie devono essere acquisite tramite i canali
ufficiali e non tramite notizie di organi d'informazione. Il
sottoscritto non ha mai detto: "Guardate, c'è scritto sul giornale
e quindi buttate fuori di casa questa persona". Il sottoscritto ha
detto: "Guardate che ne hanno parlato addirittura gli organi
d'informazione e forse sarebbe necessario fare un passaggio con gli
organi deputati a controllare le condotte criminose e verificare se
quanto è accaduto e quanto le fattispecie di reato per le quali
sono state condannate queste persone si sono svolte all'interno
dell'alloggio o no e, a questo punto, decidere se effettivamente si
debba iniziare una procedura di decadenza oppure no".
Banalmente però, Assessore, mi permetto di evidenziarle che in
quel periodo c'era il lockdown e quindi non si poteva stare in
piazza a scambiarsi la droga, tendenzialmente bisognava andarlo a
fare in un posto al coperto, lontano da occhi indiscreti, quindi le
abitazioni erano diventate il punto nevralgico nel quale avveniva
lo scambio.
Ma ripeto, non glielo dico io ma se giustamente l'ente che lei
ha nominato farà una ricerca e chiederà di avere gli atti proprio
per applicare quanto previsto dall'articolo 42 lettera "d" della
legge 3/2013 ai fini della decadenza, sicuramente otterrà una
risposta e sicuramente potremmo fare e applicare un po' di
giustizia sociale e dare effettivamente un alloggio a chi ne ha
bisogno togliendolo a chi invece l'ha utilizzato per perpetrare
atti criminosi particolarmente odiosi.
