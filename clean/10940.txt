Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1933 del 28 febbraio 1991 - Resoconto
OGGETTO N. 1933/IX - Protesta per la revoca delle competenze
istituzionali del compartimento Anas di Aosta per la sorveglianza
sull'autostrada e sui trafori.
(Approvazione di
risoluzione)
Presidente
- Do lettura della risoluzione presentata dal
Presidente della Giunta e dall'Assessore ai Lavori Pubblici
Martin:
RISOLUZIONE
Il Consiglio regionale della Valle d'Aosta
Venuto a conoscenza dell'emanazione del D.M. 25 febbraio 1991 n.
460 con il quale vengono revocate, con decorrenza immediata, le
competenze istituzionali relative alla sorveglianza dell'itinerario
autostradale Quincinetto-Monte Bianco e dei trafori del Monte
Bianco e del Gran San Bernardo, trasferendo le stesse competenze
sotto la responsabilità dell'ufficio autostrade di Genova;
Considerato che tali competenze sono state assegnate al
compartimento Anas di Aosta con D.M. 3 novembre 1978, in attuazione
dell'articolo 9 della legge 16 maggio 1978 n. 196 (norme di
attuazione dello Statuto);
esprime
viva preoccupazione per tale provvedimento, ritenendolo al
contempo immotivato ed illegittimo;
richiede
la revoca di tale provvedimento, al fine di non compromettere
l'intervento dell'Anas sul territorio valdostano ed i suoi rapporti
con l'amministrazione regionale;
impegna
il Presidente del Consiglio a trasmettere copia della presente
risoluzione al Ministro dei Lavori Pubblici, al Direttore Generale
dell'Anas, ai Parlamentari valdostani.
Presidente
- Ha chiesto di parlare il Consigliere
Andrione, ne ha facoltà.
Andrione (UV)
-.... Il y a la police routière pour
cela...
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI-PDS)
- Sono stato informato dalle
organizzazioni sindacali, quindi le mie informazioni hanno questo
limite di precisione. Mi è stato detto che la sorveglianza consiste
nel verificare tutti i rapporti che riguardano l'autostrada con il
territorio circostante.
Faccio un esempio: se si tratta di fare una scelta per cambiare
le barriere, mettere delle insonoriz-zazioni o fare degli
attraversamenti di qualche tipo, bisogna poi andare a Genova invece
che fare riferimento.... Cioè non è la pura sorveglianza, è
sorveglianza in senso gestionale. Non giuro su queste cose, ma mi
sembra siano plausibili.
Presidente
- Ha chiesto di parlare l'Assessore ai Lavori
Pubblici Martin, ne ha facoltà.
Martin (ADP)
- Al di là di quale deve essere questa
specifica sorveglianza, volevo solo ricordare che questi compiti
erano già di competenza dell'ufficio speciale autostrade di Genova
e che, con decreto ministeriale del 1979, erano stati trasferiti
alla Regione.
Ora si ritornerebbe con questo decreto, che è giunto a nostra
conoscenza solo oggi, alla vecchia sorveglianza.
Quindi ci pareva, che dal punto di vista istituzionale, fosse
giusto impugnare questo decreto e soprattutto, visto che in tal
senso esiste anche un ordine del giorno approvato dalle
organizzazioni sindacali, inviato per conoscenza al Consiglio dei
Ministri, al direttore generale dell'Anas e ai due deputati della
Valle d'Aosta, riprendere anche come Consiglio regionale questo
decreto, che va a togliere delle competenze al compartimento Anas
della Valle d'Aosta e che non si sa poi dove va a parare, perché
potrebbe essere un primo passo per estendersi in maniera molto più
grande.
Volevo anche dire che il Presidente della Giunta ha già
provveduto a mandare un telegramma al Ministro dei Lavori Pubblici
per vedere di recedere da questo decreto.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Volevo solo aggiungere che stiamo
esaminando la possibilità di ricorrere contro questo decreto
davanti al Tar del Lazio.
Presidente
- Pongo in votazione la risoluzione in
oggetto:
Esito della votazione
Presenti, votanti e favorevoli: 31
Il Consiglio approva all'unanimità
***
