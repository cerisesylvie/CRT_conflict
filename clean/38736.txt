Classificazione
INDUSTRIA
LAVORO



Oggetto del Consiglio n. 2215 del 22 giugno 2016 - Resoconto
OGGETTO N. 2215/XIV - Interpellanza: "Interventi per rendere
operativo lo stabilimento Lavazza di Verrès e per fornire risposte
agli ex dipendenti".
Viérin M. (Président) -
Point n° 15 de l'ordre du jour.
La parole au collègue Gerandin.
Gerandin (UVP) -
Oggi è il 22 giugno e penso che sia un
momento molto triste per quanto riguarda la situazione industriale
valdostana: mi riferisco alla Bassa Valle, in particolare ad uno
stabilimento come quello della Lavazza, che era forse una delle
realtà in cui si credeva di più, per ovvi motivi chiaramente. Dico
che oggi è il 22 giugno perché oggi cessa la produzione allo
stabilimento Lavazza e da quando abbiamo avuto, a partire da
novembre 2015, la notizia della scelta di questa multinazionale di
chiudere una realtà produttiva che, dal punto di vista economico,
dal punto di vista occupazionale, dal punto di vista produttivo,
non aveva assolutamente nessun tipo di problema, anzi era
continuamente sollecitata ad aumentare la produzione, noi abbiamo
avuto le notizie le più frammentarie, le più disparate in merito
alla situazione della Lavazza.
Dopo quest'annuncio abbiamo avuto un tavolo delle trattative che
è stato aperto e che ha visto coinvolti sindacati e aziende; a
seguito di questa trattativa, abbiamo avuto accordi firmati anche
in termini economici interessanti con delle buone uscite. Abbiamo
avuto anche una fase in cui la politica era rimasta fuori da questa
trattativa e lei stesso, Assessore, aveva più volte sottolineato di
non essere stato chiamato a questo tavolo delle trattative. Ciò non
toglie che la Regione Valle d'Aosta è proprietaria di questo
stabilimento, che in questo lasso di tempo, anche dopo la
conclusione dell'accordo con i sindacati e le maestranze, operai
rappresentati a questo tavolo dalle organizzazioni sindacali, noi
abbiamo avuto una serie di notizie che leggevamo, che abbiamo in
parte anche con il collega Bertschy sollecitato per approfondire.
Esse erano legate al fatto che, pur essendo proprietari, c'era un
contratto d'acquisto da parte della proprietà Lavazza e, malgrado
ci fossero delle manifestazioni di interesse da parte di aziende -
e lo si leggeva anche fino all'inizio di maggio -, si segnalava una
serie di difficoltà anche ad entrare e a visitare lo stabilimento
ex Lavazza da parte di possibili imprenditori interessati. Io non
ero a conoscenza ma, dopo che questa interpellanza è stata scritta,
alcuni giorni fa, mi pare che alcune novità ci siano in merito al
fatto che probabilmente questo clima di conflittualità tra
Amministrazione regionale e proprietà si è in parte attenuato, per
cui pare che ci sia stata anche la possibilità di visitare questi
stabilimenti; penso che sia la giusta direzione.
Quello che però a me interessava era capire che futuro c'è per
questo stabilimento, per questi 41 operai che sono in mobilità,
ricordando che anche a fronte di buone uscite interessanti, queste
terminano, vanno nel tempo a scemare le disponibilità economiche e
rimane un grande problema occupazionale, soprattutto per un'area
industriale in difficoltà, soprattutto un'area che in questo
momento avrebbe necessità di avere risposte certe, informazioni
certe. L'intenzione era di fare il punto, di capire se c'erano
sviluppi in merito, anche perché sia operai che ex operai, sia la
cittadinanza della Bassa Valle di Verrès stanno aspettando con
ansia notizie in merito.
Président -
La parole à l'Assesseur Donzel.
Donzel (PD-SIN.VDA) -
Come per l'interpellanza
precedente, già la scorsa settimana ho puntualmente informato il
suo Capogruppo Bertschy, con il quale c'è un'ottima collaborazione
sulla questione industriale. Io direi che oggi la sua descrizione
di una situazione drammatica sulla condizione industriale della
nostra Regione andrebbe leggermente corretta, sicuramente fu
drammatica e fu un fulmine a ciel sereno la comunicazione della
chiusura della Lavazza.
Entro subito nel merito: non credo che si possa in qualche modo
pensare, stante quanto ho più volte ripetuto in questa sede, che ci
possa essere da parte dell'Amministrazione regionale un rapporto di
simpatia con la multinazionale Lavazza, perché, di fatto, è venuta
meno a tutto un percorso molto lungo che era stato creato con
l'Amministrazione regionale e che sicuramente ci ha lasciato
esterrefatti. Ciò detto, l'interesse che abbiamo subito avuto per
salvare l'attività produttiva dello stabilimento - ma non adesso,
dal giorno dopo che Lavazza ci ha dato quella comunicazione - ha
fatto sì che si cercasse di costruire una serie di rapporti con la
stessa che permettessero almeno, se non in termini amichevoli, di
rispetto minimale reciproco e di buon senso nell'interesse
generale, di trovare delle soluzioni.
Le informazioni che abbiamo dato come Amministrazione regionale
sono state sempre corrette e mai smentite, tant'è che la data che
dice lei del 22 di chiusura oggi a me non risulta affatto. L'avevo
detto già tempo fa: Lavazza intende ancora per qualche settimana di
luglio svolgere delle attività, seppur contenute, ma non dismette
la produzione
tout court
. Ad oggi, nonostante i solleciti
più volte fatti, non ci ha ancora fornito una data definitiva. Ad
oggi, a seguito di incontri in cui si è ristabilito un rapporto di
dialogo sereno, più collaborativo tra Regione e Lavazza, di cui io
ringrazio naturalmente i dirigenti di Lavazza, non ci è ancora
stata comunicata l'ipotesi Lavazza di smantellamento dei beni di
sua proprietà. Noi avevamo chiesto una pianificazione, ci è stata
data di nuovo una data molto vaga: gran parte del 2017.
Ad oggi in questo delicato percorso sono state avanzate delle
manifestazioni di interesse da parte di alcuni soggetti privati; in
un caso c'era tutta una questione di tempistica di rilascio dello
stabilimento, che prevedeva il rilascio a gennaio-febbraio che era
impossibile: c'erano i lavoratori che ci lavoravano. Non era
neanche immaginabile andare a dire a Lavazza di chiudere tutto. A
parte che non lo avrebbe fatto per un interesse economico. A
seguito di colloqui che si sono ripristinati, quindi i
rappresentanti di Lavazza sono venuti in Assessorato e abbiamo
cercato di capire che cosa si poteva fare, abbiamo ragionato
sull'ipotesi di non smantellare tutte le proprietà di Lavazza, che
in sua autonomia in qualunque momento potrebbe fare, e abbiamo
provato a convincerli di dare una disponibilità, se ci fossero dei
soggetti privati disponibili all'acquisizione, ad acquisire questi
macchinari.
Lei chiede se l'Amministrazione regionale è disponibile ad
acquisire questi macchinari: ad oggi di certo non ci sono le
risorse, però ci fosse un
business plan
serio, con delle
risorse previste di soggetti privati, non è che l'Amministrazione
regionale non compra due
silos
, un macchinario per far
vivere uno stabilimento, ma occorre che dietro ci sia un business
plan
.
Ad oggi l'ipotesi che ci è arrivata è piuttosto che
dei soggetti privati sarebbero disponibili ad acquisire parte dei
macchinari di Lavazza e siamo andati a fare una visita nello
stabilimento. Per ottenere le autorizzazioni della visita di questo
stabilimento, è stato necessario chiedere più volte a Lavazza di
consentirci di accedere allo stabilimento. C'è una competizione
altissima nel mondo del caffè, per cui non volevano che altri
vedessero qual era il meccanismo con cui funzionano queste
macchine; qual è la procedura che loro usano per arrivare alla
realizzazione del loro prodotto. Trattandosi di gruppi esteri,
hanno voluto che fossero firmati da ciascun gruppo estero degli
atti che mantenessero assolutamente riservata la visita.
Addirittura ci hanno vietato l'uso dei dispositivi come cellulare e
quant'altro, non è stato possibile fotografare nulla. Hanno però
dato grandissima disponibilità, perché a tutte le domande degli
imprenditori che volevano sapere come funzionava una certa
macchina, qual era il ruolo, devo dire che l'ingegnere di Lavazza
ha sempre risposto puntualmente. Io ero presente, ha risposto
puntualmente a tutte le domande, quindi la disponibilità c'è.
Ad oggi è stata informalmente avanzata a Lavazza la richiesta di
una disponibilità a cedere dei macchinari, soprattutto nella parte
in testa dello stabilimento, quindi il silos del crudo, i
macchinari che trattano il caffè crudo, a fronte di un progetto
industriale che lavori il caffè ma che non sia direttamente
concorrenziale con Lavazza, perché altrimenti Lavazza si prende le
sue macchine e le porta via. Questa è la situazione.
L'Amministrazione regionale quindi ha iniziato a lavorare il giorno
dopo in cui è arrivata la comunicazione. Per lavorare bisogna
costruire dei business plan, bisogna avere delle strategie, bisogna
avere un'idea di cosa significa il lavorare materie come il caffè
crudo, dove non soltanto occorrono dei macchinari, ma bisogna avere
- l'ho già spiegato anche per la questione del cioccolato - una
grossa quantità di
cash flow
: il caffè costa carissimo,
bisogna acquisire il caffè crudo e questa operazione non è così
scontata, è molto onerosa ed è molto oneroso il cash flow che serve
per far decollare uno stabilimento nel primo anno di vita, prima di
arrivare alla vendita successiva, quindi servono dei soggetti per
uno stabilimento di quella portata, di quell'entità che siano di
particolare consistenza.
Noi abbiamo anche provato a sollecitare qualche soggetto locale,
perché per primi avremmo visto molto bene la possibilità anche di
uno sviluppo del nostro territorio, però effettivamente le cifre
che ci vogliono sono importanti. Noi stiamo lavorando in quella
direzione, ora la palla è a Lavazza che deve dirci se è disponibile
a cedere parte delle macchine oppure no e poi naturalmente
bisognerà affrontare tutto l'altro discorso, perché non le nego che
con una certa amarezza ho preso atto che alcuni Verrezzesi hanno
chiesto di delocalizzare lo stabilimento. Vorrei che fosse chiaro
che o tutti lavoriamo nella stessa direzione in maniera diretta,
come mia abitudine, nei confronti anche del mondo sindacale, perché
altrimenti sedersi sulla riva del fiume e dire: "qua non si fa
nulla", quando dieci remano in direzione opposta, non è
l'atteggiamento giusto per una comunità per trovare risposte al suo
territorio. Non è questa l'unica manifestazione d'interesse che
abbiamo, è chiaro che si procede per
step
, non possiamo
portare due o tre soggetti a visitare la Lavazza quando stiamo
aspettando la risposta al primo soggetto che ha visto lo
stabilimento, quindi io confido che una soluzione possa essere
trovata.
Presidente -
Ha chiesto la parola il Consigliere
Gerandin, ne ha facoltà.
Gerandin (UVP) -
Lei mi ha ricordato per la seconda volta
che aveva già comunicato al mio Capogruppo i contenuti e le
risposte all'interpellanza, mi ero dimenticato l'altra volta di
fare un cenno a questo: io la ringrazio, perché va nel senso di
quell'ottima collaborazione che avete con il mio Capogruppo. Come
ho già spiegato al mio Capogruppo, però queste iniziative sono
legate al fatto che se avessi voluto una risposta scritta, le avrei
chiesto la risposta scritta se voleva rimanere una cosa interna
mia. Siccome ho intenzione di fare un'azione di verifica
sull'attività, ho il "116" che rimangono atti a disposizione. La
mia posizione in questo Consiglio - e penso di essere stato chiaro
già l'altra volta - è una posizione in cui io intendo fare
iniziative, perché la gente deve sapere, Assessore: non devono
rimanere atti interni tra lei, il mio Capogruppo e il sottoscritto,
ma il cittadino deve sapere com'è effettivamente la realtà delle
cose. Questo è lo scopo con cui porto avanti questo tipo di
iniziative, per cui io la ringrazio della gentilezza che ha avuto
verso il mio Capogruppo e la prego di continuare per quello che mi
riguarda, ma a me quello che interessa è che la gente sia a
conoscenza della situazione dei fatti.
Quello che lei ha detto qua in Consiglio...Assessore, tenuto
conto che c'è questa richiesta a Lavazza di dare disponibilità
eventualmente a cedere i macchinari, una parte o tutto il
macchinario come lei diceva, a patto che non ci sia concorrenza per
quello che riguarda la produzione, io le chiederei veramente d'ora
in avanti di continuare ad informare non il Consiglio, ma i
cittadini, perché sono loro che sono preoccupati, le 41 persone che
in questo momento sono in mobilità sono preoccupate, com'è
preoccupata una realtà che - mi permetto ancora di sottolineare -,
per quello che riguarda la realtà verrezzese, è una situazione di
difficoltà. Se da altre parti ci sono timide riprese, la situazione
industriale di Verrès è di difficoltà, per cui non recedo dalla mia
dichiarazione; io con questo non voglio minimamente mettere in
discussione la sua attività dal punto di vista politico per
incentivare l'attività industriale, ma ci sono realtà che sono di
particolare difficoltà.
Per quello che riguarda i contenuti, io la ringrazio, era un
atto dovuto per i cittadini, dovuto anche per quelle persone che
lei ha detto, perché poi le
e-mail
le riceviamo, oltre a
lei, anche noi, ci sono effettivamente i cittadini che vivono nelle
vicinanze dello stabilimento che sono preoccupati e chiedono
eventualmente alcune tutele in più per l'attività, se attività ci
sarà in futuro. D'altronde, mi pare di ricordare che lei stesso
avesse fatto un'iniziativa un po' di tempo fa, in cui manifestava
questo tipo di preoccupazioni che manifesta anche chi vive nelle
vicinanze di questo stabilimento. Proprio per questo motivo diamo
informazioni, chiariamo qual è la visione politica da parte
dell'Amministrazione regionale, qual è il futuro che si vuole dare
a questo stabilimento, così tranquillizziamo chi ci abita vicino,
le scuole e chi comunque ha delle difficoltà dal punto di vista
occupazionale. Ci sono i 41 dipendenti che in questo momento sono
in mobilità, ma c'è anche una fascia che in questo momento a Verrès
sta aspettando un'eventuale ripresa dal punto di vista industriale
come una manna che cade dal cielo, perché la situazione a Verrès e
dintorni è molto difficile.
Dalle ore 11:37 riassume la presidenza il Presidente
Rosset
.
