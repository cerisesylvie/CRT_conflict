Classificazione
AMMINISTRAZIONE REGIONALE
Amministrazione della giustizia


Resoconto integrale del dibattito dell'aula
Oggetto del Consiglio n. 2698 del 23 luglio 1997 - Resoconto
SEDUTA POMERIDIANA DEL 23 LUGLIO 1997
OGGETTO N. 2698/X Disegno di legge: "Norme sull'organizzazione
amministrativa degli uffici del giudice di pace".
Articolo 1 (Ruolo unico del personale regionale e dotazioni
organiche)
1. Il personale amministrativo degli uffici del giudice di pace
è inserito nel ruolo unico del personale della Regione e
nell'organico della Giunta regionale di cui all'articolo 26, comma
1, lett. b), della legge regionale 23 ottobre 1995, n. 45 (Riforma
dell'organizzazione dell'Amministrazione regionale della Valle
d'Aosta e revisione della disciplina del personale).
2. Le dotazioni organiche del personale amministrativo degli
uffici del giudice di pace della Regione Valle d'Aosta sono quelle
risultanti dal provvedimento del Ministero di grazia e giustizia 17
marzo 1993, pubblicato nel supplemento ordinario alla Gazzetta
ufficiale 30 marzo 1993, n. 74, e confermate con decreto del
Ministro di grazia e giustizia 23 aprile 1997, e sono
corrispondenti alle qualifiche funzionali regionali secondo
l'allegato A alla presente legge.
Articolo 2 (Stato giuridico e trattamento economico del
personale amministrativo degli uffici del giudice di pace)
1. Al personale amministrativo degli uffici del giudice di pace
si applicano le disposizioni sullo stato giuridico e sul
trattamento economico del personale regionale, fatta salva la
dipendenza funzionale dal giudice di pace.
2. La Giunta regionale individua con proprio atto organizzativo
la struttura dirigenziale competente all'adozione dei seguenti atti
relativi al personale assegnato agli uffici del giudice di
pace:
a) atti di cui all'articolo 13 della legge regionale
45/1995;
b) attribuzione delle funzioni tipiche ascrivibili ai profili
professionali del personale assegnato agli uffici amministrativi
del giudice di pace.
Articolo 3 (Inquadramento del personale comunale)
1. Il personale di ruolo dei comuni della regione che presta o
ha prestato servizio presso gli uffici di conciliazione può, entro
trenta giorni dalla data di entrata in vigore della presente legge,
chiedere l'inquadramento nel ruolo unico regionale di cui
all'articolo 1, comma 1.
2. Sono considerati in servizio presso gli uffici di
conciliazione i dipendenti comunali che esercitano o hanno
esercitato le funzioni di cancelleria presso gli uffici medesimi.
L'esercizio di tali funzioni, che dovrà risultare da apposita
dichiarazione rilasciata dal Sindaco, può essere riconosciuto
unicamente nei comuni con popolazione superiore a cinquemila
abitanti.
3. La Giunta regionale, previo nulla osta dell'amministrazione
comunale di provenienza, provvede all'accoglimento delle domande di
inquadramento con priorità del personale in servizio presso gli
uffici di conciliazione alla data del 31 dicembre 1989, tenuto
conto della data del provvedimento di autorizzazione all'esercizio
delle funzioni di cancelliere o dell'assegnazione all'ufficio.
4. Il personale è assegnato, di preferenza, all'originaria sede
di servizio o all'ufficio del giudice di pace nel cui mandamento
tale originaria sede è compresa.
Articolo 4 (Inquadramento a domanda del personale regionale)
1. I posti di organico rimasti vacanti dopo gli inquadramenti di
cui all'articolo 3 possono essere ricoperti dal personale del ruolo
unico regionale che, in possesso dei requisiti richiesti, abbia
presentato domanda di mobilità entro trenta giorni dalla data di
entrata in vigore della presente legge; è data priorità al
personale che abbia già prestato servizio negli uffici del giudice
di pace.
Articolo 5 (Inquadramento del personale appartenente ai ruoli
del Ministero di grazia e giustizia)
1. I posti in organico rimasti vacanti dopo gli inquadramenti di
cui agli articoli 3 e 4 possono essere ricoperti dal personale di
ruolo del Ministero di grazia e giustizia che, alla data di entrata
in vigore della presente legge, presta servizio presso gli uffici
giudiziari della Valle d'Aosta, il quale può, entro trenta giorni
dalla data medesima, chiedere l'inquadramento nel ruolo unico
regionale di cui all'articolo 1, comma 1.
2. La Giunta regionale, previo nulla osta del Ministero di
grazia e giustizia, provvede all'accoglimento delle domande di
inquadramento con priorità del personale in servizio presso gli
uffici giudiziari della Valle d'Aosta alla data del 31 dicembre
1989 e tenuto conto dell'anzianità di servizio.
Articolo 6 (Modalità di inquadramento del personale non
regionale)
1. L'inquadramento di cui agli articoli 3 e 5 è disposto, nei
limiti dei posti delle dotazioni organiche quali definite
all'articolo 1, nelle corrispondenti qualifiche funzionali e
profili professionali del personale regionale, con il
riconoscimento, ai fini giuridici ed economici, dell'anzianità
maturata presso l'ente di provenienza.
2. Al personale inquadrato nel ruolo unico regionale è
attribuito il trattamento economico previsto per la qualifica
funzionale e livello retributivo corrispondenti, come definiti
nella tabella di cui all'allegato A alla presente legge, oltre le
eventuali indennità previste dai contratti collettivi regionali di
cui al titolo III della legge regionale 45/1995.
3. Sono fatte salve le disposizioni di cui all'articolo 15,
comma 2, della legge regionale 24 ottobre 1989, n. 68 (Norme
risultanti dalla disciplina prevista dall'accordo per il triennio
1988-1990 relativa al personale regionale).
4. L'inquadramento nel ruolo unico regionale è subordinato al
possesso della conoscenza della lingua francese acquisito negli
enti di provenienza o accertato ai sensi dell'articolo 7 del
regolamento regionale 11 dicembre 1996, n. 6 (Norme sull'accesso
agli organici dell'Amministrazione regionale, degli enti pubblici
non economici dipendenti dalla Regione e degli enti locali della
Valle d'Aosta).
Articolo 7 (Modalità per la copertura di ulteriori posti
vacanti)
1. I posti di organico rimasti vacanti dopo gli inquadramenti di
cui agli articoli 3, 4 e 5 possono essere coperti mediante
assegnazione di personale regionale agli uffici del giudice di pace
ai sensi dell'articolo 28, comma 3, della legge regionale
45/1995.
Articolo 8 (Disposizioni finanziarie)
1. La spesa sostenuta dalla Regione in applicazione della
presente legge, valutata in annue lire 620.500.000, fa carico agli
stanziamenti già iscritti ai capitoli compresi nel programma 1.2.1
(Personale per il funzionamento dei servizi regionali) del bilancio
di previsione della Regione per l'anno 1997 e pluriennale
1997/1999.
2. Gli oneri di cui al comma 1 sono rimborsati dallo Stato ai
sensi dell'articolo 40, comma 3, della legge 21 novembre 1991, n.
374 (Istituzione del giudice di pace) (cap. 6700).
Articolo 9 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Il DPCM del 31 gennaio 1997 imponeva una riduzione di
personale negli uffici del giudice di pace rispetto al precedente
provvedimento del Ministero di Grazia e Giustizia del 17 marzo
1993. Il personale si è opposto a tale provvedimento e con decreto
ministeriale del 23 aprile 1997 è stato riconfermato il
provvedimento del 17 marzo 1993.
In attesa dell'esito del ricorso l'esame del disegno di legge è
stato rinviato per ben due volte e ora che il Ministero si è
espresso possiamo esaminare il disegno di legge che nel frattempo
ha anche subito alcune modifiche, che sono migliorative.
Il comma 2 dell'articolo 40 della legge n. 374 del 21 novembre
1991 stabilisce che il personale amministrativo presso gli uffici
del giudice di pace deve essere inquadrato in ruoli locali con
modalità definite da leggi regionali. In base all'articolo 26,
comma 1, lett. b) della legge regionale 45/95 tale personale viene
inserito nel ruolo unico del personale della Regione e
nell'organico della Giunta regionale. Le dotazioni organiche, come
previste dalla tabella allegata al presente disegno di legge sono
definite dal recente decreto ministeriale del 23 aprile 1997, che
riconferma quanto stabilito dal provvedimento del Ministero di
Grazia e Giustizia del 17 marzo 1993.
Al personale amministrativo degli uffici del giudice di pace si
applicano le disposizioni sul trattamento economico e sullo stato
giuridico dei dipendenti regionali, mentre lo stesso dipenderà
funzionalmente dal giudice di pace.
Sarà la Giunta regionale ad individuare la struttura
dirigenziale più idonea alla gestione del rapporto di lavoro del
personale assegnato agli uffici del giudice di pace, tenendo ben
presente quanto previsto dall'articolo 6 della legge regionale
45/95.
Il personale di ruolo dei comuni della Regione con popolazione
superiore a 5000 abitanti, che presta o ha prestato servizio presso
gli uffici di conciliazione, può chiedere entro 30 giorni dalla
data di entrata in vigore della presente legge l'inquadramento nel
ruolo unico regionale. Nel caso in cui rimangano vacanti dei posti
venendo a mancare richieste di personale di ruolo dei comuni, gli
stessi potranno essere ricoperti in ordine prioritario nel seguente
modo: in prima battuta dal personale del ruolo unico regionale che
abbia già prestato servizio negli uffici del giudice di pace; dal
personale del ruolo unico regionale, dal personale di ruolo del
Ministero di Grazia e Giustizia che, alla data di entrata in vigore
della presente legge, presta servizio presso gli uffici giudiziari
della Valle d'Aosta; infine dal personale regionale ai sensi
dell'articolo 28, comma 3, della legge regionale 45/95.
Sono previste le modalità di inquadramento del personale non
proveniente dal ruolo regionale onde assicurare la corrispondenza
con le qualifiche funzionali ed i profili professionali del
personale regionale, con il riconoscimento dell'anzianità maturata
presso l'ente di provenienza.
L'inquadramento del ruolo unico regionale è subordinato al
possesso della conoscenza della lingua francese.
La spesa che la Regione dovrà sostenere in applicazione della
presente legge è prevista in lire 620.500.000 annue, onere che
verrà rimborsato interamente dallo Stato ai sensi dell'articolo 40,
comma 3, della legge 21 novembre 1991 n. 374.
Nella relazione, che presumo sia stata distribuita, ho notato
adesso un errore di battitura laddove si dice: "Il personale di
ruolo dei comuni della Regione con popolazione inferiore a 5000
abitanti..." invece è "superiore a 5000 abitanti".
Presidente È aperta la discussione generale. Qualcuno chiede la
parola? Se nessuno chiede la parola, dichiaro chiusa la discussione
generale. Si passa all'esame dell'articolato.
Pongo in votazione l'articolo 1:
Presenti, votanti e favorevoli: 23
Presidente Pongo in votazione l'articolo 2:
Presenti, votanti e favorevoli: 23
Presidente Pongo in votazione l'articolo 3:
Presenti, votanti e favorevoli: 23
Presidente Pongo in votazione l'articolo 4:
Presenti, votanti e favorevoli: 23
Presidente Pongo in votazione l'articolo 5:
Presenti, votanti e favorevoli: 23
Presidente Pongo in votazione l'articolo 6:
Presenti, votanti e favorevoli: 23
Presidente Pongo in votazione l'articolo 7:
Presenti, votanti e favorevoli: 23
Presidente Pongo in votazione l'articolo 8:
Presenti, votanti e favorevoli: 23
Presidente Pongo in votazione l'articolo 9:
Presenti, votanti e favorevoli: 23
Presidente Pongo in votazione l'allegato A:
Presenti, votanti e favorevoli: 23
Presidente Pongo in votazione la legge nel suo complesso:
Presenti, votanti e favorevoli: 25
Il Consiglio approva all'unanimità
