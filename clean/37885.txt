Classificazione
CONSIGLIO REGIONALE
Attività consiliare d'aula
DEMANIO E PATRIMONIO REGIONALE



Oggetto del Consiglio n. 1532 del 4 novembre 2015 - Resoconto
OGGETTO N. 1532/XIV - Interrogazione a risposta immediata:
"Mancato rispetto dell'impegno assunto in Consiglio regionale in
materia di alienazione di immobili di proprietà regionale".
Presidente
- La parola al collega Chatrian.
Chatrian (ALPE) -
Sì, grazie Presidente.
Siamo molto curiosi e interessati di sapere se da parte
dell'Assessore se il ricorso a una presunta e frettolosa volontà di
fare cassa e far quadrare il bilancio 2016 giustifichi il mancato
rispetto dell'impegno assunto in Consiglio regionale. Un ordine del
giorno approvato nella finanziaria, l'11 dicembre 2014, un ordine
del giorno molto importante, che impegnava l'Assessore e tutta la
commissione competente "
a elaborare...un concreto e fattivo
piano di valorizzazione del patrimonio immobiliare della Regione e
un conseguente piano di dismissione della proprietà
"; quindi
un ordine del giorno importante, e la situazione la conosciamo, la
situazione immobiliare e le sue valutazioni. Più volte, in
quest'aula, abbiamo discusso della valorizzazione che dobbiamo fare
dal punto di vista immobiliare e più volte abbiamo anche discusso
sul "come", tant'è vero che all'unanimità il Consiglio si è preso
questo impegno. L'Assessore, in quest'aula, non solo ha approvato
questo importante ordine del giorno, ma ha proferito parole
pesanti: "Facciamo un gran lavoro in commissione, mi riservo
volutamente di approfondire dettagliatamente il tutto in
commissione, presenterò tutto in commissione, dato che c'è questa
risoluzione così importante, affrontiamo in uno spirito
bipartisan
in modo corretto e determinato per trovare delle
soluzioni alternative; approfondiremo tutto in commissione,
dobbiamo essere presenti, e illustrerò più volte tutto quello che è
stato approvato; voglio avere un rapporto di dialogo, voglio avere
un confronto vero con la commissione competente, dato che in questo
momento tutte le idee servono, servono talmente che mi assumo
l'impegno di programmare tutto questo iter che ci sembra
indispensabile"...Se le parole e gli impegni che si assumono in
quest'aula hanno ancora un significato, vogliamo sentire
attentamente quali sono le risposte dell'Assessore Perron e se il
Consiglio è nuovamente schiaffeggiato e calpestato gradiremmo
sapere il perché. Grazie.
Presidente -
Grazie collega Chatrian. La parola
all'Assessore Perron.
Perron (UV) -
Sì, grazie.
Per quello che riguarda la proposta, come lei ben sa, non si
tratta del vecchio piano di dismissione del patrimonio, ma di un
piano di alienazione e di valorizzazione immobiliare che è un
approccio molto diverso rispetto al passato. A me spiace che di
tutto ciò che si è detto e fatto per arrivare all'approvazione di
questo piano l'unica battuta che si recepisce è quella "di far
cassa". Mi pare evidente che da un ragionamento di alienazione si
vogliano "anche" incassare dei denari, non mi pare così strano,
d'altronde lei, collega Chatrian, se lo ricorda molto bene, perché
di piani ne ha portati più di uno quando era dirigente del
patrimonio, peraltro in un'epoca in cui non c'erano tutte le
difficoltà finanziarie che ci sono adesso.
Dal mio punto di vista, quindi, nessuna fretta e nessuna
improvvisazione. Il lavoro per arrivare alla proposta che ho
formulato è stato molto lungo, ha coinvolto gli uffici per diversi
mesi, per studiare, recepire, per leggere, per avere anche un
elenco degli immobili: oggi è facile ma per arrivarci si è dovuto
fare un gran lavoro coinvolgendo le strutture e, informalmente,
anche i Sindaci. Lei ieri si è dato un gran da fare nel sentire con
questi ultimi se erano stati interpellati oppure no. Certamente, li
abbiamo sentiti: per arrivare in commissione era necessario fare
una fotografia puntuale. A giugno ho scritto alla commissione,
collega Chatrian, manifestando alla stessa e agli uffici consiliari
tutta la mia disponibilità ad essere presente. Presumo che gli
impegni della commissione non abbiano consentito un incontro
preventivo e illustrativo; nessun problema da parte mia, anzi, dopo
aver aspettato diversi mesi, ho portato il piano in Giunta proprio
per avviare e per sollecitare questo confronto. Adesso c'è la
possibilità di avviare un confronto proficuo in commissione, di
spiegare e di specificare i ragionamenti e le valutazioni che la
Giunta regionale ha fatto e che sono alla base dell'approvazione
della proposta del piano in questione.
Presidente -
La parola al collega Chatrian.
Chatrian (ALPE) -
Mah...argomenti pretestuosi, e la toppa
è peggio del buco, Assessore collega Perron, ma, al là di questo,
non è solo una questione di metodo, è una questione di opportunità
e di scelta. Ma chi è questo genio che, in un momento in cui -
penso sia di dominio pubblico - il valore immobiliare del
patrimonio in generale sta calando ancora vertiginosamente da tre
anni, dal 2012 che sta calando ulteriormente - sono
données
alla mano che tutti abbiamo - noi...voi, voi scaricate una delibera
pensando di fare cassa e quadrare un bilancio regionale? Primo.
Secondo: chi è quel genio che ha deciso di mettere che
probabilmente la RAVA svende, la Regione autonoma, l'Ente pubblico
svende e, di conseguenza, vuole fare un po' di cassa per quadrare
eventualmente il bilancio? Il rischio, poi, è ancora più
alto...perché è ancora più alto? Da una parte la valorizzazione ci
può stare, facciamo un ragionamento, l'impegno era chiaro,
Assessore Perron; dall'altra, però, è gravissimo che in questo
momento si vada veramente a svendere quelli che sono...non solo i
gioielli di famiglia, ma inserendo, perché diversi immobili erano
già stati inseriti nei passati piani di dismissione...io ho portato
come funzionario tante cose che sono state vendute prendendo
proprio il toro per le corna, ma dall'altra penso che questa
operazione che lei ha fatto, Assessore Perron, dato che era stato
assunto un impegno forte in questo Consiglio, non solo è sbagliato,
ma fa male! Fa male, perché comunque il rischio è di andare a
regalare dei beni, non fare cassa e quadrare un bilancio che,
purtroppo, è deficitario! Grazie.
Presidente -
Grazie collega. Punto 4 all'ordine del
giorno.
