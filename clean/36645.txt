Classificazione
AMBIENTE
Flora e fauna
SANITÀ VETERINARIA E ZOOTECNIA
Sanità veterinaria



Oggetto del Consiglio n. 629 del 28 luglio 2014 - Resoconto
OGGETTO N. 629/XIV - Interrogazione a risposta immediata:
"Problematiche per la macellazione dei cinghiali da parte della
Cooperativa "La Kiuva" di Arnad".
Presidente
- La parola al collega Ferrero.
Ferrero (M5S) -
Grazie Presidente.
Torniamo a parlare, dopo circa 8 mesi da un'interpellanza che
c'era stata, di cinghiali...perché? Perché la situazione è
peggiorata, le segnalazioni che ci pervengono da parte di
agricoltori e di allevatori sono che i danni stanno aumentando.
Ovviamente, in relazione alle criticità che avevamo evidenziato,
molti cittadini danneggiati non stanno neanche più a presentare la
domanda alle Stazioni forestali, perché c'è una procedura che non
funziona, i soldi sono pochi e, di conseguenza, la gente, piuttosto
che perdere tempo, si tiene il danno e tutto. A questo si aggiunge
- e noi volevamo sapere se voi avevate la conferma di queste
notizie - una criticità che riguarda la macellazione degli animali
che, soprattutto per quanto riguarda il settore della Bassa Valle,
venivano macellati, e quelli degli abbattimenti controllati, presso
la Cooperativa La Kiuva. Sembrerebbe che siano emersi dei problemi
di carattere sanitario riguardo alle caratteristiche dei locali
all'interno dei quali venivano macellati appunto i cinghiali, e che
questo abbia sostanzialmente comportato una specie di "blocco" di
quello che è la macellazione, con poi dei risvolti che - sarà lei a
dirmelo oppure no - vanno, sembrerebbe in alcuni casi, addirittura
ad uno smaltimento illegale delle carcasse in dirupi, o comunque
con metodologie che non sono quelle corrette. Quindi volevamo
sapere se quelle notizie hanno un fondamento e, in tal caso, quali
sono appunto gli orientamenti dell'Assessorato. Grazie.
Presidente -
La parola all'Assessore Testolin.
Testolin (UV)
- Grazie Presidente.
Sì, in merito alla domanda:
"se corrisponde al vero la
circostanza che la Cooperativa La Kiuva di Arnad non sia nelle
condizioni di provvedere alla macellazione dei cinghiali abbattuti
per ragioni legate ad adeguamenti di carattere
igienico-sanitario"
, si segnala come in merito a questa
richiesta, la Cooperativa La Kiuva, che gestisce il centro di
lavorazione della selvaggina, già nel 2012 aveva messo in atto un
piano di interventi all'interno delle proprie strutture al fine di
provvedere ad un adeguamento dei locali in recepimento di
specifiche normative comunitarie in merito, appunto, a questi
locali. Dopo la ripresa dei lavori, che erano terminati durante
l'anno 2013, all'inizio del 2014, esattamente in data 12 marzo, il
responsabile del centro di lavorazione della selvaggina della Kiuva
ha chiesto alla Struttura competente dell'Azienda USL la
sospensione dell'attività all'interno del centro, in quanto gli
interventi di ammodernamento in corso erano diventati...diciamo di
un'intensità così elevata, un'attività abbastanza elevata, che
avrebbe potuto pregiudicare la condizione e i requisiti
igienico-sanitari all'interno della struttura stessa. Pertanto, in
seguito a questa richiesta della Kiuva in data 13 marzo 2014,
l'Azienda USL ha dunque emesso un'ordinanza di sospensione
dell'attività invitando il responsabile stesso a prendere contatti
con la stessa Struttura dell'USL competente al termine dei lavori,
al fine di provvedere alla riapertura del centro. Il sopralluogo è
stato effettuato in data 22 luglio scorso in vista dell'ultimazione
appunto dei lavori e ha permesso di verificare che la riapertura
del centro potrà essere programmata nei primi giorni del mese di
agosto, così come già concordato all'inizio della sospensione.
A titolo informativo, si segnala comunque come la chiusura del
centro per i lavori non abbia compromesso le azioni del piano di
controllo degli animali. Si fa presente, infatti, che nei primi
mesi di quest'anno il personale del Corpo forestale della Valle
d'Aosta ha già effettuato diverse uscite sul territorio nelle zone
maggiormente interessate dai danni, provvedendo all'abbattimento
controllato di 37 cinghiali. Gli stessi sono stati lasciati al
carnaio secondo quello che è previsto dalle procedure sanitarie per
questi casi. Quindi l'attività è svolta nella norma di quelle che
sono le possibilità di utilizzo in questi frangenti.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Apprendiamo che riprenderà la macellazione in maniera normale
agli inizi di agosto; ovviamente monitoreremo e vedremo di fare le
verifiche adeguate. Di certo è che il fenomeno dei cinghiali non si
risolve con 37 abbattimenti, e questo lo sappiamo bene. Nessun tipo
di metodologia è stata messa in atto (noi ne avevamo anche
suggerito alcune), e vediamo che ad esempio nel vicino Parco del
Ticino hanno messo delle recinzioni elettrificate...8 chilometri di
recinzioni elettrificate costano 14 mila euro. Pensate che con i
3.416 euro con cui è stato stampato l'opuscoletto del bilancio del
Consiglio regionale (che potevamo evitare di fare) potevamo fare 3
chilometri di recinzione elettrificata a protezione di pascoli, o
comunque di zone coltivate...questo è tanto per dare un esempio.
Tenete conto di un'altra cosa: che le recinzioni elettrificate nel
giro di 2 anni ammortizzano completamente la spesa, in quanto non
ci sono più danni e, di conseguenza, è anche una cosa che potrebbe
essere attuata...ma capiamo che finora non è stato attuato, al di
là di questi abbattimenti che sono ridicoli, nessun vero
provvedimento per il contenimento dei cinghiali.
Presidente
- Punto 3.04 all'ordine del giorno.
