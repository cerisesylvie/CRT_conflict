Classificazione
SPORT E TEMPO LIBERO



Oggetto del Consiglio n. 1722 del 13 luglio 2022 - Resoconto
OGGETTO N. 1722/XVI - Interpellanze: "Intendimenti in merito
alla predisposizione di un disegno di legge sulle piste o percorsi
per biciclette" e "Risoluzione delle problematiche inerenti la
chiusura del tratto dell'itinerario free-ride per bici che collega
Pila a Les Fleurs".
Bertin (Presidente) -
I punti n. 32 e n. 33 dell'ordine
del giorno sono affrontati congiuntamente. La parola al consigliere
Carrel per l'illustrazione.
Carrel (PA) -
Torniamo sulle bici che sono sicuramente un
settore per il nostro turismo in grande sviluppo, un settore su cui
sicuramente credo che conveniamo tutti dobbiamo investire. Torniamo
su questo tema perché, ahimè, abbiamo visto dagli organi di stampa
quanto successo a Pila sul tratto di pista Pila/Les Fleurs dove il
comodato d'uso di contratto quinquennale non è stato rinnovato a
causa di responsabilità che ad oggi sono in capo al proprietario
dal punto di vista penale e sono sicuramente delle motivazioni che
comprendiamo e su cui vogliamo porre l'attenzione per andare ad
affrontare questo tema. Crediamo che il settore, come detto, sia un
settore sicuramente in ampio sviluppo e che metta in buona visione
la Valle d'Aosta, perché abbiamo dei percorsi sicuramente molto,
molto belli, molto articolati e complessi, lo testimoniano anche
tantissimi eventi a livello sia nazionale che internazionale che
vengono svolti in Valle d'Aosta. Crediamo che questi eventi - e lo
diciamo spesso - debbano essere utilizzati poi per avere un ritorno
turistico e quindi avere delle ricadute sul territorio.
Abbiamo inoltre visto e abbiamo partecipato assieme
all'assessore Marzi il 24 novembre dell'anno scorso alla
premiazione del Federciclismo Valle d'Aosta dei grandi risultati
portati dai nostri atleti e crediamo quindi che sia un settore su
cui dobbiamo in qualche modo investire e su cui dobbiamo lavorare.
Quanto accaduto quindi ci preoccupa, è un settore sicuramente molto
complesso e molto tecnico ed è per questo che ci siamo anche
interrogati anche con il collega Brunod sull'opportunità di
presentare una proposta di legge ma crediamo che, essendo talmente
tecnica e talmente complessa, sia necessario che a questo tema ci
pensi il Governo con le strutture competenti, che hanno ovviamente
delle visioni e delle competenze superiori rispetto a quelle che
possiamo avere noi con gli uffici del Consiglio. Chiediamo con
quest'interpellanza se sia intenzione del Governo lavorare per
sgravare i proprietari e i gestori dalle responsabilità e quali
siano i tempi con i quali questo disegno di legge potrebbe essere
portato in Commissione.
Ovviamente spesso, quando si tratta di bici, si guarda a Trento
e Bolzano; Trento e Bolzano hanno delle leggi, hanno dei
regolamenti, è molto architettato e molto complesso il sistema, ma
delle soluzioni ci sono e si possono trovare. Crediamo che sia
arrivato il momento per la Valle d'Aosta di iniziare a lavorare su
questo settore seriamente per poi iniziare realmente a promuoverlo,
perché sennò anche tutti questi eventi e tutte queste
manifestazioni poi rischiano di cadere un po' nel vuoto se poi
rischiamo di dover chiudere per delle responsabilità che non sono
in capo né ai proprietari, né ai gestori ma che devono essere
risolte dal legislatore e quindi da noi, ma chiediamo appunto un
approfondimento a livello di Governo proprio per i motivi che ho
prima esposto.
Presidente -
Sempre per l'illustrazione, la parola al
consigliere Brunod.
Brunod (LEGA VDA) -
Come ha già ben esposto il collega
Carrel, anche noi come gruppo Lega Vallée d'Aoste ritorniamo su un
tema che ci ha già visti più volte presentare diverse iniziative,
infatti già circa un anno fa avevamo portato in quest'aula questa
problematica in quanto nella scorsa estate vi erano diversi Comuni
che hanno avuto delle problematiche in merito alla gestione di
questi percorsi, alla condivisione di attività di cicloturismo,
attività pedestre. Riteniamo quindi più che opportuno in questo
momento porre l'attenzione a un tema molto delicato.
Prendendo spunto da informazioni riportate sui giornali da
"Stampa", "La Vallée Notizie" e anche altri organi di informazione,
e soprattutto diversi
post
pubblicati sui canali
social
da numerosi appassionati delle due ruote circa la
chiusura di un tratto dell'itinerario
free-ride
per bici che
collega il famoso "Pila Bikeland" con Aosta, più precisamente nel
tratto che collega Pila a Les Fleurs, un tratto di circa 4
chilometri, che attualmente è stato ovviamente cancellato dai
percorsi di questo famoso parco di sviluppo dell'attività di
biciclette in quanto attualmente gli appassionati devono o scendere
con la cabinovia o scendere sulla strada regionale con tutti i
rischi che sappiamo oggigiorno... abbiamo appreso che su tale
tratto del percorso è stato posizionato uno striscione con la
scritta: "Pista bici chiusa definitivamente. Proprietà privata.
Divieto di accesso e transito", pare che tale decisione sia
arrivata in quanto il contratto di comodato gratuito quinquennale è
scaduto e non è stato trovato un accordo con il proprietario per
quanto riguarda la questione dello scarico di responsabilità nel
malaugurato caso di incidenti, come anche prima il collega Carrel
ha ben citato; considerato il successo sempre più crescente del
settore bici nelle sue varie specialità e anche i grandi
investimenti fatti negli anni dalla Pila S.p.A. per quanto riguarda
lo sviluppo, la promozione e la valorizzazione delle attività
legate alla bici, sappiamo tutti bene quanto la Pila sta spingendo
quest'attività sul proprio comprensorio anche attraverso delle
manifestazioni molto importanti a livello internazionale, ci
teniamo a mettere in evidenza che, in occasione di iniziative
consiliari, abbiamo più volte messo in risalto la grande importanza
che rivestono i settori della bici e i relativi percorsi per quanto
riguarda l'offerta turistica della nostra Regione; tenendo conto
che in data 14 febbraio 2022, attraverso la delibera di Giunta
regionale 150, è stato istituito un tavolo tecnico per lo studio
delle problematiche (responsabilità, transitabilità,
classificazione e promozione) relative alla rete sentieristica
poderale e alla viabilità minore e alla luce delle problematiche
emerse nel corso della presentazione dello studio sugli aspetti
giuridici, normativi ed economici relativi ai sentieri delle strade
poderali in Valle d'Aosta svoltosi giovedì 30 giugno, si interpella
l'Assessore competente per conoscere se sia a conoscenza della
problematica evidenziata e se vi sia l'intenzione di affrontarla in
tempi stretti al fine di evitare possibili situazioni simili che
possono limitare molto lo sviluppo e la promozione turistica legata
all'attività della bici e quindi anche ridurre l'importante indotto
da essa generata.
Presidente -
Risponde l'assessore Sapinet.
Sapinet (UV) -
Una prima parte di risposta più incentrata
sull'iniziativa n. 32, poi lascerò la parola al collega
Guichardaz... l'iniziativa n. 32 per quel che riguarda un po' il
discorso del tavolo tecnico, i lavori di questo tavolo che abbiamo
voluto anche come Agricoltura, dove abbiamo una presenza costante e
continua, un coordinamento che vuole... in un certo senso
dall'incontro delle esigenze dei consorzi di miglioramento
fondiario, così non dimenticando l'importanza che viabilità
poderali e sentieristica hanno anche per tutto l'aspetto turistico.
La tematica è di attualità trasversale, quindi diversi Assessorati:
Agricoltura, Turismo e Trasporti con vari Dipartimenti. Seppure le
gestioni poste sono specifiche all'utilizzo di percorsi appositi
per biciclette, quindi apparentemente ne è più semplice la
definizione e la configurazione, anche qui il panorama delle
possibili tipologie è ampio, dei percorsi escursionistici, piste
ciclabili o quelle di
downhill
e ampia è quindi la tipologia
dei frequentatori: a pagamento, ad accesso libero, la possibilità
di riservare la pista a un solo utilizzo. Certamente l'analogia con
le piste da sci in alcuni casi può essere utile, ma sappiamo che le
condizioni invernali in montagna cambiano non poco i parametri di
cui sopra e le possibilità di configurare e utilizzare
esclusivamente i comprensori per una tipologia di attività.
Come già detto più volte in precedenti iniziative, il tavolo
tecnico istituito con la delibera di Giunta regionale n. 150 del 14
febbraio 2022 sta analizzando le problematiche relative alla
responsabilità, alla transitabilità, alla classificazione, alla
promozione della rete sentieristica poderale e della viabilità
minore anche in relazione alla crescente domanda di fruizione da
parte degli appassionati. L'obiettivo del tavolo è l'individuazione
di azioni e misure che possano garantire la piena fruizione di
queste infrastrutture che costituiscono un importante patrimonio
storico, culturale, naturalistico e turistico, assicurando anche
allo stesso tempo i vari soggetti coinvolti di poter gestire le
proprie responsabilità con la dovuta serenità. A tale scopo il
Dipartimento risorse naturali e Corpo forestale ha affidato al
Centro transfrontaliero del turismo e dell'economia di montagna
dell'Università della Valle d'Aosta l'incarico per la redazione di
uno studio sugli aspetti giuridici economici relativi ai sentieri e
alle strade poderali; un analogo e più specifico studio rivolto
alle piste ciclabili è in fase di ultimazione da parte del
Dipartimento dei trasporti. Lo studio consegnato alcuni mesi fa è
un punto di partenza per poter disporre di un'oggettiva visione del
contesto sulla base del quale individuare soluzioni concrete,
insieme con i diversi portatori di interesse coinvolti, gli Enti
locali, consorzi di miglioramento fondiario, le associazioni di
categoria, le associazioni professionali proprietarie di terreni.
Lo studio è presentato ai soggetti sopra elencati nell'incontro del
30 giugno presso la sala Maria Ida Viglino da parte dei docenti che
l'hanno redatto, è disponibile nella sezione "Risorse naturali" del
sito Internet della Regione, insieme con la registrazione
dell'incontro di presentazione, quest'ultima a breve. È necessario
un lavoro di montaggio e alleggerimento del
file
per
renderla maggiormente fruibile. È suddiviso, oltre alle
conclusioni, in tre parti: la prima descrive l'origine storica dei
sentieri, delle strade poderali, della disciplina giuridica
corrispondente; la seconda analizza le principali criticità dovute
all'utilizzo di sentieri e strade poderali da parte di
escursionisti e cicloturisti; la terza presenta l'analisi giuridica
dove vengono analizzati anche i diversi profili di responsabilità.
Dallo studio emerge appunto l'esigenza di dotarsi di una disciplina
normativa ad hoc che tenga conto anche delle seguenti
raccomandazioni che serviranno a orientare il lavoro del tavolo
tecnico... nei prossimi mesi il tavolo tecnico, tenuto conto di
questi risultati che ci ha consegnato lo studio, si confronterà con
i diversi portatori di interesse al fine di predisporre un'adeguata
proposta normativa.
Venendo agli altri aspetti più normativi, pur trattandosi in
riferimento ai percorsi appositi per le biciclette, come ad esempio
il downhill, le piste ciclabili e di tematiche inerenti ad appositi
settori e dipartimenti, è certo l'obiettivo del tavolo valutare la
possibile adozione di una norma sulla tematica della responsabilità
e sulla viabilità minore. Non è al momento possibile stabilire dei
tempi, certamente l'obiettivo è di procedere con alcune importanti
novità, l'adeguamento del geonavigatore, una campagna informativa
più efficace sulla tematica, un censimento della viabilità rurale
utile ai fini escursionistici e turistici, la valutazione
dell'aspetto assicurativo anche con riferimento al fondo di
garanzia di cui si è parlato il 30 giugno scorso.
Riguardo alla definizione di una norma, certamente occorre
adeguare la legge n. 17/1985, il regolamento di pulizia per la
circolazione dei veicoli a motore sul territorio della Regione, che
ha valenza ambientale ma non civilistica, e anche fare riflessioni
riguardo alla legge regionale n. 1/2003: "Nuovo ordinamento delle
professioni di guida turistica, di accompagnatore turistico...",
eccetera. In particolare all'articolo 2bis dove la percorrenza con
la
mountain bike
di sentieri e strade non classificate come
statali, regionali o comunali avviene a completo rischio e pericolo
degli utenti, il cui contenuto è senza dubbio interessante, anche
se rimangono dubbi sull'applicabilità in sede giurisdizionale.
Considerata l'impossibilità di intervenire sugli articoli del
Codice civile 2043-2051, occorre valutare la possibilità di
regolamentazione sulla SCIA del Codice della strada o comunque di
far leva su certe condizioni che possano favorire l'assunzione di
responsabilità personale e individuale a chi percorre dette
viabilità. Di tutto questo il tavolo tecnico si occuperà nei
prossimi mesi, cercando di prospettare soluzioni più concrete per
le prossime stagioni, anche se non è possibile al momento definire
tempistiche certe, ad ogni modo, come su altre tematiche, sarà
ovviamente mio compito di tenere aggiornata in altre occasioni la
Commissione competente e l'intero Consiglio.
Presidente -
Sempre per la risposta per i minuti restanti
l'assessore Jean-Pierre Guichardaz.
Guichardaz J. FP-PD) -
Io ho poco da aggiungere rispetto
alla risposta del collega Sapinet ma siccome l'interpellanza chiede
se l'Assessore competente sia a conoscenza della problematica
evidenziata e se vi sia l'intenzione di affrontarla in tempi
stretti al fine di evitare situazioni simili che possano limitare
molto lo sviluppo e la promozione turistica legata all'attività
della bici, quindi ridurre l'importante indotto da essa generata:
mi riferisco all'interpellanza della Lega VdA, del collega Brunod,
ovviamente sono a conoscenza della problematica nel suo complesso,
che, come vi è stato evidenziato, stiamo seguendo con attenzione
assieme al collega Sapinet. In particolare sono a conoscenza della
situazione del tratto Pila/Peroulaz e su questa particolare
situazione ci siamo confrontati anche con i gestori degli impianti
di risalita e con il Presidente per cercare anche di dare una
definizione del problema. Diciamo che in questo caso la situazione
è differente se vogliamo rispetto alla questione della
percorribilità delle strade poderali e della rete sentieristica in
quanto si parla di un accordo tra privati per un percorso per le
bici realizzato ad hoc. Infatti il tratto da Pila a Peroulaz non
coincide né con la rete sentieristica, né con una strada poderale
esistente, quindi si tratta di una questione contrattuale tra
privati per un percorso di diretta gestione della Pila S.p.A e
pertanto, pur convenendo con il collega Brunod sulla valenza
turistica di questa particolare attività, la questione è al di
fuori delle competenze dell'Assessorato dell'agricoltura e risorse
naturali. Certo anche la situazione che si è venuta a creare a Pila
è qualcosa che impone un ragionamento importante rispetto alla
problematica e sarà oggetto, come le è stato anticipato, ed è già
stato oggetto, tra l'altro, anche di un convegno, di un incontro
che è stato recentemente fatto a Palazzo regionale proprio circa i
primi lavori del tavolo di lavoro relativo allo studio sugli
aspetti giuridico-normativi ed economici relativi ai sentieri e
alle strade poderali in Valle d'Aosta di cui gli è stata data
notizia da parte dell'Assessore. Il tavolo tecnico, costituito con
la DGR n. 150, sta proprio analizzando le problematiche relative
alla responsabilità, alla transitabilità, alla classificazione,
alla promozione della rete sentieristica poderale della viabilità
minore anche in relazione proprio, lo diceva lei, collega Brunod,
alla crescente domanda di fruizione da parte dei
biker
. La
problematica in questo caso è piuttosto delicata ed è un po'
diversa rispetto a quella rappresentata dalla rete sentieristica e
dalle strade poderali; durante quest'incontro ci è stato ben
spiegato dove in questo caso usucapione e diritti di passaggio non
rilevano rispetto alla questione, mentre invece nel caso delle
strade poderali e della rete sentieristica l'uso protratto nel
tempo presuppone comunque poi il dovere di continuare a lasciar
percorrere questi tratti di sentiero e di strada, peraltro con
delle responsabilità che, come è stato ben spiegato, poi competono
anche ai consorzi, ai proprietari dei terreni. Con la Pila si sta
cercando nel caso specifico proprio di trovare una formula che
possa poi infine mettere d'accordo anche il proprietario in questo
caso. La legge attualmente in essere, come lei sa bene, è una legge
che manleva o esime da responsabilità il proprietario dei terreni
in caso di incidente di uno sciatore, nel caso specifico invece
dell'uso estivo del territorio subentrano altre questioni e su
questo si stanno facendo degli approfondimenti per capire quali
siano i risvolti di carattere sia civile che penale.
Come le è stato detto dall'assessore Sapinet, il lavoro del
tavolo è un lavoro che sta procedendo anche nella direzione di
cercare di risolvere un problema che oggi in qualche modo rallenta,
se vogliamo dire, anche la possibilità da parte della Regione
peraltro di entrare a pieno titolo nella promozione di alcuni
tratti di sentiero, di strade e di percorsi, proprio perché,
fintanto che non è ben chiarita la definizione delle
responsabilità, anche da parte della Regione qualunque tipo di
attività promozionale o attività anche solo di comunicazione
potrebbe indurre i potenziali biker al pensiero e all'idea che la
frequentazione di questi percorsi possa essere esente... diciamo
più che i biker, i proprietari... da qualsiasi tipo di
responsabilità.
La terremo quindi informata circa i lavori che sta facendo il
tavolo e credo che a breve arriveremo quanto meno a definire il
quadro delle responsabilità in vista di una normativa che
ovviamente non potrà però esimere o entrare all'interno del novero
delle responsabilità civili e penali che non sono di competenza
ovviamente della Regione.
Presidente -
Per la replica, ha chiesto la parola il
consigliere Carrel.
Carrel (PA) -
Grazie Assessore per le risposte, speriamo
che ci sia un po' più di aggressività nell'affrontare la questione
e di risolutezza rispetto a come si risponde, perché sennò diventa
veramente tutto molto lungo. Credo che il tema centrale sia nella
risposta dell'assessore Guichardaz quando ci dice che anche la
promozione è rallentata da questi aspetti, quindi va bene il
tavolo, va bene lo studio necessario e quindi utile, ma dobbiamo
darci dei tempi e credo che sia questo l'aspetto principale su cui
dobbiamo lavorare e questa l'intenzione di quest'interpellanza:
darci dei tempi perché sennò non risolviamo il problema e andiamo a
rimandarlo di studio in studio, di tavolo in tavolo ma poi, di
fatto, la Valle d'Aosta rimane indietro su un settore che è già
esploso cinque, dieci anni fa, oggi è già tardi, quindi dobbiamo
assolutamente intervenire e per farlo abbiamo bisogno di questa
legge e, come ho detto nelle premesse, capiamo bene che solamente
dei tavoli tecnici e dei tecnici che approfondiscano le varie
questioni possono arrivare a proporre quello che è un disegno di
legge, escludo una proposta di legge, per gli aspetti che avete ben
rappresentato. Chiedo quindi al Governo, ed è quello che non
abbiamo sentito, poi di avere dei tempi e di avere un'attenzione
particolare a questo tema perché dobbiamo fare promozione, ma prima
dovremmo avere il pacchetto da vendere e poi dobbiamo promuoverlo.
Il tempo stringe perché le altre Regioni stanno già andando
avanti.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Condivido pienamente la risposta che
ha fornito il collega Carrel in merito, ovviamente su questo tema
così importante bisogna dare dei segnali il più in fretta
possibile, perché comunque sappiamo che in questi ultimi anni il
cicloturismo ha avuto una crescita esponenziale, ce l'avrà ancora
nei prossimi anni e per rimanere al passo di altre Regioni che su
questo settore stanno puntando molto, anche noi, anche se sappiamo
che è un tema difficile da affrontare... ci va il massimo impegno
per poter dare dei segnali concreti alle problematiche che ogni
giorno dobbiamo affrontare. Come tutti sapete, ci sono tante
località nella nostra regione che hanno puntato molto su questo
settore e quindi quello che noi non vorremmo che adesso è successo
a Pila, magari domani può succedere in un'altra località, non viene
risolto il problema e quindi abbiamo dei grossi limiti nella
promozione di quest'attività che sta andando alla grande.
Lei dice che non possiamo fare promozione, però se andiamo sul
sito "Lovevda" vi è proprio una sezione "Percorsi in mountain bike"
dove vi è scritto: "una sezione di percorsi in mountain bike da
scoprire in Valle d'Aosta. In Valle d'Aosta sentieri boschivi,
mulattiere, strade poderali formano una rete di più di 1.000
chilometri di itinerari sterrati, molti dei quali si prestano a
essere percorsi in mountain bike" e poi c'è scritto: "si raccomanda
attenzione dato che si tratta di itinerari frequentati anche da
escursionisti a piedi". Allora o si può fare o non si può fare,
giustamente noi condividiamo che ci sia una grande promozione di
quest'attività qua perché altrimenti cosa vuol dire? Se c'è questo
problema, dobbiamo cancellare tutto quello che è stato fatto fino
adesso? No, dobbiamo affrontare in tempi brevi la problematica,
dare dei segnali concreti per una disciplina che ha delle grandi
potenzialità per la nostra Regione a livello internazionale. Questo
è quanto chiediamo. Ci auguriamo quindi che il tavolo di lavoro dia
più in fretta possibile delle risposte alla problematica.
