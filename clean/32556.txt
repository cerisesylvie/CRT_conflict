Classificazione
ISTRUZIONE PUBBLICA
Università



Oggetto del Consiglio n. 1241 del 9 giugno 2010 - Resoconto
OGGETTO N. 1241/XIII - Interpellanza: "Attivazione di corsi
tramite la facoltà di medicina di Torino per l'incremento
dell'offerta formativa universitaria ad Aosta nel settore
sanitario".
Interpellanza
Ricordato che le professioni sanitarie, sia mediche che
paramediche, sono tra le poche per cui vi è sempre una forte
richiesta di lavoro e che per alcune di esse, come quella
dell'infermiere professionale o del tecnico di radiologia, la
carenza di personale titolato interessa non solo la Valle d'Aosta,
ma tutto il territorio nazionale e molte nazioni europee;
Tenuto conto che il corso universitario di infermiere
professionale della Facoltà di Medicina dell'Università di Torino,
che viene svolto da oltre trent'anni ad Aosta, rappresenta una
splendida realtà didattica, che i suoi effetti positivi sul sistema
sanitario valdostano sono ampiamente riconosciuti e che in passato
erano stati già tenuti due corsi triennali per tecnico di
radiologia medica;
Preso atto che la radiologia dell'Ospedale "U. Parini" di
Aosta ha una dotazione strumentale completa e all'avanguardia sia
nel settore della diagnostica che in quello della terapia e che
l'équipe sanitaria del dott. Teodoro Meloni è formata da oltre
quindici validi ed esperti professionisti;
Sottolineato l'obiettivo di rafforzare in Valle d'Aosta
l'offerta di formazione universitaria sanitaria, sia per sopperire
alle esigenze locali, sia per offrire un servizio ampiamente
richiesto e non soddisfatto nelle regioni limitrofe, sia per
valorizzare le nostre professionalità mediche e l'eccellenza delle
nostre attrezzature sanitarie;
i sottoscritti Consiglieri regionali del Partito
Democratico
Interpellano
l'Assessore competente per conoscere se intenda avviare
un'iniziativa presso la Facoltà di Medicina di Torino, di concerto
con l'Azienda sanitaria locale, al fine di aumentare l'offerta
formativa universitaria ad Aosta nel settore sanitario:
1) ampliando significativamente i posti disponibili per il
corso già avviato di infermiere professionale, anche attraverso
l'istituzione di un doppio corso;
2) attivando un corso per tecnici di radiologia;
3) valutando l'opportunità di attivare corsi per altre
tipologie di personale paramedico (fisioterapista, ecc).
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
È ben conosciuta in Italia e negli altri paesi dell'Unione
europea la carenza del personale sanitario, in particolare
paramedico. Chiunque di noi può facilmente constatare, in qualunque
sito Internet di un ospedale o di una clinica privata o di un polo
ambulatorio, che vi è una forte e costante ricerca di personale
infermieristico più o meno specializzato, di tecnici di radiologia,
di fisioterapisti e di tante altre figure di personale paramedico.
Nella nostra Regione c'è una splendida e ormai storica realtà,
quella dei corsi di laurea infermieristica tenuti nella città di
Aosta, sotto il coordinamento della facoltà di medicina
dell'Università di Torino. Negli anni '80 inoltre erano stati
tenuti due corsi triennali per tecnico di radiologia.
Nell'ottica di promuovere uno sviluppo della nostra Regione, il
Partito Democratico - come ha già dimostrato l'altra interpellanza
sull'offerta didattica dell'Università della Valle d'Aosta -
ritiene fondamentale puntare sull'industria culturale, cioè sulla
capacità della nostra Regione di produrre formazione e competenze,
non certo solo per il proprio territorio, ma come prodotto di
un'esportazione, al fine di incrementare lo sviluppo economico
della nostra realtà e di favorire la creazione di nuovi posti di
lavoro.
Partendo dai dati citati in premessa e tenuto conto che il
Dipartimento di diagnostica per immagini dell'Ospedale Umberto
Parini, oggi completato anche del settore radioterapico, non solo è
dotato di tutte le più moderne attrezzature, ma è ricco di una
competente e rilevante équipe medica coordinata dal dottor Teodoro
Meloni, e che comprende anche la struttura complessa di medicina
nucleare, in cui operano anche fisici sanitari, pensiamo che in
Valle d'Aosta esistano tutte le premesse per attivare un corso di
laurea per tecnici di radiologia di ottimo livello, che può
rappresentare un'offerta formativa molto apprezzata al di fuori
della nostra regione. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Ringrazio la collega Fontana per darmi la possibilità di
spiegare quali sono gli sforzi dell'Amministrazione in questo
importante settore della formazione sanitaria e di queste figure
sanitarie che sono indispensabili per poter portare avanti i nostri
servizi in ospedale e sul territorio.
Una premessa di tipo legislativo per quanto riguarda ciò che è
stato la base di tutta questa formazione. Con il decreto
legislativo n. 502/1992, e successive modificazioni ed
integrazioni, la formazione del personale sanitario non medico è
stata attribuita alla competenza delle università, che vi
provvedono attraverso l'attivazione di corsi di laurea triennali e
specialistici, con ciò sottraendo alle Regioni la possibilità di
procedere direttamente all'organizzazione degli stessi. Quindi,
mentre prima del Decreto legislativo n. 502 la Regione poteva
attivare lei, dal 1992 in avanti sono le università che possono
provvedere. I ministeri competenti determinano annualmente con
appositi decreti, per ciascuna Regione e per ogni università, il
fabbisogno del personale sanitario nel Servizio sanitario
nazionale, finalizzato all'accesso dei corsi. Il fabbisogno viene
individuato avendo riguardo delle persone già in servizio, ma
altresì a quelle che nel corso del triennio lasceranno il lavoro
per raggiunti limiti di età.
Rispetto al tenore dell'interpellanza, che pare attribuire
all'azienda USL la facoltà di proporre un'offerta formativa, vale
la pena ricordare che la missione dell'azienda non è quella
direttamente di formare figure professionali, ma di produrre salute
attraverso professionisti formati da istituzioni accademiche
qualificate e riconosciute quali le università.
Sul punto primo, in che modo viene definita l'organizzazione di
questi corsi e se c'è la possibilità di avviare
"un doppio
corso"
, il numero di studenti viene definito annualmente su
indicazione dell'USL in accordo con l'università attraverso
apposito protocollo d'intesa fra Regione e università. Il
fabbisogno individuato tiene conto della disponibilità della
dotazione organica dell'USL e del personale in servizio, del
turnover e di eventuali potenziamenti di attività, di interventi di
razionalizzazione del personale determinati da riorganizzazioni
interne di servizio e, non ultimo, anche dall'organizzazione che
richiede la formazione pratica, il tirocinio presso le strutture
sanitarie ospedaliere e dei territori regionali, al fine di non
sovraccaricare le strutture, personale ed utenti con un numero
elevato di studenti frequentanti. Per tali considerazioni non è
possibile prevedere un doppio corso che richiederebbe alla Regione
un aumento consistente anche di risorse finanziarie e
all'università un impegno oneroso per il numero elevato di docenti
che dovrebbero spostarsi da Torino ad Aosta.
Per il punto due, se si intende attivare
"un corso di tecnici
di radiologia"
, i corsi citati nell'interpellanza sono stati
organizzati dalla Regione a livello locale precedentemente al 1992,
quello che dicevo prima, mentre oggi solo le università possono
attivarli. Il fabbisogno annuale di tecnici non giustifica
l'attivazione di un corso a livello regionale come quello degli
infermieri, sia per i numeri, sia per le risorse finanziarie in
gran numero superiore a quelle utilizzate per l'attribuzione di un
assegno di formazione per gli studenti frequentanti.
Sul punto tre:
"se si intende valutare l'opportunità di
attivare corsi per altre tipologie di personale paramedico
(fisioterapista, eccetera)"
, si fa presente che i fabbisogni
che vengono attivati annualmente per le professioni sanitarie
risultano carenti nel Servizio sanitario nazionale, ad eccezione
degli infermieri, e raggiungono i numeri di poca entità che non
giustificano una richiesta di attivazione a livello locale per le
considerazioni sopra esposte. Quindi non si può attivare, ma
nell'ambito di protocollo con l'università annualmente
l'Assessorato individua, tenendo conto delle esigenze dell'USL,
figure sanitarie a cui viene erogato questo assegno di studio. Per
quest'anno - facendo riferimento alla delibera n. 1458 che
recentemente è stata adottata dalla Giunta - le figure che saranno
finanziate con la borsa di studio regionale e per cui c'è un posto
riservato all'università di Torino, sono: 1 assistente sanitario, 2
fisioterapisti, 28 infermieri, 2 infermieri pediatrici, 1
logopedista, 1 tecnico di fisiopatologia circolatoria e per fusione
cardiocircolatoria (visto che adesso abbiamo l'emodinamica e si
possono fare interventi di cardiochirurgia per quanto riguarda
quella parte), 3 tecnici sanitari di laboratorio e 3 tecnici di
radiologia medica, dovuto al fatto che abbiamo attivato il Servizio
di radioterapia. In generale, le professionalità che attualmente
vengono finanziate da borsa di studio regionale tenendo conto di
tutti gli anni di corso, sono quindi: 75 infermieri, 2 infermieri
pediatrici, 1 assistente sanitaria, 6 fisioterapisti, 1
logopedista, 1 tecnico di fisiopatologia cardiocircolatoria, 4
tecnici di laboratorio e 7 tecnici di radiologia medica.
Credo che con questo stiamo portando avanti le esigenze
dell'azienda, tenendo conto anche della sostenibilità finanziaria:
per il solo corso infermieri vengono messi quest'anno 310.000 euro,
quindi le somme sono già importanti. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore, mi rendo conto che
è un argomento molto complesso. La ringrazio per tutti i dati, è
una materia molto complessa. Le chiedo se, per cortesia, mi può
dare la copia della risposta e se mi può anche dare la data di
quando è cambiato questo decreto, di cui non sapevo; pensavo che
potesse essere l'USL e da qui, allora... grazie.
