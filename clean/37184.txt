Classificazione
ATTIVITÀ CULTURALI
COMMERCIO
Fiere, mostre e mercati



Oggetto del Consiglio n. 1029 del 25 febbraio 2015 - Resoconto
OGGETTO N. 1029/XIV - Interrogazione: "Notizie in merito alle
principali mostre organizzate nella stagione estiva 2014".
Président
- Punto 4 all'ordine del giorno. La parole à
l'Assesseur Rini.
Rini (UV)
- Merci Monsieur le Président.
Per quanto riguarda la prima domanda, il numero di visitatori e
l'ammontare del costo totale, partendo dalla mostra di Gianpaolo
Barbieri "La seduzione della moda", realizzata al centro Saint
Bénin di Aosta, sono stati registrati 2.240 visitatori ed è costata
37.000 euro complessivi, IVA inclusa. Tale cifra comprende le spese
di allestimento, prestito e trasporto opere da Milano, la
cartellonistica esterna e interna, l'illuminazione, gli incontri di
approfondimento, la cura scientifica, la redazione dei testi, le
traduzioni, la realizzazione del catalogo. Per la sorveglianza,
invece, è stato impiegato il personale assunto a tempo
indeterminato all'interno dell'amministrazione regionale. Il costo
del personale impiegato richiesto al Dipartimento del personale e
organizzazione ammonta a 85.883 euro. Il costo quindi della mostra,
complessivo del personale regionale impiegato, è stato pertanto di
euro 122.883.
La mostra "Una stagione informale. Capolavori della collezione
Reverberi" ha registrato 3.401 visitatori ed è costata 122.850
euro, IVA inclusa. Tale cifra comprende, come prima, le spese di
allestimento, prestito e trasporto opere da Genova e dall'estero, i
diritti SIAE, la cartellonistica, l'illuminazione, i vari incontri
di approfondimento, la comunicazione, la cura scientifica, la
redazione dei testi, la traduzione e la realizzazione del catalogo.
Anche per questa mostra il personale di sorveglianza è stato quello
interno all'amministrazione regionale assunto a tempo
indeterminato, per un costo di euro 102.625. Il costo della mostra
complessivo, comprensivo oltre che della parte della mostra anche
del personale impiegato, è stato pertanto di euro 225.475.
Si sottolinea che non è stato utilizzato per le mostre estive
del 2014 il personale della società di servizi. Il costo del
personale a tempo indeterminato rientra quindi nel normale
funzionamento della pubblica amministrazione ed è fuorviante
ritenerlo un mero costo delle iniziative culturali, piuttosto che
una risorsa dalle forti ricadute occupazionali - questo credo che
sia giusto sottolinearlo - positive sul tessuto sociale della
nostra regione.
La qualità culturale dei due eventi espositivi è stata
riconosciuta e sottolineata in numerose recensioni sulla stampa
nazionale e sulla stampa specialistica di settore, alcune firmate
da nomi particolarmente autorevoli in ambito culturale; per
ricordarne due su tutti: Elena Pontiggia e Lea Mattarella.
Per quanto riguarda la seconda domanda, il numero dei visitatori
e i costi sostenuti dal museo di arte contemporanea di Châtillon,
con riferimento all'anno 2014, il castello Gamba è stato
frequentato da 8.734 visitatori, di cui 2.391 riferiti al periodo
estivo. Il costo del personale per la gestione del castello Gamba è
stato per il 2014 così suddiviso: per il personale regionale euro
35.965, di cui 8.964 riferiti alla sola stagione estiva; servizi di
custodia acquisiti dalla Società di Servizi Valle d'Aosta S.p.A.,
euro 138.490, di cui circa 76.169 riferiti alla sola stagione
estiva. Ancora: i servizi di didattica acquisiti dalla Società di
Servizi Valle d'Aosta S.p.A., euro 94.914, di cui circa 47.457
riferiti alla stagione estiva.
La terza domanda: le iniziative previste per l'estate 2015 e la
stagione invernale 2015/2016. Per l'estate 2015 è in fase di
avanzata definizione la programmazione, la commissione mostre ha
individuato le tematiche per la realizzazione delle mostre estive e
gli uffici competenti stanno lavorando anche per la programmazione
invernale in attesa delle certezze relative ai fondi assegnati. Al
più presto le faremo avere il dettaglio preciso.
Per quanto riguarda la quarta e ultima domanda, la
card
Percorsi d'arte in Valle d'Aosta
è stata proposta in via
sperimentale con l'intento di offrire al pubblico un pacchetto
cumulativo di ingressi a tariffa agevolata, nel periodo che andava
dal 26 ottobre 2013 al 31 di maggio 2014, per le mostre di Tilson
"Ritorno ad Aosta" allestita presso il centro Saint Bénin, per la
mostra "Universo Depero" realizzata presso il museo archeologico
regionale e il castello Gamba di Châtillon. Complessivamente sono
state vendute 154 card per un incasso complessivo di 1.164 euro. Il
costo del materiale di stampa per la promozione dell'evento,
prodotto dai servizi dell'amministrazione, sia le brochure ma anche
le card, è stato di circa 60 euro. Tale iniziativa avviata in via
sperimentale, avendo comunque registrato numeri non particolarmente
rilevanti soprattutto per quanto riguarda la vendita e implicando
per contro impegni amministrativi particolarmente gravosi, non è
stata riproposta al pubblico nella stagione espositiva estiva 2014,
ma è stata sostituita da diverse altre azioni mirate di marketing.
Grazie.
Si dà atto che dalle ore 9,22 assume la presidenza il
Vicepresidente Follien.
Follien (Président)
- La parole au Conseiller Bertin.
Bertin (ALPE)
- Grazie Presidente.
I dati che ci sono stati forniti si commentano da soli. È
francamente imbarazzante: sono dei risultati disastrosi e diventa
difficile anche dire qualcosa. Al museo archeologico la mostra
principale della città di Aosta ha avuto 3.400 visitatori, di cui
soltanto 880 paganti; duemila e qualcosa al centro Saint-Bénin di
cui 855 soltanto paganti. Dati disastrosi che confermano una
tendenza di lungo corso dai risultati imbarazzanti, dei flop che si
ripetono in sequenza.
Da quando sono qui ripeto le stesse cose e registro i soliti
risultati. Nonostante un insuccesso dietro l'altro si va avanti ad
improvvisare e intanto in questo settore si sono spesi negli anni
delle somme ingenti, che non hanno avuto nessun riscontro e nessuna
ricaduta di alcun genere, né a livello culturale, né a livello
turistico. Di turismo culturale con questi risultati non si può
neanche parlarne, sarebbe imbarazzante. Anche sforzandoci, è
impossibile vedere un progetto culturale dietro queste iniziative
estemporanee, buttate lì: dei fallimenti annunciati che
puntualmente si verificano.
Per carità di patria - diciamo così - non farò comparazioni con
la piccola città di Martigny, qui vicino. Si tratta di centinaia di
migliaia di visitatori annui: ho i dati precisi, ma non li
elencherò perché non vorrei rimanesse traumatizzata. Peccato la
superbia, perché sarebbe come sparare sulla Croce Rossa e poi
oggettivamente non sono situazioni comparabili. Vorrei però portare
l'esempio di un piccolo comune della valle del Gran San Bernardo al
di qua delle Alpi, in Valle d'Aosta, che è Etroubles. Questo
piccolo comune ogni estate organizza una mostra, una esposizione, e
i risultati - devo dirlo - sono migliori delle mostre che organizza
lei ad Aosta: rendiamoci conto! Senza contare che l'esposizione
organizzata a Etroubles si autofinanzia e non costa niente all'ente
pubblico. Ecco i risultati di quest'anno della mostra di Etroubles,
svolta in contemporanea a quella che ha fatto lei - tra l'altro
questi ospiti sono tutti paganti -: quest'anno i visitatori sono
stati 3.300, quando la sua principale ne ha registrato appena 100
in più. Rendiamoci conto della situazione, francamente
ridicola!
Certamente bisogna riconoscere le capacità del sindaco, Massimo
Tamone, che ha saputo seriamente puntare sul settore e ha avuto
soprattutto una capacità di programmazione. È un piccolo esempio da
seguire e sono convinto che anche lei, se lo seguisse, potrebbe
fare meglio, perché fare peggio di quanto ha fatto finora
francamente è impossibile, è un'impresa. Non è una questione di
soldi o esclusivamente di soldi, ma è una problema di
programmazione: quella che qui continua a non esistere e sono anni
che lo dico, perché senza programmazione non si possono avere dei
risultati. La prova che non c'è programmazione è evidente: non
sappiamo adesso cosa si farà in estate. Come si fa a organizzare e
promuovere una mostra, quando non si sa ancora cosa ci sarà tra
qualche settimana? Desolante!
Per quanto riguarda l'altro punto, il museo di arte
contemporanea di Châtillon doveva avere, secondo le vostre
previsioni, 30.000 visitatori; siamo all'incirca a un decimo.
Francamente, un altro disastro! Per quanto riguarda il biglietto
unico abbiamo visto: non siete neanche riusciti ad andare avanti
con l'iniziativa. Una mancanza di programmazione e di capacità del
tutto evidente.
Per concludere, le principali mostre organizzate ad Aosta in
continuità con il passato hanno mantenuto un numero di visitatori
di poche migliaia: un risultato ridicolo, l'ennesimo fallimento.
Eppure, anche in questo lungo periodo di crisi, la cultura è
l'unico settore in controtendenza, che mantiene delle grandi
potenzialità anche turistiche. Come ripeto da molto tempo, finché
tutto sarà affidato all'improvvisazione, senza un minimo di
programmazione, questi saranno sempre i risultati: dei risultati
fallimentari. Grazie.
