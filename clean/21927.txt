Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1631 del 5 dicembre 2005 - Resoconto
OGGETTO N. 1631/XII - Lavori di costruzione di una centrale
elettrica nel vallone di Les Laures in Comune di Brissogne.
(Interrogazione)
Interrogazione
Richiamate e ribadite le proprie perplessità in ordine ai
lavori di costruzione di una centrale elettrica nel vallone de "Les
Laures", a Brissogne;
Osservato che nelle settimane scorse, nella parte bassa del
vallone, sono stati effettuati tagli di legname ed ampi
sbancamenti, con utilizzo di mezzi meccanici, per ricavare una
pista che si inoltra nel bosco e nell'alveo del torrente;
Ritenuto opportuno avere elementi di valutazione
sull'iniziativa;
i sottoscritti Consiglieri regionali
Interrogano
l'Assessore competente per sapere:
1) se gli ampi lavori di sbancamento, recentemente effettuati
nel vallone de "Les Laures" segnano l'inizio dei lavori di
realizzazione della centralina idroelettrica sfruttante le acque
del torrente omonimo;
2) quando, da chi e con quali provvedimenti i lavori in
oggetto sono stati autorizzati.
F.to: Curtaz - Riccarand
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - In merito all'interrogazione sono state fatte
delle verifiche da parte del Corpo forestale e per quanto di
competenza della stazione territoriale di Nus, che hanno rilevato
quanto segue. In merito alle autorizzazioni relative ai lavori di
sbancamento, queste sono state autorizzate con una denuncia di
inizio attività (DIA), presentata al Comune di Brissogne il 27
ottobre 2005 dal Sig. Zampieri Pietro, in qualità di Amministratore
unico della società idroelettrica "Laures S.r.l." e si riferiscono
alle opere previsionali per la realizzazione della galleria
sub-orizzontale (si tratta della formazione del cantiere)
nell'ambito del progetto di potenziamento dell'acquedotto comunale
e annessa centralina idroelettrica, che ha l'obiettivo di sfruttare
le acque del torrente Laures. Queste opere consistono in quello che
segue: la pista di cantiere di servizio per l'accesso alla zona di
imbocco della galleria sub-orizzontale, il rilevato per attestare i
macchinari di scavo, gli attraversamenti del torrente Laures con
manufatti tubolari in lamiera e ondulato zincato, pulizia generale
della pista poderale immediatamente a valle.
In merito ai tagli delle piante la stazione forestale di Nus ha
comunicato che per la realizzazione della pista di accesso alla
galleria sono stati tagliati, previa martellinatura della
forestale, 15 larici, oltre a 15 piante di latifoglio di piccole
dimensioni. Questo in merito alle autorizzazioni dei lavori in
oggetto. Bisogna ricordare che in quest'aula sono già state
dibattute questioni relative a tale intervento con delle posizioni
diverse; quello che è ancora da dire è che nel pregresso si parte
da un'approvazione del Consiglio comunale di Brissogne con
deliberazione n. 21/2004, in cui è stato approvato il progetto
preliminare di potenziamento dell'acquedotto comunale ed annessa
centralina idroelettrica sfruttante le acque del torrente di
Laures. Questo è l'atto di inizio delle procedure, a questo fa
seguito una valutazione positiva condizionata sulla compatibilità
ambientale del progetto in questione, di cui alla deliberazione di
Giunta n. 1140/2005. A seguito di questa valutazione positiva
condizionata, da parte dell'Ufficio gestione demanio idrico è stata
avviata l'istruttoria per il rilascio della subconcessione.
In data 31 agosto 2005 si è svolta la visita di istruttoria, nel
corso della quale la società richiedente la subconcessione ha
chiesto per una più chiara differenziazione fra la derivazione del
lago e quella della sorgente - nel caso specifico il lago di Laures
e la sorgiva delle Acque Nere - di procedere nell'istruttoria,
differenziando le 2 derivazioni con stesura di 2 distinti
disciplinari, in quanto la derivazione della sorgente fa capo al
Comune, poiché trattasi di potenziamento dell'acquedotto comunale.
Questo va nell'ottica di un utilizzo integrato delle risorse
idriche della zona. In data odierna è stata redatta la relazione
generale di istruttoria ed è in fase di ultimazione la
predisposizione di 2 disciplinari di concessione, poi le
autorizzazioni ulteriori e quelle relative ai sensi della
deliberazione della Giunta regionale n. 422/1999 per l'esecuzione
di interventi su terreni a rischio di inondazione, in riferimento
all'articolo 36 della legge n. 11/1998, poi l'altro parere
favorevole, acquisito da parte della Direzione foreste, in deroga
alle aree ai sensi dell'articolo 33 della legge regionale n.
11/1998, inoltre la compatibilità ai sensi dell'articolo 35, comma
2, lettera f) e comma 3 della legge regionale n. 11/1998 per quel
che riguarda la realizzazione degli interventi proposti con le
dinamiche valanghive conosciute. Questa è la situazione in merito
alle autorizzazioni relative agli interventi; questo è l'oggetto
della richiesta da parte degli interroganti.
Volevo poi esprimere una piccola valutazione di tipo personale,
nel senso che l'impianto idroelettrico utilizza un bacino naturale
con una soluzione in galleria; questo tipo di utilizzo di una
situazione esistente è un utilizzo che rispetto ai bacini
artificiali non modifica il microclima di zona, perché sappiamo
bene che la realizzazione di bacini artificiali, tipo altre
situazioni in Valle, cito il serbatoio di Place Moulin, ha delle
influenze sui microclimi che questo tipo di intervento non ha ed è
anche di minore impatto ambientale; basti pensare all'uso dei laghi
della zona del Parco del Mont Avic, che all'osservatore esterno non
è percettibile, in quanto è un uso integrato benissimo con
l'ambiente per l'utilizzo delle fonti idroelettriche nella zona
dello Chalamy, quindi la soluzione dal punto di vista ambientale
rispetta lo stato dei luoghi. La soluzione in galleria ha un
duplice vantaggio: ha in primo luogo delle condotte interrate,
quindi tecnicamente meno influenzate dagli sbalzi termici, che
hanno a volte delle influenze negative per quel che riguarda le
dilatazioni delle condotte forzate, quindi giustamente comporta dal
punto di vista tecnico la soluzione ottimale; in secondo luogo ha
un impatto ambientale mitigato. Il tutto è comunque riconosciuto
dai pareri che testè ho citato.
Le energie che abbiamo a disposizione in Valle sono soprattutto
di tipo integrativo ed alternativo, sono principalmente quelle
idroelettriche, quindi l'utilizzo di queste risorse è auspicabile
in quanto va a contribuire anche nell'interesse generale a un
minore utilizzo dei sistemi tradizionali, principalmente basati
sull'uso degli idrocarburi. Sul nucleare abbiamo una situazione
dove anni fa la popolazione dell'Italia si era espressa con un
referendum in maniera negativa; attualmente è in atto una
riflessione sull'argomento che probabilmente, superata la fase
emozionale, andrà a riconsiderare questo tipo di uso. In ogni caso
le nostre energie integrative alternative vanno nella direzione
secondo me virtuosa di andare a diminuire l'uso degli idrocarburi,
che hanno un effetto molto inquinante, come questo è riconosciuto.
Siamo ancora distanti dall'alternativa solare eolica, perché le
quote di energia attualmente producibili con quei sistemi sono di
piccolissima quantità, quindi c'è ancora molta strada da fare.
Si dà atto che dalle ore 10,28 presiede il Vicepresidente
Nicco.
Presidente - La parola al Consigliere Curtaz.
Curtaz (Arc-VA) - L'Assessore conosce le nostre perplessità sul
progetto, peraltro la nostra iniziativa era molto puntuale,
relativa ad alcuni aspetti che riguardano l'inizio dei lavori.
Prendo atto delle risposte che mi ha fornito in riferimento a
questi punti specifici l'Assessore e mi riservo ogni verifica.
