Classificazione
ENERGIA



Oggetto del Consiglio n. 1161 del 23 febbraio 2005 - Resoconto
OGGETTO N. 1161/XII - Interventi per promuovere la riduzione
delle tariffe energetiche. (Interrogazione)
Interrogazione
Premesso
- che la regionalizzazione del comparto elettrico valdostano
(CVA e DEVAL) non ha comportato finora benefici immediati agli
utenti finali in termini di riduzioni tariffarie, se non a un
limitato numero di imprese raggruppate in consorzio;
- che la distribuzione elettrica sul territorio valdostano è
effettuata da DEVAL, società controllata da ENEL e partecipata
dalla finanziaria regionale FINAOSTA;
- che, al fine di consentire un risparmio ai consumatori,
ENEL ha adottato - dall'inizio del 2005 - un nuovo piano tariffario
che individua un insieme di opzioni contrattuali tarate sulla base
di diverse tipologie di consumo;
- che solo le utenze dotate di contatore elettronico con
telelettura potranno usufruire degli sconti previsti;
ciò premesso, i sottoscritti Consiglieri regionali
Interrogano
la Giunta regionale per conoscere:
1) quante sono le utenze valdostane che sono già dotate di
contatore elettronico e pertanto abilitate alla stipulazione di
nuove formule contrattuali più vantaggiose;
2) quali iniziative sta approntando DEVAL per installare il
nuovo sistema di lettura dei consumi energetici a tutti gli utenti
valdostani;
3) entro quando si prevede completare tale
installazione.
F.to: Tibaldi - Frassy
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione il Consigliere Tibaldi
fa una premessa, in cui parte dalla regionalizzazione del comparto
elettrico valdostano, riferendosi all'acquisto fatto del ramo di
azienda "ENEL", che ha comportato la costituzione di 2 società
attualmente denominate "CVA" per quanto concerne la produzione di
energia elettrica e "DEVAL" per quanto attiene l'attività di
distribuzione, una società a cui la Regione partecipa al 49%
tramite Finaosta, quindi la governance della società è in capo a
"ENEL". All'interno di questo quadro nella interrogazione si cerca
di fare un raffronto delle attività e delle proposte commerciali
che vengono fatte a livello nazionale, che hanno delle implicazioni
anche nell'ambito regionale, nel momento in cui propongono delle
distinzioni di tariffe...
Farei di conseguenza un inquadramento a livello nazionale per
arrivare all'attività regionale, in modo che ci sia la comprensione
del problema. "ENEL" sta investendo 2,5 milioni di euro nella
installazione dei contatori elettronici; il progetto denominato
telegestore consente una pluralità di tariffe e la possibilità di
intervenire sul contatore in remoto, cioè dalla azienda, per
effettuare le letture, slacciare e riallacciare l'alimentazione
elettrica, misurare istantaneamente l'energia assorbita, rilevare
altri elementi più o meno significativi. L'"ENEL" conta di
rientrare dalle spese di questo grosso investimento risparmiando
sul personale che esegue le letture dei contatori, sugli operai
chiamati ad intervenire per attivare o disattivare la fornitura,
aumentare o diminuire la potenza a disposizione del cliente,
evitare il furto di energia ad opera di clienti disonesti.
Tale progetto è un sistema complesso e sofisticato, che consente
di utilizzare i conduttori della rete elettrica, che porta energia
nelle abitazioni e la rete telefonica, per trasferire i segnali da
un contatore a un computer centrale presso il quale un operatore
esegue gli interventi sopra descritti. Attualmente è l'unico
progetto operativo esistente in Europa, quindi come progetto
italiano siamo all'avanguardia. L'"ENEL" ha costituito una società
con "IBM" per la sua diffusione a livello mondiale. Ad oggi "ENEL"
ha posato circa 22 milioni di contatori, il 40% circa funziona con
il telegestore, quindi i clienti possono utilizzare le nuove
tariffe. In Piemonte i contatori collegati alla rete sono il 50%.
Fra le prime 15 società di distribuzione esistenti in Italia -
"DEVAL" è al 13° posto - solo la "CEA" di Roma ha iniziato la posa
dei nuovi contatori, la municipalizzata di Brescia ha recentemente
stipulato un accordo con ENEL, non risultano iniziative di altre
grosse società come le aziende municipalizzate di Milano, Torino,
Bologna e Trento. Questo per dare un quadro generale, per
sottolineare come sia una iniziativa che viene fatta da "ENEL".
L'avvio del progetto "ENEL" risale al 2000, con la rilevazione
su supporto informatico di tutta la rete elettrica utilizzata per
il trasferimento dei dati. La "VALDIS" che è la denominazione della
"DEVAL" dopo il trasferimento, progenitrice di "DEVAL" con capitale
100% "ENEL", venne esclusa dal progetto perché il costo non fu
contemplato in sede di cessione di ramo di azienda, quindi all'atto
della acquisizione del ramo di azienda questo progetto non
c'era.
Rispetto alle premesse, cioè sui risparmi, farei anche qui un
"focus": ci sono delle proposte "ENEL" che propongono delle
offerte, una è la tariffa denominata sera, è rivolta ai residenti
con contratto di 3 kW per avere un risparmio al massimo di 80
euro/anno, occorre che il consumo sia almeno di 2.640 kW annui ed
il 26% avvenga dalle ore 19 alle ore 1 di notte, il sabato e i
festivi. In Valle d'Aosta il consumo medio di questa categoria di
clienti è di 2.350 kW/h all'anno, quindi una ampia fascia ne
rimarrebbe esclusa. È una proposta che non porterebbe nessun
beneficio. L'altra tariffa che viene commercializzata è la tariffa
denominata bioraria, che è rivolta ai clienti prima casa con una
potenza da 4,5 kW oppure clienti seconda casa con potenza da 3 kW;
lo sconto è del 15% ma occorre consumare almeno il 57% della
energia dalle ore 20 alle 7 - utilizzo notturno - sabato e
festivi.
Detto questo, qual è la situazione e cosa sta facendo "DEVAL"?
Va premesso che la società non avrebbe i ritorni sui quali può
contare "ENEL"; l'organico è congruo, non ci sarebbero esuberi,
l'unico risparmio deriverebbe dalla soppressione degli oneri di
lettura dei contatori, affidata ora ad una ditta locale, i furti di
energia sono da noi insignificanti. Per contro, l'investimento
generale per poter introdurre tutti i contatori elettronici non è
minore ai 14,5 milioni di euro. Ciò detto, "DEVAL" ha assunto
alcune iniziative. Ha iniziato fin dal 2003 la rilevazione dei
4.000 km di rete elettrica, operazione necessaria per la
installazione del contatore elettronico, ma è anche utilissima per
disporre di un catasto che consenta la stesura dei preventivi,
analisi e calcoli elettrici senza recarsi sul luogo ma utilizzando
il sistema informatico. La rilevazione verrà completata entro i
primi mesi del 2006. Ha stipulato con ENEL una sperimentazione del
sistema telegestore, per una installazione di 1.000 contatori
elettronici ad Aosta, "Quartiere Dora", la posa dei contatori è
prevista a partire dai primi di marzo, quindi è un'attività in
corso. L'installazione verrà eseguita da personale "DEVAL", così
come l'organizzazione dell'intervento e la direzione lavori, al
fine di creare delle competenze e di avere all'interno della
società una serie di professionalità. Questo permetterà a tutto il
personale di acquisire delle conoscenze nella ipotesi di installare
su tutto il territorio questo sistema, conoscere e sperimentare la
bontà del sistema e soprattutto la possibilità di tenere in Valle
d'Aosta e non altrove l'elaborazione centrale da dove governare
tutti gli eventi, perché se aderissimo a questo sistema in modo
passivo, avremmo una rete telecomandata da centri direzionali
esterni.
Abbiamo una società che, seppure governata totalmente da "ENEL",
ha avviato tutto questo processo e soprattutto cercheremo di
mantenere in Valle, nonostante possano esserci delle economie di
scala per trasferire ad altri centri direzionali. Con tutte le
prudenze dal punto di vista economico, si ritiene che l'approdo a
questa tecnologia sia inevitabile perché, seppur gradualmente,
l'autorità per l'energia elettrica e per il gas imporrà a tutte le
società elettriche delle prescrizioni che vanno a tutela del
cliente e che potranno essere rispettate solo con contatore
elettronico. Per fare un esempio, una di queste imposizioni da
parte dell'Authority sarà quella di non staccare completamente il
contatore qualora l'utente non paghi. Questo potrà essere fatto
solo con degli accorgimenti tecnici di un certo tipo, per cui
l'utente insolvente non si vedrà staccare completamente il
contatore, ma gli verrà erogato quel minimo di utenza possibile per
illuminare la casa.
Con la deliberazione n. 98/2004 l'Authority raccomandava alle
società di distribuzione di ampliare l'offerta di ulteriori opzioni
domestiche, che prevedano una differenziazione su fasce orarie su
base settimanale del prezzo dell'energia elettrica, finalizzata ad
incentivare lo spostamento dei consumi elettrici nelle giornate di
sabato e domenica, la suddivisione dei consumi per fasce orarie si
può fare solo con i contatori elettronici, quindi stiamo andando in
questa direzione. È chiaro che dal punto di vista economico "DEVAL"
dovrà far fronte a investimenti non irrilevanti - 15 milioni di
euro - e questo processo sarà graduale, ma dal punto di vista del
pensiero del governo, dell'azionista Finaosta, credo che questo sia
un indirizzo condivisibile e condiviso.
Per la Valle d'Aosta ci saranno una serie di opportunità, che
sono legate alle nostre necessità e ad utenze che possono essere
indirizzate alla conversione del riscaldamento da gasolio ad
elettrico. Concludo dicendo che di questi ragionamenti si dovrà
tener conto nell'ambito della trattativa in corso, per verificare
la possibilità di acquisire il 51% di "DEVAL" che è ancora...
(interruzione del Consigliere Tibaldi, fuori
microfono)
... le ho detto che è stato fatto un accordo con "ENEL" e ci
sarà un'installazione di 1.000 contatori.
Président - La parole au Conseiller Tibaldi.
Tibaldi (CdL) - L'Assessore Marguerettaz come altri milioni di
italiani sarà stato inondato anche lui dalla pubblicità massiccia
che abbiamo visto sui media in merito a queste 6 opzioni
tariffarie, che lui dice procurano un risparmio solo fino a 80
euro, però sono comunque 80 euro, e che corrispondono mediamente
all'8% sul consumo medio domestico. Penso che non faccia schifo a
qualunque utente locale o nazionale un risparmio di questa entità,
come si suol dire: meglio che niente.
A parte un approfondimento che lei ha fatto di carattere
pubblicitario su quella che è l'illustrazione del progetto,
telegestore, da parte di "ENEL", un progetto di avanguardia che ci
interessa da vicino come utenti e come valdostani, abbiamo poi
notato una sorta quasi di distacco, come per dire un approccio
minimalista nei confronti di questa innovazione che invece porterà
dei vantaggi, e lei li ha sottolineati ma forse le è mancato lo
spirito di dire: "finalmente anche i Valdostani potranno
risparmiare"! Potranno risparmiare, non certo grazie alla
regionalizzazione del comparto elettrico ma a queste opzioni
contrattuali che ci vengono inoltrate da "ENEL". Qual è la
condizione? La condizione è tecnica, dobbiamo avere un contatore
elettronico. Oggi nessun valdostano ha un contatore elettronico, i
primi mille verranno installati da qui a qualche settimana, se i
tempi annunciati dall'Assessore saranno veritieri.
Abbiamo appreso che la VALDIS nel momento in cui ci fu
l'acquisizione venne esclusa dal progetto perché all'atto
dell'acquisizione il progetto non c'era, o perlomeno non venne
considerato...
(interruzione dell'Assessore Marguerettaz, fuori
microfono)
... ne prendiamo atto, anche se ci sembra paradossale che un
progetto che vede una riduzione tariffaria per gli utenti
valdostani sia stato escluso nel momento in cui la Regione si
apprestava ad acquisire il comparto produttivo e a compartecipare
in quello distributivo. Direi che è minimalista la logica con cui
lei sta guardando il consumo: 2.600 kW annui sono un consumo più
che medio, quindi un risparmio di 80 euro ben venga e lo ribadisco.
Anche se le opzioni sono variegate e riguardano le fasce sera,
week-end, una residenti e una non residenti o agosto, sono opzioni
che portano dei vantaggi grazie a questa tariffazione, che può
essere parametrata a modalità di lettura anzitutto centralizzate e
poi diversificate a seconda della fascia oraria utilizzata,
vantaggi che sono tutt'altro che trascurabili. Diciamo che
auspichiamo che questa operazione di "DEVAL" non si limiti a questo
campione di 1.000 residenti e che si vada ad investire in questa
direzione, nel senso che anche tutti gli altri 100 e oltre utenti,
perché mi sembra che le utenze siano circa 120 mila, siano quanto
prima dotati di un contatore elettronico.
Abbiamo appreso dell'investimento, Assessore, attorno ai 15
milioni di euro, ben venga anche questo investimento perché va a
portare un beneficio sociale in attesa che si possano applicare
sconti più consistenti tramite quel percorso che è stato disegnato
nel corso di alcuni dibattiti che si sono svolti in questa sede,
quando si è parlato di "DEVAL" e di consorzi idroelettrica e
idroenergia.
Lei oggi ha minimizzato lo sconto di cui beneficerebbero gli
utenti se avessero ad oggi il contatore elettronico; ma mi risulta
che lo sconto di cui beneficiano le imprese che aderiscono ai
consorzi idroenergia e idroelettrica oscilla intorno al 15%. Questo
dato lo abbiamo appreso da una risposta che lei ci ha dato in
occasione di una nostra interrogazione. Direi che la sommatoria di
sconti di questo tipo può portare dei benefici che sono quanto mai
attesi dai valdostani, soprattutto alla luce del copioso
investimento che venne fatto nel 2000 quando venne regionalizzato
il comparto elettrico.
Ho notato che ha storto il naso quando ha letto il termine
regionalizzazione, non mi sembra che per quanto riguarda il
comparto elettrico per "CVA" e "DEVAL" si possa parlare di
privatizzazione in Valle d'Aosta, quindi non possono gli utenti
valdostani che confidare nella benevolenza e nel dinamismo
operativo da parte della Regione e degli enti da essa derivati,
nella fattispecie "CVA" e "DEVAL", per ottenere degli sconti
cospicui nella tariffazione elettrica.
