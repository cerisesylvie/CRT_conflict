Classificazione
SPORT E TEMPO LIBERO
Manifestazioni sportive



Oggetto del Consiglio n. 2892 del 26 ottobre 2023 - Resoconto
OGGETTO N. 2892/XVI - Interrogazione: " Informazioni in
merito alle edizioni 2024 del Giro d'Italia e del Tour de France" e
"Notizie delle interlocuzioni con gli organizzatori del Giro
d'Italia e del Tour de France in merito alle edizioni in programma
nel 2024".
Bertin (Presidente) -
I punti seguenti, vale a dire il n.
25 e n. 26, sono affrontati congiuntamente, pertanto l'assessore
Grosjacques risponderà ad entrambe le interrogazioni. L'assessore
Grosjacques ha facoltà di intervenire.
Grosjacques (UV) -
Per cercare di rispondere
compiutamente alle due iniziative e poi al quesito con risposta
immediata formulato dal collega Manfrin, cercherò di ricostruire
gli eventi in modo temporale.
Fin dal mio insediamento come Assessore con delega allo sport, a
partire dal mese di marzo, mi sono subito concentrato sulla scelta
degli eventi più importanti da selezionare e promuovere affinché la
Valle d'Aosta potesse avere e godere di una vetrina sportiva di
alto profilo, anche in continuità con chi mi ha preceduto.
Il Giro d'Italia, a mio avviso, rientra nelle priorità sportive
di una Regione con forte tradizione ciclistica come la Valle
d'Aosta, e questo ce lo dicono i numeri, poiché la Valle d'Aosta è
stata, a partire dal 1952 fino al 2022, senza tener conto della
sfortunata parentesi di quest'anno, ben 23 volte sede di arrivo o
di partenza di una tappa del Giro d'Italia.
Sul 2023 tornerò, ma abbiamo trattato compiutamente, in più
occasioni, in quest'Aula le motivazioni per le quali non c'è stato
il transito nella nostra regione.
Il primo contatto con il management di RCS Sport, società
organizzatrice del Giro, è avvenuto nel mese di aprile di
quest'anno. Come potete immaginare, l'attenzione di RCS era tutta
rivolta a definire i dettagli dell'imminente Giro 106, partito
dall'Abruzzo sabato 6 maggio. Ciò nonostante, siamo stati accolti
ed ascoltati con attenzione, in virtù della morfologia del
territorio che presenta interessanti possibilità di sviluppo delle
tappe di alta montagna del Giro, della storia e della tradizione
che legano il Giro alla Valle d'Aosta e dell'ospitalità e
accoglienza come sempre dimostrate dai Valdostani nei confronti
della Corsa Rosa.
Ci siamo dati appuntamento alla conclusione degli eventi da loro
organizzati, ovvero il Giro d'Italia prima e il Giro d'Italia Next
Generation (cioè Under 23, che RCS ha organizzato per la prima
volta), con un'interlocuzione tra il sottoscritto e il direttore
del Giro, Mauro Vegni, a Borgofranco, proprio nei momenti durante i
quali venne presa la decisione di non far transitare la tappa sul
territorio valdostano, per manifestare fin da allora tutto il
nostro disappunto e chiedere l'assunzione di un impegno per
un'immediata soluzione fin dalle successive edizioni della Corsa
Rosa, con una telefonata intercorsa in quella situazione, anche tra
il Presidente Testolin e lo stesso Mauro Vegni, alla quale ha fatto
seguito nei giorni immediatamente successivi una lettera ufficiale
di protesta con richiesta d'incontro urgente a firma del Presidente
Testolin e del sottoscritto, della quale ovviamente ometto la
lettura perché è stata più volte illustrata in quest'Aula.
L'incontro ufficiale, al quale era presente anche il Presidente
della Regione, Renzo Testolin, è avvenuto il 4 di luglio: sono
state gettate le basi della nuova collaborazione tra RCS Sport e
Regione Valle d'Aosta.
Durante l'incontro
-
per RCS Sport erano presenti il
direttore generale e amministratore delegato, Paolo Bellino, e il
direttore del Giro d'Italia, Mauro Vegni
-
, sono iniziate le
interlocuzioni per riportare in Valle d'Aosta il Giro nel 2025,
questo poiché l'organizzazione del Giro d'Italia è una macchina
molto complessa e ha la necessità di programmare con largo anticipo
le attività.
Nel momento in cui sono iniziate le interlocuzioni con RCS
Sport, il Giro d'Italia 2004 era stato in larga parte già definito
e, stante la grande partenza dal Piemonte in direzione sud, che non
significa Sud Italia, non è stato possibile inserire una tappa
valdostana.
Nell'edizione 2024, infatti, le due maggiori isole italiane, la
Sicilia e la Sardegna, resteranno fuori dal percorso, così come
gran parte del Sud Italia, a dimostrazione che l'organizzazione
segue, nell'ideazione del percorso, logiche di turnazione delle
località funzionali al disegno e all'altimetria del Giro
stesso.
Tornando nuovamente sull'accorciamento della tappa del 19 di
maggio, avvenuta subito dopo la partenza da Borgofranco d'Ivrea e
con ripresa della corsa in territorio svizzero, informo chi non lo
sa e ricordo a chi lo dimentica, che la Valle d'Aosta sarebbe stata
soltanto terra di passaggio in quella tappa, caratterizzata
peraltro dal maltempo e accorciata, cancellando completamente il
tratto valdostano a causa dell'applicazione del protocollo Extreme
Weather, richiesto dai ciclisti e accolto dagli organizzatori.
Ciò significa che, non essendo sede di tappa o di arrivo, ma
solo di passaggio funzionale all'arrivo in Svizzera a
Crans-Montana, non è stato richiesto da parte di RCS nessun
contributo economico all'Amministrazione regionale; pertanto,
quest'Amministrazione ha investito le proprie risorse per
l'acquisto di nuovi striscioni e altro materiale pubblicitario con
il logo "cuore" e la scritta "Valle d'Aosta Vallée d'Aoste" al fine
di addobbare nel modo migliore tutti e 72 km del tracciato
valdostano.
Buona parte del materiale acquistato, peraltro, in particolare
gli striscioni, sarà utilizzato per altre manifestazioni
d'interesse regionale.
Fatta questa doverosa ricostruzione dei fatti avvenuti, credo
sia necessario guardare al futuro perché, dopo le ulteriori
interlocuzioni in occasione della presentazione del Giro d'Italia
107, avvenuta a Trento il 13 ottobre ed alla quale erano presenti i
miei collaboratori, l'amministratore delegato, Paolo Bellino, si è
preso l'impegno di continuare a lavorare in sinergia con la nostra
Amministrazione per riportare il Giro d'Italia in Valle d'Aosta già
nel 2025, formulando ulteriori proposte di collaborazione delle
quali parlerò più avanti.
Venendo al Tour de France, abbiamo appreso che, per la prima
volta nella storia ultracentenaria del Tour de France, l'anno
prossimo la Grande Boucle partirà dall'Italia.
La grande partenza avverrà da Firenze il 29 giugno, per poi fare
tappa in Emilia Romagna e Piemonte ed entrare in Francia attraverso
il Monginevro, in una tappa di alta montagna che prevede anche
l'ascesa al Col du Galibier, in omaggio a Fausto Coppi che, nel
1952, vinse la tappa con arrivo a Sestriere arrivando poi in maglia
gialla sino a Parigi.
Le interlocuzioni con l'organizzazione del Tour de France da
parte di Davide Cassani, ex commissario tecnico della Nazionale
italiana di ciclismo - romagnolo e Presidente di APT Emilia Romagna
- e del Sindaco di Firenze, Dario Nardella, sono iniziate fin dal
periodo pandemico ed hanno richiesto un investimento di circa 6
milioni e mezzo di euro tra investitori pubblici e privati. Tutto
questo per evidenziare il valore e la complessità dell'operazione e
soprattutto per rappresentare che il lavoro da fare sul Tour va
considerato a medio-lungo termine.
Il Tour in Valle d'Aosta è un sogno ed è un grandissimo
obiettivo per tutta la comunità, che vogliamo raggiungere. Dopo i
due arrivi nel 1949 ad Aosta, nel 1959 a Saint-Vincent, ed il
passaggio del 2009 con ingresso dal Colle del Gran San Bernardo ed
uscita dal Colle del Piccolo San Bernardo, è ora di rilanciare un
progetto ambizioso ed è per questi motivi che sono state avviate le
prime interlocuzioni a fine estate 2023.
Il 6 di settembre, durante un incontro in Svizzera, nello
specifico a Val de Bagnes, zona del Valais interessata con Verbier
ad ospitare una tappa del Tour, sono stati ripresi i contatti con
gli amici svizzeri del Canton du Valais per aggiornare e rilanciare
il grande progetto "Le Tour de France en Vallée d'Aoste, le pays de
Maurice Garin, étape autour du Mont Blanc", del quale la nostra
Regione è partner, iniziativa nata nel 2019.
Si tratta di un progetto identitario finalizzato ad esaltare e
fortificare i legami anche sportivi che uniscono la Valle d'Aosta,
il Valais e l'Haute-Savoie che prevede tre tappe transfrontaliere,
dalla Francia alla Valle d'Aosta, dalla Valle d'Aosta alla Svizzera
e dalla Svizzera di nuovo in Francia.
Non si tratta quindi semplicemente di richiedere, pagare ed
ottenere una tappa, pur non essendo questo in ogni caso un percorso
affatto semplice; si tratta di proporre un progetto che può essere
un valore aggiunto anche per il Tour stesso, sempre alla ricerca di
soluzioni innovative e non ancora viste nel disegno della corsa a
tappe più importante del mondo.
Il progetto di tre Nazioni, di tre Regioni alpine, di tre realtà
unite da interscambi culturali, sociali ed economici, con un appeal
importante, nuovo e differente: è questo il percorso che abbiamo
intrapreso e che vogliamo perseguire.
Con riguardo ad una delle interpellanze, preciso che si era
effettivamente ipotizzato di recarsi in Francia a Saint-Gervais il
16 di luglio, giorno di riposo del Tour de France di quest'anno,
per accelerare al massimo i tempi ed iniziare a relazionarci il
prima possibile con Amaury Sport Organisation, che è la società che
organizza il Tour de France, che è patron del giornale
"L'Équipe".
Immaginate bene quanto possa essere stressante ed impegnativo a
livello manageriale gestire il terzo evento sportivo al mondo per
importanza dopo i giochi olimpici ed i campionati del mondo di
calcio (il primo, in realtà, perché gli altri vengono svolti ogni
quattro anni, mentre il Tour de France è annuale), e quanto il
giorno di riposo possa essere utile anche agli uomini del
management
.
Dopo attente ed approfondite riflessioni, ci è sembrato
opportuno, anche sulla base dei contatti avuti, procedere in modo
più cauto ed accorto per non inficiare e compromettere il buon
esito dell'incontro, anche e soprattutto perché il tempo
eventualmente a nostra disposizione non sarebbe stato sufficiente,
visti gli impegni che ci sono stati in qualche modo formulati dagli
organizzatori.
Il Tour de France n. 111, che nel 2024 festeggerà i 100 anni, è
stato presentato ieri a Parigi e siamo al lavoro per farne parte in
una delle prossime edizioni.
Ad inizio novembre è previsto un nuovo approfondimento per
definire ulteriori dettagli del progetto con i partner svizzeri e
con quelli francesi di Saint-Gervais, paese della Haute-Savoie con
una grandissima tradizione ciclistica, più volte sede di tappa di
arrivo o di partenza del Tour de France, centrale nel disegno delle
quattro tappe alpine dell'edizione 2023 del Tour e dove verranno
organizzati i campionati del mondo 2027.
Dopo questa nuova sessione di lavori, è nostra volontà
richiedere un incontro con Amaury Sport Organisation nella loro
sede di Parigi per riprendere la discussione sul progetto che
comprende Valais e Haute-Savoie, che è già da tempo nelle loro
mani, e questo non per merito mio, ovviamente, ma per la
lungimiranza di chi mi ha preceduto alla guida di
quest'Assessorato.
Per concludere, a dimostrazione dei contatti avuti con RCS
Sport, vorrei dare lettura di una lettera ricevuta alcuni giorni fa
proprio da RCS, che riassume il percorso effettuato a partire dal
19 maggio, la data del fattaccio di cui abbiamo parlato, relativa
al mancato transito sulle nostre strade.
Arriva da RCS Sport ed è indirizzata al sottoscritto: "A seguito
delle varie interlocuzioni avute con lei e il suo staff nei mesi
passati, nonché dalle uscite della stampa locale inerenti al tema,
comprendo e condivido il dispiacere per il mancato passaggio del
Giro d'Italia 2024 nel vostro territorio. Trovo altrettanto
comprensibile la reazione dei valdostani che, dopo i fatti della
XIII tappa della Corsa Rosa 2023, avrebbero voluto vedere il
passaggio dei corridori nella propria regione. Come condiviso ed
approfondito insieme, quanto successo è stato il risultato di una
serie di situazioni non programmate né volute che ci hanno impedito
di risolvere la situazione nell'immediato e trovare una soluzione
migliore già nel 2024. Come abbiamo avuto modo di chiarire nei
numerosi contatti avuti, nonché nell'incontro svoltosi il 4 di
luglio presso i nostri uffici alla presenza anche del Presidente
della Regione Valle d'Aosta, Renzo Testolin, ed in ultimo con
alcuni membri del suo staff a Trento il 13 ottobre in occasione
dell'edizione 2024 del Giro d'Italia, un'organizzazione complessa
come la nostra ha la necessità di programmare con grande anticipo
le attività e, nel momento in cui sono iniziate le nostre
interlocuzioni, il Giro d'Italia era già stato in larga parte
definito e, stante la grande partenza dal Piemonte in direzione
sud, non si è potuto inserire una tappa nella vostra regione.
Rimaniamo però convinti del valore del Giro d'Italia da oltre 100
anni per tutti gli Italiani, così come per i cittadini della vostra
splendida regione e pertanto confermo quanto già detto per le vie
brevi, ovvero che continueremo, in buona fede con il massimo
impegno, le interlocuzioni per riportare il Giro d'Italia in Valle
d'Aosta già nel 2025. In quest'ottica, vorrei approfondire con voi
anche una grande possibilità che credo fermamente possa avvalorare
l'impegno citato sopra ed offrire un ulteriore momento di
visibilità per il vostro territorio grazie al grande ciclismo
internazionale. Stiamo infatti definendo il percorso dell'edizione
2024 del Giro Next Gen, che porta ogni anno sul territorio italiano
le più grandi promesse del ciclismo Under 23 da tutto il mondo e
dalle
factory
delle più importanti squadre ciclistiche
internazionali. Quindi, anche nell'ottica di una massima volontà
per la miglior collaborazione possibile tra le nostre realtà,
vorrei approfondire con voi la possibilità di organizzare la grande
partenza di questo grande evento, figlio del Giro d'Italia, dalla
regione Valle d'Aosta con una o più tappe. Confidando nella
reciproca volontà di costruire una grande collaborazione, chiedo
gentilmente la vostra disponibilità per un incontro a stretto giro,
così da approfondire quanto sin qui condiviso ed entrare nel
dettaglio delle diverse progettualità". Seguono i saluti, firmato
Paolo Bellino, amministratore delegato e direttore generale RCS
Sport.
Presidente -
Per la replica, il consigliere Restano ha
facoltà di intervenire.
Restano (GM) -
Grazie Assessore per la risposta, grazie
per tutti i dettagli che ci ha dato, anche per aver ricordato le
vittorie dei nostri Valdostani al Tour de France e il passaggio del
Tour, ma non ci interessa. Oggi la questione è politica, Assessore.
Non è il fatto che abbiamo annullato la tappa, e questo ci stava,
ma la questione è tutta politica, data dalle vostre affermazioni,
per aver esaltato il passaggio di una tappa (e lei oggi lo ha
confermato: era solo un passaggio), tanto da inserirla nei grandi
eventi di regione europea dello sport, e di come lei ha risposto al
nostro ordine del giorno, fatto a suo tempo, laddove le chiedevamo
di condividere la nostra disponibilità a richiedere una tappa per
il 2024. Quel giorno ci ha mandati bellamente e politicamente a
quel paese, dicendo: "Abbiamo già provveduto, non possiamo
accettare, perché questa maggioranza ha già dato corso alle
richieste inserite".
Noi le avevamo chiesto un impegno politico, dando la nostra
disponibilità e l'impegno politico era di svolgere una tappa per il
2024 interamente sul territorio valdostano.
Noi, oggi, prendiamo atto del fallimento, ma sulla base della
sua risposta e delle sue roboanti affermazioni, e questo ci
rammarica; ci dispiace per lei che si è sovraesposto, per la sua
maggioranza, ma dispiace soprattutto per noi, che ci teniamo a
questi eventi e sappiamo quanto possano dare alla Valle
d'Aosta.
A questa votazione, a questo rifiuto ad accettare la nostra
collaborazione, sono poi corrisposte ulteriori affermazioni, anche
recentemente, riguardo al futuro, e l'ha confermato oggi parlando
della tappa del Tour de France, deliziandoci con tutta una serie di
annunci e di progetti. Ebbene, io ho guardato il bilancio del
Comune di Firenze che si aggira sui 4 miliardi di euro; lei ci ha
confermato quanto costa il Tour e io le chiedo di fare una
valutazione costi-benefici. E le rammento che la promozione ha
significato, glielo diranno i suoi tecnici e anche il collega
Marguerettaz, se l'evento si ripete nel tempo.
Mettere in concorrenza il Tour con il Giro potrebbe non essere
produttivo, però di questo non ne ho la certezza. So che ripetere
il Giro d'Italia con una certa periodicità potrebbe dare i suoi
frutti in termini di promozione del territorio, non solo in termini
di evento sportivo.
Avevamo parlato di risarcimenti, che non abbiamo ottenuto,
perché è importante la grande collaborazione per il Giro Under
23... e questo mi puzza un pochino, perché, in questa sede, lei
aveva chiesto una tappa del Giro d'Italia per risarcimento per i
Valdostani per il 2024. Ciò non è avvenuto.
Noi ce ne dispiacciamo, però dobbiamo segnare oggi una sconfitta
per la Valle d'Aosta e lei ne è protagonista.
Presidente -
Consigliere Marquis, ha facoltà di
parola.
Marquis (FI) -
Abbiamo ascoltato con attenzione la
ricostruzione fatta dall'Assessore e direi che è una ricostruzione
che sia stata utile per quanto ci è stato riferito sotto il profilo
delle interlocuzioni che sono avvenute, ma credo che in quest'Aula
occorra fare due ragionamenti di natura politica.
La questione probabilmente è partita male, perché l'annullamento
della tappa Borgofranco-Crans-Montana, per quanto riguarda il
passaggio in Valle d'Aosta in un brutto giorno di pioggia, è stato
secondo noi gestito molto male. All'epoca si è parlato di
mortificazione, c'è stata una reazione veemente e robusta, e poco
si è badato, in quel momento, a gestire la situazione con la
diplomazia adeguata che avrebbe dovuto contraddistinguere i
rapporti con l'organizzatore del Giro d'Italia.
Lei ci ha detto che le isole sono state tagliate fuori: è stata
tagliata fuori anche "l'isola felice" nel 2024, ma sa qual è la
differenza? Che le altre due isole hanno problemi di accessibilità,
quindi era sicuramente complicato raggiungerle; a noi, ci passano
attorno e quindi è ben diversa la situazione, perché ci sono le
tappe che interessano il Piemonte, - tre tappe - e la Valle d'Aosta
non viene coinvolta. Qualche domanda bisogna pur farsela, se
vogliamo cercare di ragionare per quanto riguarda il futuro e
ottenere dei risultati.
Abbiamo apprezzato quello che ci ha detto, e cioè che avete
deciso di procedere in modo più cauto e accorto; fare
dell'autocritica credo che sia anche positivo da parte di un
amministratore regionale. Evidentemente, se era stato annunciato un
incontro in Alta Savoia, e lei ha detto che l'avete annullato per
questioni di accortezza e di maggiore cautela, vuol dire che avete
fatto un ragionamento, in quel momento, che in passato non era
stato altrettanto il comportamento rispetto a questi principi.
Pertanto, riteniamo che queste pratiche vadano gestite con
delicatezza: non bisogna fare degli annunci, Assessore, perché è
inutile annunciare degli incontri e mettere in difficoltà gli
interlocutori. In politica, a volte, bisogna lavorare in silenzio,
cercare di raggiungere gli obiettivi e poi rendicontare mettendo a
disposizione della politica e della comunità quelli che sono i
risultati delle azioni interlocutorie che vengono fatte.
Noi speriamo che, da qui in avanti, si proceda in questa
direzione perché riteniamo che la visibilità che viene data dalla
presenza di corse ciclistiche di quest'importanza in Valle d'Aosta
possa fornire dei grandi risultati sotto il profilo della
pubblicità e della promozione turistica. Pertanto, confidiamo che,
per quanto riguarda il futuro, la gestione di queste pratiche venga
fatta con una maggiore accortezza e cautela, così come lei ci ha
indicato.
OGGETTO N. 2893/XVI -
Interpellanza: "Valutazione
sullo stanziamento di risorse destinate all'attuazione della legge
regionale 9/2023 in materia di efficientamento organizzativo degli
enti del comparto unico regionale nel prossimo bilancio di
previsione".
Bertin (Presidente) -
Passiamo ora alle interpellanze,
siamo al punto n. 27. La parola al consigliere Aggravi per
l'illustrazione dell'interpellanza.
Aggravi (RV) -
L'interpellanza n. 27 richiama i contenuti
di una legge abbastanza recente che è stata approvata dal
Consiglio, che riguardava l'efficientamento organizzativo degli
enti del comparto unico.
In particolare, se si va a leggere l'oggetto della legge, si
parlava di "...al fine di potenziare la capacità di innovazione e
la competitività del sistema organizzativo, nonché di accrescerne
l'efficienza attraverso la valorizzazione del personale di
categoria D". Che era poi quella che in gergo abbiamo chiamato la
legge sulle PPR (Posizioni di Particolare Responsabilità) e le PPO
(Particolare Posizione Organizzativa).
Questa legge aveva una clausola di invarianza finanziaria - non
voglio farla troppo lunga - ma credo che sia importante comunque
riportare due passaggi che avevo già fatto quale relatore di
minoranza, che erano stati anche oggetto di discussione e di
approfondimento in Commissione, per quello che riguardava
l'individuazione del numero delle particolari posizioni
organizzative. Nella relazione, ero andato a cercare indietro ed
ero ripartito sul 2019, quando si erano identificate 69 PPO
nell'organico della Giunta e del Consiglio regionale e 24 che
riguardavano invece gli organici delle istituzioni scolastiche (tra
l'altro, su questo punto ho visto, se non erro, se ho visto bene
ieri, che nella prossima convocazione della seconda Commissione si
discuterà anche della categoria riguardante questo tipo di
organico), e, a fronte di questo, si riportava un importo di spesa
complessivo che era di circa 450 mila euro, gravante allora sul
Fondo Unico Aziendale (FUA).
Vi era poi stato un secondo passaggio, con delle modifiche
introdotte dalla l.r. 12/2020 in cui il finanziamento delle PPO era
stato individuato non più nel FUA, bensì nel bilancio regionale.
Questo per poi arrivare alle procedure di proroga di queste
posizioni, sino al 31 dicembre 2023, e allo stesso modo, a partire
dall'anno 2021, l'Amministrazione aveva stanziato prudenzialmente a
bilancio un ammontare pari a 750 mila euro, quale finanziamento di
queste posizioni particolari, perché, al di là del numero delle
risorse, il numero delle risorse vuole anche dire risorse in
bilancio.
Tra quelli che si erano chiamati "dubbi e incognite" nella mia
relazione, ma anche da quello che era anche emerso in Commissione,
c'era anche quello di capire quale sarebbe stato l'utilizzo delle
risorse di queste posizioni e soprattutto il disegno di insieme
della nuova organizzazione. Anche perché, effettivamente, in un
passaggio che era stato fatto in Commissione, e che in parte ho
anche ritrovato nella deliberazione 1130 del 9 ottobre scorso, si
diceva che il
budget
di riferimento per queste posizioni
avrebbe potuto anche essere incrementato a fronte dell'eventuale
soppressione di strutture dirigenziali; allo stesso modo, la
distribuzione delle particolari posizioni tra le strutture
dirigenziali sarà il risultato - questo ci era stato dato come nota
- di una profonda e accurata analisi organizzativa e dipenderà da
diversi fattori.
Sostanzialmente, le ulteriori risorse potevano anche nascere da
forme di efficienza nell'ambito dell'organizzazione.
Nel corso delle audizioni del DEFR (Documento Economia e Finanza
Regionale) io ho fatto una domanda al Presidente per comprendere
effettivamente quale potesse essere il cronoprogramma dell'attività
di evoluzione della struttura organizzativa, e lui ha fatto
riferimento ad una deliberazione, che poi ho ritrovato nella 1130,
dove però sinceramente - ma, ripeto, questo è un mio limite e non
voglio assolutamente dire che cosa bisogna fare, perché non sono io
alla guida di questo processo - trovo ancora oggi estremamente
strano che si ridisegnino prima i ruoli organizzativi e poi la
struttura organizzativa. Dico questo per il semplice motivo che
prima bisognerebbe capire qual è nel complesso la geografia
dell'organizzazione. Ma ripeto: questa è una mia posizione
personale e non voglio assolutamente andare a fare dei giudizi su
dei percorsi che sono anche sostenuti da esperti che, sicuramente,
ne sanno più del sottoscritto. Io cerco solo di porre delle domande
e dei dubbi sul processo che si vuole attuare.
A fronte di questo, considerato anche che siamo in periodo di
bilancio - diciamo che l'autunno porta il bilancio - e per cercare
anche di andare a capire quale sia stata l'evoluzione della legge
del 17 luglio in avanti, quest'interpellanza chiede intanto quale
sia lo stato di attuazione della legge regionale richiamata in
premessa. Questo perché sarebbe anche curioso comprendere quei
percorsi di come saranno assegnate le particolari posizioni (e
anche questo era un punto che era rimasto aperto durante le
discussioni); si chiede inoltre a quanto ammontino ad oggi sul
triennio le risorse disponibili e quali ne siano le fonti. Su
quest'aspetto sembra una domanda abbastanza banale però,
oggettivamente, è la domanda di partenza rispetto soprattutto
all'ultima; si chiede anche quante siano le risorse umane coinvolte
nell'applicazione della legge regionale, perché qui a fondi
corrispondono delle persone che occupano delle caselle, e se, a
fronte della risposta alla domanda n. 2 (quella delle risorse), sia
intenzione del Governo regionale rivedere le valutazioni e i
relativi stanziamenti di risorse nell'ambito della definizione del
prossimo bilancio.
Tenuto conto che quei percorsi di efficientamento della
struttura di cui parlavo prima, non so e non penso che siano ad
oggi ancora fatti e quindi delle risorse forse non ci sono e non si
possono liberare sulla base di questo passaggio che ci era stato
riportato, forse c'è la necessità di aumentare la dotazione, oppure
la dotazione rimarrà tale e quindi a questo riferimento andiamo a
chiedere lumi al Presidente.
Presidente -
Risponde il Presidente della Regione.
Testolin (UV) -
Rispetto al primo quesito (quale sia lo
stato di attuazione della legge regionale richiamata in premessa),
in data 3 agosto 2023 il Comitato regionale per le politiche
contrattuali (CoRePoC), ha trasmesso al CRRS (Comitato Regionale
per le Relazioni Sindacali) le direttive per avviare la
contrattazione collettiva concernente il trattamento giuridico ed
economico delle posizioni di particolare responsabilità previste
dalla legge regionale n. 9/2023, che è il primo passo per avviare
questo percorso.
La trattativa con le Organizzazioni sindacali è ancora in corso
e se ne attende a breve la finalizzazione sperimentale, in tempi
utili per avviare e concludere, entro la fine dell'anno, tutti gli
steps
attuativi a valle della contrattazione.
È chiaro che, se i tempi si allungheranno troppo, bisognerà
rivedere la partenza di questo processo, perché non ci sono più i
tempi amministrativi per chiuderlo.
Nello specifico, l'Amministrazione regionale dovrà individuare e
pesare le posizioni di particolare responsabilità attivando, se del
caso, le micro riorganizzazioni all'interno dei Dipartimenti.
Le interlocuzioni ed i confronti tra il Dipartimento personale e
gli altri Dipartimenti sono già in corso a partire dal mese di
settembre, proprio per accelerare questi processi, approvare poi la
disciplina concernente i criteri di pesatura e la procedura
selettiva finalizzata al conferimento degli incarichi, aprire la
call
per la raccolta delle candidature, istruirle e
conferire gli incarichi stessi. Quindi, questi sono gli steps
necessari per arrivare alla definizione dei ruoli.
Per la seconda domanda (a quanto ammontano ad oggi sul triennio
le risorse disponibili e quali siano le fonti), si va a ribadire
sostanzialmente quanto è già stato segnalato e già emerso
dall'illustrazione dell'interpellanza stessa, cioè che le risorse
attualmente disponibili per l'Amministrazione regionale ammontano a
750 mila euro per ciascun anno del triennio e sono allocate
nell'ambito degli stanziamenti di bilancio per le spese del
personale, così come era già stato messo in evidenza durante i
confronti, anche in Commissione.
Lo stanziamento nell'ambito del fondo per le spese obbligatorie
di personale è sempre stato presente sin dal 2019, com'è riportato,
cioè da quando cioè è stato introdotto l'articolo 5 comma 5 che
prevedeva, anche nella precedente formulazione, il finanziamento
della posizione organizzativa al di fuori del Fondo Unico
Aziendale, a partire dal primo rinnovo contrattuale che,
evidentemente, è stato conseguente alle iniziative di questa
primavera.
Quante siano le risorse umane coinvolte nell'applicazione della
legge regionale - terzo quesito -: confermo che il numero al
momento non è ancora definito.
Sulla quarta domanda (e cioè se a fronte della risposta alla
domanda 2 sia intenzione del Governo regionale rivedere le
valutazioni o i relativi stanziamenti di risorse nell'ambito della
definizione nel prossimo bilancio di previsione della Regione
Autonoma), posso dire che le posizioni di particolare
responsabilità sono uno strumento organizzativo da utilizzare
nell'ambito delle strutture dirigenziali più articolate e
complesse, per attivare e per favorire eventuali accorpamenti di
strutture dirigenziali esistenti, nella logica della
razionalizzazione, dell'efficientamento, del riparto delle
competenze, come suggerito dallo studio SDA Bocconi e come
giustamente intuito anche dal Consigliere interrogante.
Come già detto in altre occasioni, quello avviato è un percorso
che comincia con il 2024 ma non si esaurisce certamente nell'arco
dello stesso anno; le PPR che nasceranno a gennaio 2024, come
dicevo prima, se saranno conclusi gli
steps
a valle della
contrattazione con le Organizzazioni sindacali, saranno in effetti
le prime assunzioni.
Altre potranno seguire, in relazione alle scelte organizzative
che potranno essere operate mano a mano, anche in relazione alla
cessazione programmata del rapporto di lavoro di alcuni dirigenti,
che eventualmente potranno anche aprire le maglie per nuove risorse
da mettere a disposizione nell'ambito degli stanziamenti
complessivi.
Presidente -
Replica il consigliere Aggravi.
Aggravi (RV) -
I dubbi mi rimangono, abbiate pazienza; io
su questo aspetto non posso avere un passo avanti rispetto a quello
che già avevo riportato nella relazione di minoranza alla legge. Il
dubbio grosso che ho è questo: io vedo una situazione sino ad oggi
ormai consolidata, un ridisegno delle caselle che sembra quasi
dipendere più dai pensionamenti che dalle volontà
dell'Amministrazione, la necessità di partire e, necessariamente,
io partirò sulla base di quella che è la situazione storica.
Ripeto: magari mi sbaglierò e ci farete sognare; dico "ci" nel
senso che intendo non solo voi, ma chi sta guidando questo
percorso, perché oggettivamente io penso sempre che prima delle
persone, devo capire quali siano le caselle. Sulla base delle
caselle, capisco quali sono le risorse.
Capisco che è complicato inserirsi non in un foglio bianco ma in
un foglio molto spesso e che ha anche pagine ingiallite (per la
buona qualità della carta e non per il tempo) però, al di là
dell'aleatorietà delle trattative con le Organizzazioni sindacali
-
che fanno parte della statistica quantistica, a volte, e
questo lo sappiamo
-
, a me sembra che il percorso sia ancora
molto in alto mare. Quello che mi preoccupa di più sono i passaggi
che si sono scelti di fare, quindi dare forse più importanza ad una
situazione storica e alle persone che alla visione d'insieme.
Questo vuol dire che rimaniamo ancorati al passato e non sempre
questa è una cosa negativa; però, in questo caso, se non abbiamo
molto chiara la situazione verso la quale vogliamo tendere e
vogliamo andare, non lo so dove andremo, ma comunque lo scopriremo
nei prossimi mesi, sicuramente non in bilancio date le prospettive
che ha dato il Presidente.
È vero che questi sono temi che magari spesso possono
appassionare solo gli addetti ai lavori o chi è appassionato di
organizzazione aziendale, però io lo ricordo sempre: sono delle
voci che in bilancio pesano, non pesano poco. Queste sono
soprattutto delle voci con cui poi, alla fine, i cittadini e tutti
noi dobbiamo avere a che fare e che quindi hanno un peso a volte
anche maggiore rispetto ad altre situazioni; soprattutto, non
dobbiamo dimenticarlo, riguardano persone che comunque lavorano e
il cui impegno va valorizzato e rispettato.
OGGETTO N. 2894/XVI -
Interpellanza: "Trattazione
all'interno del Comitato per la sicurezza pubblica degli episodi di
disturbo in alcuni locali pubblici di Saint-Vincent".
Bertin (Presidente) -
Punto n. 28. Consigliere Marquis ha
facoltà di intervenire.
Marquis (FI) -
Avuta conoscenza, tramite mezzi stampa,
dei fastidiosi episodi di disturbo da parte di alcuni avventori di
bar nel Comune di Saint-Vincent e parrebbe, in questo caso, da
parte di extracomunitari; tenuto conto che noi abbiamo potuto anche
rilevare lo scoramento dei gestori che si trovano a svolgere già
un'attività di per sé difficile, in un quadro non facile di
riferimento (sappiamo tutti qual è la crisi che c'è sul territorio:
è uno scoramento dettato anche dal fatto che, quando ci sono
attività di disturbo rispetto a quella che è la normale attività,
anche gli altri avventori del locale lo lasciano e poi tutto questo
impatta anche sulla cassa dell'attività); per questa ragione
abbiamo presentato quest'interpellanza: sostanzialmente, per capire
se, a seguito dell'avvenuta conoscenza di questo problema, ce ne si
è fatti carico o se lo stesso è stato oggetto della trattazione
all'interno del COSP (Comitato Ordine e Sicurezza Pubblica), o, se
in difetto, sia intendimento porlo all'attenzione.
Presidente -
Risponde il Presidente della Regione, a cui
passo la parola.
Testolin (UV) -
Due considerazioni rispetto a questa
interpellanza.
La prima: sicuramente si esprime solidarietà nel contesto
generale a chi subisce delle situazioni sgradevoli, per definirle
in maniera molto educata, rispetto al contesto lavorativo e alle
situazioni di degrado sociale che, molte volte, influiscono sulla
redditività di un esercizio, sulla possibilità di lavorare nelle
migliori delle condizioni, e questo evidentemente dispiace a
livello di Istituzione e a livello umano.
L'altra considerazione: sembra quasi che l'interpellanza vada a
sollecitare l'attività delle Forze dell'ordine che, invece, sono
sempre a disposizione e presenti sul territorio, indipendentemente
che le trattazioni di alcuni temi vengano o non vengano decise
all'interno di comitati vari.
Le Forze dell'ordine hanno una presenza capillare sul territorio
e i loro interventi sono sempre tempestivi ed improntati alla
massima attenzione ai diritti dei cittadini, che siano titolari di
un'attività o semplici persone che, magari, prendono un pullman e
succede loro qualcosa di sgradevole o, purtroppo, altre situazioni
di disagio delle quali abbiamo già anche discusso.
Penso che, al netto di tutto, le Forze dell'ordine siano
assolutamente "sul pezzo" rispetto a questo tipo di interventi e ci
siano delle procedure anche di attenzionamento di questo tipo di
dinamiche. Per il resto, sinceramente, stupisce che, all'interno di
quest'adunanza assembleare, si continui a riportare al COSP
(Comitato Ordine e Sicurezza Pubblica) il voler incentivare o far
inserire all'interno di processi che non competono a
quest'assise.
Lei peraltro è stato anche Presidente e sa esattamente in che
cosa consiste il COSP e l'indipendenza di quest'organismo che,
evidentemente, va ad analizzare tutta una serie di situazioni che
però non possono essere condivise all'interno della dinamica
consiliare.
Per quanto riguarda l'attenzione, io credo che questa ci sia
sempre da parte degli organi che sono preposti alla sicurezza;
dall'altra parte, la inviterei a rispettare le varie Istituzioni e
i vari inviti, anche a valle di quello che è stato un suo percorso
amministrativo molto importante.
Presidente -
Consigliere Marquis, ha facoltà di
replicare.
Marquis (FI) -
Ho ascoltato la sua risposta relativamente
a quest'iniziativa che ritengo sia stata presentata con assoluta
consapevolezza dei ruoli e dei funzionamenti dell'Istituzione, e
anche con il dovuto tatto rispetto ad un problema che si è
riscontrato e che va visto con la dovuta attenzione, perché da un
problema piccolo può nascere un problema grande, più esteso.
Dal momento che la questione, tramite i giornali, è diventata un
argomento pubblico, e considerato che sono delle attività che
subiscono del disagio, io credo che il tema sia importante e
quindi, pur nel rispetto del funzionamento delle Istituzioni, è
solo stata fatta una domanda per chiedere se è stato preso in
carico questo problema. Questo in via straordinaria, non
nell'ordinarietà della gestione che, generalmente, contraddistingue
tutto il territorio perché viene presidiato, ma sicuramente è un
problema fastidioso e crediamo che vada gestito con la dovuta
attenzione.
Le posso dire che ultimamente le cose sono migliorate, perché mi
sono informato e ho colto soddisfazione riguardo all'operato delle
Forze dell'ordine, ma è importante che anche la politica abbia
piena consapevolezza di cosa avviene
sul territorio. E
dunque l'obiettivo di quest'iniziativa era di
sensibilizzare
la parte politica nelle funzioni di indirizzo istituzionale che le
competono.
Presidente -
A questo punto, sospendiamo brevemente i
lavori del Consiglio che riprenderanno tra una decina di minuti. Il
Consiglio è sospeso.
La seduta è sospesa dalle ore 10:57 alle ore 11:21
