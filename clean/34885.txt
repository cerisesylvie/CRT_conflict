Classificazione
CONSIGLIO REGIONALE
Attività consiliare d'aula



Oggetto del Consiglio n. 2551 del 25 luglio 2012 - Resoconto
OBJET N° 2551/XIII - Communications du Président de la
Région.
Presidente
- Riprendiamo i lavori, procediamo con il
punto n. 2 all'ordine del giorno.
La parola al Presidente della Regione, Rollandin.
Rollandin (UV)
- Grazie Presidente.
Come comunicazione volevo solo tornare sull'incontro che c'è
stato ad Avio in provincia di Trento con i colleghi delle due
Province autonome e della Regione Friuli, che aveva come oggetto
l'esame della proposta della
spending
review
e le
possibilità di trovare accordi sia sugli emendamenti che sono stati
presentati, e che oggi in Conferenza sono stati inviati alle
commissioni, sia per evidenziare, con la richiesta di un incontro
con il Presidente Monti, le aspettative delle Regioni a statuto
speciale, soprattutto i diritti che, come vediamo, alcune sentenze
della Corte costituzionale per fortuna riconoscono. Questa
impostazione ha già dato la possibilità di verificare anche con i
Parlamentari interessati la disponibilità a sostenere tale tipo di
approccio e soprattutto ha evidenziato come ci siano i termini per
un intervento sempre più forte a difesa delle buone ragioni delle
Regioni che hanno già attuato la legge n. 42 nell'ambito degli
accordi bilaterali.
Oggi con la
spending
review
andiamo verso una
situazione che è stata analizzata dalla Conferenza dei Presidenti -
semmai riferirò anche domani - con un giudizio totalmente negativo
sulla proposta, prendendo in esame i singoli progetti sia per la
sanità, dove si è decisa una strada che non è quella di seguire il
"libro Bondi", ma di andare verso una richiesta di possibilità
alternativa che ci permetta di ottenere una regolare situazione di
accompagnamento ai criteri standard, noi vogliamo arrivare a quella
situazione in modo che tutte le Regioni siano monitorate in senso
vero e non con dati assolutamente fuorvianti come è stato fatto
finora. Per le altre situazioni, fra queste il trasporto pubblico
locale, sui temi che interessano anche la nostra Regione ci saranno
degli incontri successivi.
Per quanto riguarda le società partecipate, si è aperto uno
spiraglio in conseguenza della sentenza della Corte costituzionale
sul 138, sui ricorsi presentati anche dalle Regioni a statuto
ordinario, quindi ci sarà la possibilità di avere dei chiarimenti
nell'ambito di tale passaggio. Questo volevo dire ai colleghi, per
metterli al corrente della proposta elaborata ad Avio e soprattutto
delle iniziative che congiuntamente verranno presentate nel
rapporto fra Regioni a statuto speciale, attuanti la riforma
federalista, e il Governo, che oggi ha un atteggiamento sicuramente
nefasto nei confronti delle Regioni sia a statuto ordinario che a
statuto speciale.
Presidente
- La parola al Consigliere Louvin.
Louvin (ALPE)
- Ringraziamo il Presidente per questa
sommaria informativa, naturalmente abbiamo tempo nel corso della
seduta di domani di approfondire ulteriori aspetti e lo pregheremmo
di comunicarci anche più nel dettaglio i testi relativi alle intese
raggiunte. Ci fa piacere che si sia avviato nell'incontro di Avio
un dialogo stretto fra le Regioni dell'arco alpino, c'è una forte
necessità anche secondo noi di stringere in questo momento un
accordo solido per mettere in evidenza la specialità nella
specialità. Non possiamo in un momento in cui personalità di
rilievo non solo del mondo politico, della cultura sugli organi di
stampa prendono di mira le Regioni a statuto speciale in modo
indiscriminato...abbiamo avuto un attacco devastante in queste
ultime ore anche da parte di esperti giuristi che hanno scritto
autorevolissimi trattati insieme all'ex Ministro Tremonti sul
federalismo fiscale e che hanno fatto di ogni erba un fascio,
mettendo nel cumulo tutte le Regioni a statuto speciale...e questo
è molto pericoloso, ne siamo consapevoli e dobbiamo difendere la
regolarità dei conti della nostra Regione. Lo facciamo e lo faremo
anche in altre iniziative che sono in discussione in questo
Consiglio. Il Presidente ha accennato anche alle sentenze della
Corte costituzionale, alcune delle quali segnano un momento
positivo di riconoscimento di determinate salvaguardie. È sempre
problematico che si arrivi a posteriori, dopo un anno e mezzo, a
vedere riconosciuta la correttezza di determinate posizioni e mi
permetto solo di sottolineare come queste sentenze dovranno essere
lette con attenzione, perché non sempre la ragione formale data si
accompagna con ragionamenti che sostengono nei fatti tale
specialità. Le sentenze della Corte hanno strani andamenti: a volte
gli incisi e le premesse per il modo in cui sono formulate possono
ritorcersi contro, quindi non sempre è necessario gioire di un
accoglimento o stracciarsi le vesti quando c'è una pronuncia
apparentemente negativa.
Siamo d'accordo sulla linea di contrastare l'impostazione Bondi
sul settore sanitario, abbiamo già sollecitato ed aspettiamo con
ansia che l'Assessore dia conto anche in commissione sulle
risultanze dei lavori di verifica dei costi standard della nostra
sanità. Assicuriamo quindi al Presidente che i suoi passi sono
seguiti con molta attenzione e con la massima disponibilità a
portare sostegno alle battaglie che saranno fatte in linea con i
nostri principi. Questo non è un ammiccamento, è un riconoscere - e
credo sia patrimonio consolidato della Regione - una necessità di
difesa di diritti costituzionali e quindi di sostegno ad una
specialità che vediamo oggi particolarmente minacciata.
Siamo preoccupati per quello che sta venendo fuori non solo in
Italia, ma anche in altri Paesi. Il dramma della Catalogna di
questi momenti è un dramma che si ripercuote su tutto l'autonomismo
europeo. Il fatto che una Regione considerata leader in Europa si
trovi oggi in ginocchio con un fortissimo deficit e anche gli
accordi che rischia di dover subire questa Regione, a detrimento
della consolidata autonomia che ha costruito democraticamente in 30
anni di post franchismo, sono per noi motivo di forte
preoccupazione. Crediamo che anche al di là dell'intesa alpina ci
sia uno spazio che questo Consiglio, attraverso rapporti che ha
sempre coltivato, oggi abbia interesse a riprendere non per fare
del turismo, ma per stringere alleanze che pesino sulla bilancia
europea, in un momento in cui si rischia di vedere banche centrali
e governi nazionali fare piazza pulita di tutto quello che è stato
un consolidamento dell'autonomismo e del regionalismo europeo in
tanti anni. Grazie.
Presidente
- La parola al Consigliere Donzel.
Donzel (PD)
- Grazie Presidente. Brevissimamente per
ringraziare il Presidente per queste comunicazioni, per ribadire
che anche per noi la situazione è molto delicata.
Come risulta dagli atti, sempre noi abbiamo auspicato questo
collegamento fra Regioni alpine, quindi non possiamo che
rallegrarci di questo fronte comune, che, anche se sappiamo non
essere sufficiente, è indispensabile, perché c'è un problema che
riguarda tutte le Regioni, ma c'è anche un problema che concerne la
specificità delle Regioni e Province autonome. Non può quindi che
farci piacere che proceda anche questo tavolo di lavoro
parallelamente a quello con le Regioni.
