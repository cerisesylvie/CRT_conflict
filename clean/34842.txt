Classificazione
AGRICOLTURA
Agriturismo



Oggetto del Consiglio n. 2521 del 12 luglio 2012 - Resoconto
OGGETTO N. 2521/XIII - Disegno di legge: "Modificazioni alla
leggi regionali 8 settembre 1999, n. 27 (Disciplina
dell'organizzazione del servizio idrico integrato), e 4 dicembre
2006, n. 29 (Nuova disciplina dell'agriturismo. Abrogazione della
legge regionale 24 luglio 1995, n. 27, e del regolamento 14 aprile
1998, n. 1)".
Articolo 1
(Modificazioni all'articolo 2)
1. Al secondo periodo della lettera a) del comma 1
dell'articolo 2 della legge regionale 4 dicembre 2006, n. 29 (Nuova
disciplina dell'agriturismo. Abrogazione della legge regionale 24
luglio 1995, n. 27, e del regolamento regionale 14 aprile 1998, n.
1), le parole: "Nel caso della locazione di camere con prestazione
del solo servizio di prima colazione, è altresì consentito" sono
sostituite dalle seguenti: "Nel caso della locazione di camere con
prestazione del servizio di prima colazione e di mezza pensione, è
altresì consentito".
2. Il numero 1) della lettera b) del comma 1 dell'articolo 2
della l.r. 29/2006 è sostituito dal seguente:
"1) somministrazione di pasti o merende preparati attraverso
l'utilizzo di prodotti, ivi compresi quelli alcolici e
superalcolici, provenienti per almeno il 50 per cento dall'azienda
agricola e per il 30 per cento costituiti da prodotti regionali
tradizionali o provenienti da aziende agricole regionali, anche
associate a cooperative agricole di trasformazione e vendita di
prodotti; la parte rimanente dei prodotti può essere di altra
provenienza. Le predette percentuali si riferiscono al peso dei
prodotti impiegati per l'attività agrituristica nel corso di un
anno. Sono esclusi dal conteggio percentuale generale i prodotti
necessari e complementari alla preparazione dei pasti definiti con
deliberazione della Giunta regionale. È, inoltre, consentito
l'acquisto di verdure di diversa provenienza nel periodo invernale.
Le bevande devono essere somministrate in correlazione con i pasti
o le merende; possono essere serviti soltanto vini di produzione
regionale. Sono considerati di propria produzione i cibi e le
bevande prodotti, lavorati e trasformati nell'azienda agricola,
nonché quelli ricavati da materie prime dell'azienda agricola e
ottenuti attraverso lavorazioni esterne;".
Articolo 2
(Modificazioni all'articolo 3)
1. La lettera d) del comma 3 dell'articolo 3 della l.r.
29/2006 è sostituita dalla seguente:
"d) sessanta coperti giornalieri, compresi quelli per gli
ospiti delle camere e degli alloggi, per l'attività di ristorazione
svolta mediante somministrazione di pasti e merende. Tale limite
può essere elevato a ottanta coperti giornalieri, con il limite di
sessanta coperti a pasto, qualora l'attività di somministrazione
sia svolta per un periodo massimo, anche frazionabile, di
duecentodieci giorni all'anno. Non concorrono al raggiungimento di
tale limite le attività di degustazione dei prodotti aziendali e di
somministrazione delle merende per le fattorie
didattiche.".
2. Al comma 4 dell'articolo 3 della l.r. 29/2006, le parole:
"ai sensi del comma 6" sono sostituite dalle seguenti: "ai sensi
del comma 3, lettera d)".
3. Il comma 6 dell'articolo 3 della l.r. 29/2006 è
abrogato.
Articolo 3
(Modificazioni all'articolo 4)
1. Alla lettera b) del comma 2 dell'articolo 4 della l.r.
29/2006, le parole: "ai corsi di qualificazione professionale di
cui all'articolo 7" sono sostituite dalle seguenti: "ai corsi di
formazione per l'esercizio dell'attività agrituristica di cui
all'articolo 7".
2. Il comma 3 dell'articolo 4 della l.r. 29/2006 è sostituito
dal seguente:
"3. Nell'elenco di cui al comma 1 possono altresì essere
iscritte le società agricole in qualsiasi forma costituite tra
imprenditori agricoli allo scopo di esercitare l'attività
agrituristica. In tal caso, i requisiti di cui al comma 2, lettere
a), c) e d) devono essere posseduti da tutti i soci e il requisito
di cui al comma 2, lettera b), dal socio preposto all'esercizio
dell'attività agrituristica.".
Articolo 4
(Modificazioni all'articolo 5)
1. Il comma 1 dell'articolo 5 della l.r. 29/2006 è sostituito
dal seguente:
"1. Le domande per l'iscrizione nell'elenco di cui
all'articolo 4 sono presentate alla struttura competente e
contengono la descrizione delle caratteristiche tipologiche
dell'azienda agricola. La descrizione dell'attività agrituristica
che il richiedente intende svolgere è inserita nella richiesta del
parere di razionalità di cui all'articolo 22, comma 2, lettera e),
della legge regionale 6 aprile 1998, n. 11 (Normativa urbanistica e
di pianificazione territoriale della Valle d'Aosta).".
2. Dopo il comma 1 dell'articolo 5 della l.r. 29/2006, come
sostituito dal comma 1, è inserito il seguente:
"1bis. La capacità ricettiva relativa a ciascuna azienda è
definita dalla struttura competente nell'attestato di
complementarietà di cui all'articolo 8, sulla base dei parametri
minimi aziendali stabiliti ai sensi dell'articolo 4, comma
2.".
3. Al comma 2 dell'articolo 5 della l.r. 29/2006, le parole:
"con proprio provvedimento" sono soppresse.
4. Il comma 3 dell'articolo 5 della l.r. 29/2006 è sostituito
dal seguente:
"3. Il dirigente, accertata la regolarità della domanda, la
completezza e l'idoneità della documentazione allegata, dispone
l'iscrizione nell'elenco entro trenta giorni dal ricevimento della
domanda e ne dà comunicazione all'interessato.".
Articolo 5
(Modificazione all'articolo 6)
1. Al comma 2 dell'articolo 6 della l.r. 29/2006, le parole:
"La cancellazione è disposta con provvedimento del dirigente" sono
sostituite dalle seguenti: "La cancellazione è disposta dal
dirigente".
Articolo 6
(Modificazioni all'articolo 7)
1. Alla rubrica dell'articolo 7 della l.r. 29/2006, le
parole: "di qualificazione professionale" sono sostituite dalle
seguenti: "di formazione per l'esercizio dell'attività
agrituristica".
2. Ai commi 1 e 2 dell'articolo 7 della l.r. 29/2006, le
parole: "di qualificazione professionale" sono sostituite dalle
seguenti: "di formazione per l'esercizio dell'attività
agrituristica".
Articolo 7
(Modificazioni all'articolo 8)
1. La rubrica dell'articolo 8 della l.r. 29/2006 è sostituita
dalla seguente: "Attestato di complementarietà".
2. Il comma 1 dell'articolo 8 della l.r. 29/2006 è sostituito
dal seguente:
"1. Ai fini dell'esercizio dell'attività agrituristica,
l'operatore interessato è tenuto a conseguire l'attestato che
dichiara la complementarietà tra l'attività agricola e l'attività
connessa di agriturismo. La degustazione dei prodotti aziendali, di
cui all'articolo 2, comma 1, lettera b), numero 2), e l'attività di
fattoria didattica di cui all'articolo 2, comma 1, lettera d), non
sono soggette all'accertamento della complementarietà e al rilascio
del relativo attestato.".
3. Al comma 3 dell'articolo 8 della l.r. 29/2006, le parole:
"il certificato di complementarità" sono sostituite dalle seguenti:
"l'attestato di complementarietà".
Articolo 8
(Modificazioni all'articolo 9)
1. Alla lettera e) del comma 2 dell'articolo 9 della l.r.
29/2006, le parole: "del certificato di complementarietà" è
sostituita dalla seguente: "dell'attestato di
complementarietà".
2. Al comma 3 dell'articolo 9 della l.r. 29/2006, le parole:
"soggetto preposto" sono sostituite dalle seguenti: "socio
preposto".
Articolo 9
(Modificazioni all'articolo 16)
1. Alla lettera c) del comma 1 dell'articolo 16 della l.r.
29/2006, le parole: "acquisto di attrezzature e di arredi
strettamente funzionali" sono sostituite dalle seguenti: "acquisto
di arredamento per locali strettamente funzionale".
2. La lettera d) del comma 1 dell'articolo 16 della l.r.
29/2006 è sostituita dalla seguente:
"d) realizzazione di opere, compresi gli impianti,
finalizzate all'esercizio delle attività di cui all'articolo 2,
comma 1, lettere d) ed e);".
3. Dopo la lettera d) del comma 1 dell'articolo 16 della l.r.
29/2006, come sostituita dal comma 2, è aggiunta la
seguente:
"dbis) predisposizione e installazione dei cartelli
indicatori delle attività agrituristiche.".
4. Dopo il comma 1 dell'articolo 16 della l.r. 29/2006 è
inserito il seguente:
"1bis. Le iniziative di cui al comma 1, lettere a) e b), sono
ammesse ad agevolazione nel rispetto dei limiti di ricettività di
cui all'articolo 3, comma 3, e tenuto conto delle eventuali
agevolazioni già percepite, anche se già decorsi i termini di cui
all'articolo 19, comma 1.".
5. Il comma 2 dell'articolo 16 della l.r. 29/2006 è
sostituito dal seguente:
"2. Le iniziative di cui al comma 1, lettera c), sono
riammesse ad agevolazione trascorsi quindici anni dalla prima
dotazione.".
Articolo 10
(Modificazione all'articolo 18)
1. Al comma 1 dell'articolo 18 della l.r. 29/2006 sono
aggiunte, in fine, le seguenti parole: "e previo parere di
razionalità sul progetto di attività agrituristica ai sensi
dell'articolo 22, comma 2, lettera e), della l.r. 11/1998".
Articolo 11
(Modificazione all'articolo 20)
1. La lettera d) del comma 1 dell'articolo 20 della l.r.
29/2006 è sostituita dalla seguente:
"d) non ultimi le iniziative correlate alle spese di cui
all'articolo 16 entro il termine massimo stabilito con
deliberazione della Giunta regionale, comunque non superiore a
cinque anni dalla data di concessione dell'agevolazione.".
Articolo 12
(Abrogazione dell'articolo 21)
1. L'articolo 21 della l.r. 29/2006 è abrogato.
Articolo 13
(Sostituzione dell'articolo 22)
1. L'articolo 22 della l.r. 29/2006 è sostituito dal
seguente:
"Articolo 22
(Non ripetibilità e divieto di cumulo)
1. Le agevolazioni di cui al presente capo non sono
cumulabili con altri interventi pubblici concessi per le medesime
iniziative e, per quanto riguarda le iniziative di cui all'articolo
16, comma 1, lettere a), b), d) e dbis), non sono ripetibili, anche
decorsi i termini di cui all'articolo 19, comma 1.".
Articolo 14
(Modificazioni all'articolo 25)
1. Il comma 1 dell'articolo 25 della l.r. 29/2006 è
sostituito dal seguente:
"1. La struttura competente approva il progetto relativo ai
cartelli indicatori delle attività agrituristiche per garantirne la
segnalazione a fini turistici.".
2. Al comma 3 dell'articolo 25 della l.r. 29/2006, le parole:
", costituite con le modalità di cui all'articolo 21, comma 1" sono
soppresse.
Articolo 15
(Modificazione all'articolo 30)
1. Dopo il comma 3 dell'articolo 30 della l.r. 29/2006, è
inserito il seguente:
"3bis. Alla terza violazione accertata definitivamente delle
disposizioni di cui agli articoli 2, 3, 4, 12, 14 e 25 lo sportello
unico dispone la sospensione dell'esercizio dell'attività per un
anno.".
Articolo 16
(Disposizioni transitorie)
1. Le disposizioni di cui all'articolo 16, comma 1, lettere
c) e d), della l.r. 29/2006, come modificate dall'articolo 9, commi
1 e 2, della presente legge, si applicano alle domande per la
concessione delle agevolazioni pervenute successivamente alla data
di entrata in vigore della presente legge.
2. La disposizione di cui all'articolo 20, comma 1, lettera
d), della l.r. 29/2006, come modificata dall'articolo 11, comma 1,
della presente legge, si applica anche ai rapporti derivanti dalle
agevolazioni già concesse ma non ancora totalmente liquidate alla
data di entrata in vigore della presente legge.
3. Alle domande di contributo presentate dalle associazioni
agrituristiche prima della data di entrata in vigore della presente
legge continuano ad applicarsi le disposizioni di cui all'articolo
21 della l.r. 29/2006.
4. Alle domande per la predisposizione e l'installazione di
cartelli pervenute prima della data di entrata in vigore della
presente legge continua ad applicarsi la disposizione di cui
all'articolo 25, comma 1, della l.r. 29/2006 nel testo anteriore
alle modificazioni di cui alla presente legge.
5. Per l'applicazione della disposizione di cui all'articolo
30, comma 3bis, della l.r. 29/2006, inserito dall'articolo 15 della
presente legge, non rilevano le violazioni accertate
definitivamente entro la data di entrata in vigore della presente
legge.
Articolo 17
(Disposizioni finanziarie)
1. L'onere complessivo derivante dall'applicazione
dell'articolo 9, comma 3, è determinato in annui euro 10.000 a
decorrere dall'anno 2012.
2. L'onere di cui al comma 1 trova copertura e finanziamento
nella parte prima dello stato di previsione della spesa del
bilancio della Regione per il triennio 2012/2014 nell'unità
previsionale di base 1.10.3.10 (Interventi e servizi finalizzati
allo sviluppo del settore agricolo e agroalimentare).
3. L'abrogazione dell'articolo 21 della l.r. 29/2006 rende
disponibile nell'unità previsionale di base 1.10.3.10 la somma
annua di euro 2.000 per gli anni 2013 e 2014 che viene iscritta
nella parte prima dello stato di previsione della spesa del
bilancio della Regione per il triennio 2012/2014 nell'unità
previsionale di base 1.16.1.10 (Fondi di riserva per spese
obbligatorie e impreviste - spese correnti).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- La parola al Consigliere Agostino.
Agostino (UV)
- Grazie Presidente.
Questi 17 articoli con modificazioni alla legge regionale 4
dicembre 2006, n. 29 hanno il fine di accogliere alcune istanze
degli operatori del settore e di semplificare il quadro normativo
di riferimento. Per quanto riguarda le prime, assume notevole
rilievo il fatto di poter utilizzare, nell'ambito dell'attività di
somministrazione di pasti o merende, per un massimo del 20
percento, prodotti di provenienza diversa dalla regione, nonché il
fatto di elevare il numero massimo di coperti giornalieri qualora
l'attività di somministrazione di pasti o merende si svolga, per
ragioni di mercato, in un periodo che non supera i duecentodieci
giorni all'anno. Di non secondaria importanza è inoltre la
previsione di poter ottenere un nuovo finanziamento per l'acquisto
di arredamento per i locali trascorsi quindici anni dalla prima
dotazione. Per quanto riguarda le seconde, si evidenzia la
sostituzione del provvedimento dirigenziale con una comunicazione
scritta per disporre l'iscrizione nell'elenco degli operatori
agrituristici entro trenta giorni dalla relativa richiesta.
Il primo articolo di questo disegno di legge in particolare
consente l'uso dell'angolo cottura in dotazione nelle camere locate
o di una cucina in comune a tutti gli ospiti, anche nel caso di
locazione di camere con servizio di mezza pensione, per poter
rispondere a richieste sempre più frequenti da parte degli ospiti.
Inoltre ridefinisce, in termini percentuali, i prodotti
utilizzabili per la preparazione di pasti o merende. Nella
normativa di settore di Regioni e Province simili alla nostra si
osserva che tutte prevedono un 15-20 percento di prodotti non
provenienti né da azienda propria, né da aziende agricole singole o
associate del territorio. Si sottolinea che le percentuali indicate
nelle normative analizzate si riferiscono al valore annuo del
prodotto utilizzato e nessuna delle normative prevede prodotti
regionali tradizionali acquistabili non in aziende agricole.
Inoltre si è deciso di consentire l'acquisto (questo non va nel 20
percento) di verdure nel periodo invernale (novembre-aprile) poiché
difficilmente producibili in Valle d'Aosta, ma necessarie per un
servizio di qualità.
Nel secondo articolo si modifica l'articolo 3 della legge
regionale n. 29/2006 e si specifica che il limite dei sessanta
coperti giornalieri, ora vigente, compresi quelli per gli ospiti
delle camere e degli alloggi per l'attività di ristorazione, può
essere elevato a ottanta coperti, con il limite di sessanta coperti
a pasto, qualora l'attività di somministrazione sia svolta per un
periodo massimo, anche frazionabile, di duecentodieci giorni
all'anno. Non concorrono al raggiungimento di tale limite le
attività di degustazione dei prodotti aziendali e di
somministrazione delle merende per le fattorie didattiche. Si
esclude dal conteggio dei coperti giornalieri le merende per le
fattorie didattiche poiché non sono evidentemente fonte di un
reddito rilevante. Inoltre gli operatori manifestano l'esigenza di
poter lavorare nei giorni in cui vi è effettivamente mercato che
stimano essere circa 210 giorni all'anno. Analizzando la normativa
della Provincia di Bolzano, l'attività di somministrazione pasti è
limitata a 180 giorni l'anno, mentre il Veneto prevede 160 giorni
con 80 posti a sedere o 210 giorni con 60 posti a sedere. Ad oggi
in Valle d'Aosta non vi è un limite nei giorni di attività, ma nel
numero di coperti che gli operatori stimano troppo basso in alcuni
giorni all'anno, mentre in altri giorni il mercato non permette di
lavorare. Si propone di aumentare il numero di coperti al giorno
fino a 80 per un periodo massimo di 210 giorni all'anno, mantenendo
comunque un limite di 60 coperti a pasto per non trasformare gli
agriturismi in trattorie.
L'articolo 3 modifica il comma 3 dell'articolo 4 della legge
regionale n. 29/2006 ridefinendo i requisiti in capo agli
imprenditori agricoli costituenti una società agricola, allo scopo
di esercitare l'attività agrituristica, che richiedono l'iscrizione
all'elenco operatori agrituristici, al fine escludere l'elusione
del vincolo dei tre anni di esercizio di attività agricola.
L'articolo 4 reca modificazioni all'articolo 5 della legge
regionale n. 29/2006, che disciplina l'iter di presentazione delle
domande per l'iscrizione nell'elenco degli operatori agrituristici.
Il nuovo testo stabilisce che la descrizione dell'attività
agrituristica che il richiedente intende svolgere è inserita nella
richiesta di parere di razionalità e non più nella domanda di
iscrizione all'elenco, momento quest'ultimo eccessivamente
prematuro per una definizione chiara e certa della futura tipologia
di attività agrituristica. Ora si è costretti a ricorrere a più
varianti di iscrizione che determinano burocrazia e spese per gli
operatori. Il comma 2 dell'articolo in esame inserisce il comma
1bis dell'articolo 5 della legge regionale n. 29/2006, stabilendo
che la capacità ricettiva relativa a ciascuna azienda è definita al
momento del rilascio dell'attestato di complementarietà e non più
nel provvedimento di iscrizione all'elenco. Infine, al fine di
snellire il procedimento di iscrizione all'elenco, in sostituzione
del provvedimento dirigenziale, è ora sufficiente una comunicazione
scritta per richiedere ulteriore documentazione e per disporre
l'iscrizione entro trenta giorni, e non più sessanta, dalla
relativa richiesta.
Nell'articolo 5, che modifica l'articolo 6, si prevede, anche in
questo caso in un'ottica di semplificazione, che la cancellazione
dall'elenco degli operatori agrituristici avvenga non più con
apposito provvedimento dirigenziale, bensì con una
comunicazione.
Nell'articolo 6, anche qui modificando l'articolo 7, si
sostituisce la denominazione:
"corso di qualificazione
professionale"
con la più corretta dicitura:
"corso di
formazione per l'esercizio dell'attività agrituristica"
.
Nell'articolo 7 si modifica l'articolo 8 della legge regionale
n. 29/2006, al fine di sostituire la denominazione:
"certificato
di complementarietà"
con quella più corretta di
"attestato
di complementarietà"
e di stabilire che il conseguimento del
predetto attestato non è necessario per le attività di degustazione
dei prodotti aziendali e di fattoria didattica. Si prevede
l'esclusione dalla richiesta dell'attestato, oltre che per le
degustazioni, anche per le fattorie didattiche, ciò non esime
l'operatore dallo svolgere tali servizi in un rapporto di
connessione e complementarietà con l'attività agricola,
l'iscrizione all'elenco operatori richiede comunque parametri
minimi aziendali stabiliti distintamente per tipologia di attività
agrituristica.
L'articolo 8 modifica l'articolo 9 della legge regionale n.
29/2006. Si tratta di un mero coordinamento formale riferito al
certificato di complementarietà, che ora è denominato attestato di
complementarietà.
All'articolo 9 si va anche qui a modificare l'articolo 16 della
legge regionale n. 29/2006, che disciplina le iniziative
agevolabili. In particolare il testo novellato elimina la
possibilità di finanziare l'acquisto di attrezzature e materiale
didattico, mentre permangono le agevolazioni per l'arredamento, e
prevede la possibilità di ottenere agevolazioni per la
predisposizione ed installazione di cartelli indicatori, e
stabilisce che l'acquisto di arredamento per i locali è riammesso
ad agevolazione, trascorsi quindici anni dalla prima dotazione.
L'articolo 10 modifica il comma 1 dell'articolo 18 prevedendo
che le domande per la concessione delle agevolazioni sono
presentate alla struttura competente prima dell'avvio
dell'iniziativa e previo ottenimento del parere di razionalità sul
progetto di attività agrituristica. Si sottolinea la necessità di
richiedere il parere di razionalità ai sensi della legge regionale
n. 11/1998 (legge sull'urbanistica).
L'articolo 11 modifica la lettera d) del comma 1 dell'articolo
20, prevedendo la revoca dell'agevolazione nel caso in cui il
beneficiario non ultimi le iniziative oggetto di finanziamento
entro il termine massimo stabilito con deliberazione della Giunta
regionale, comunque non superiore a cinque anni dalla data di
concessione dell'agevolazione. L'articolo viene uniformato rispetto
a quanto previsto per i fabbricati rurali dall'articolo 73 della
legge regionale n. 32/2007.
L'articolo 12 abroga l'articolo 21, che prevedeva contributi
alle associazioni agrituristiche. Trattasi di contributi poco
utilizzati, le attività finanziate sono state circa pari a 5.000
euro dal 2006. Si precisa inoltre che spese di promozione e di
pubblicità alle singole aziende non possono essere in carico
all'associazione, ma a carico delle singole aziende.
L'articolo 13 modifica l'articolo 22, prevedendo un'eccezione al
divieto di cumulo di contributi sulle medesime iniziative e alla
non ripetibilità del finanziamento con riferimento all'acquisto di
arredamento per i locali, in coerenza con la modificazione di cui
all'articolo 9, comma 4. In particolare non è agevolabile una
seconda cucina, una seconda sala degustazione, mentre, passati 15
anni, sono rifinanziabili gli arredi.
L'articolo 14 modifica il comma 1 dell'articolo 25 della legge
regionale n. 29/2006, prevedendo che il progetto relativo ai
cartelli indicatori delle attività agrituristiche deve essere
approvato dalla struttura competente, la quale non si occuperà più
direttamente dell'attività di predisposizione ed installazione dei
medesimi. Ai sensi della normativa di settore chi installa un
cartello indicatore deve essere anche proprietario del cartello
stesso. La struttura competente si riserva comunque la possibilità
di approvare il progetto relativo alla cartellonistica.
L'articolo 15 modifica l'articolo 30 della legge regionale n.
29/2006 introducendo un comma 3bis, che prevede la sospensione
dell'esercizio dell'attività agrituristica per un anno,
successivamente al terzo accertamento definitivo di violazione
delle disposizioni ivi richiamate, mentre prima erano previste solo
sanzioni pecuniarie e alle volte conveniva anche rischiare.
Concludo con gli ultimi due articoli: il 16 e il 17, che recano
rispettivamente le disposizioni transitorie e le disposizioni
finanziarie.
Come detto all'inizio, con questa legge andiamo sicuramente
incontro agli operatori del settore, accogliendo i loro
suggerimenti e allo stesso tempo semplificando la normativa e la
burocrazia. Allegati al provvedimenti ci sono degli emendamenti che
l'Assessore illustrerà. Grazie a tutti per la pazienza e
l'attenzione.
Presidente
- Ricordo che il disegno di legge n. 194 ha
avuto parere favorevole a maggioranza sul nuovo testo della III
Commissione, parere favorevole a maggioranza, da parte della II
Commissione, per compatibilità finanziaria. Sono stati depositati
tre emendamenti dagli Assessori Manuela Zublena e Marco Viérin, due
emendamenti dall'Assessore Isabellon, un emendamento dal gruppo
ALPE assieme al gruppo PD e un emendamento dal gruppo ALPE.
Dichiaro aperta la discussione generale.
La parola al Vicepresidente Chatrian.
Chatrian (ALPE)
- Grazie Presidente.
Diverse volte in questa legislatura il nostro gruppo ha
sollecitato e presentato delle iniziative legate al settore
agrituristico per avere la situazione, l'andamento, le difficoltà,
le criticità del settore e anche per valutare le azioni da mettere
in campo, gli stimoli, gli aiuti, le nuove strade da percorrere e
le eventuali modifiche. Oggi ci troviamo ad affrontare questo
disegno di legge, che è passato rapidamente nella commissione
competente, e che porta due modifiche principali: una legata
all'articolo 1, recante la volontà di normare le possibilità di
utilizzo della materia prima, quindi, dettagliando la provenienza
del prodotto che per il 50 percento deve provenire dall'azienda
agricola, per il 30 percento deve essere costituito da prodotti
regionali tradizionali o provenienti da aziende agricole regionali,
con una rimanenza del 20 percento.
Sappiamo quali sono le criticità, chiederemmo però al Presidente
Rollandin dal punto di vista procedurale su questo di anticipare
certe problematiche; oggi si affronta la modifica e probabilmente
si poteva indirizzare già negli ultimi anni in maniera diversa
certe
défaillances
con magari una sorveglianza di natura
politica. Mi sembra che qualcosa sia scappato di mano visto che le
nostre aziende agrituristiche sono poche, hanno un livello alto di
professionalità e di qualità e a quel punto la politica deve
intervenire quando ci sono delle criticità. Oggi interveniamo su
questa criticità successivamente e le chiediamo uno sforzo, perché
probabilmente nel 2010-2011 qualcosa si poteva fare dal punto di
vista amministrativo, se la politica avesse dato delle risposte nei
momenti giusti e forse stando un pelino più attenti, quindi
condividiamo questo impianto: questa è la sintesi sulla prima
modifica.
Sulla finalità e sull'oggetto della vecchia legge, la n.
29/2006, ci ritroviamo al cento percento:
"la Regione disciplina
e promuove le attività di agriturismo, connesse e complementari
all'esercizio dell'attività agricola, anche mediante la concessione
di agevolazioni economiche dirette al miglioramento delle relative
aziende, al fine di favorire lo sviluppo...agevolare la permanenza
degli imprenditori agricoli nelle zone rurali attraverso il
miglioramento delle condizioni di vita...favorire la
multifunzionalità...favorire la conservazione...creare
occupazione...valorizzare i prodotti agricoli ed ampliare la gamma
tipologica dell'offerta turistica"
. Nell'articolo 2 però c'è un
passaggio importante:
"ai fini della presente legge, per
attività agrituristica si intende l'espletamento, anche
contestuale, dei seguenti servizi, purché svolti in rapporto di
connessione e complementarietà con l'attività agricola, che deve
comunque rimanere prevalente"
.
Penso che questo sia il cuore di questo impianto e tale deve
rimanere. Sappiamo che lei ha qualche dubbio, anche noi l'abbiamo,
sulla seconda modifica, che è legata alla modifica che va a
snaturare la filosofia delle aziende agrituristiche: piccole
strutture, qualità di prodotto, attenzione all'ospite (non al
cliente), che deve poter degustare le nostre prelibatezze, cucina
rustica, semplice o che cosa, ma sovente le cose semplici sono le
più buone, che devono essere coltivate con le proprie mani, con la
propria famiglia, con i propri addetti e qui non parliamo di
numeri: qui parliamo di qualità e di natura, di filosofia, parliamo
di accogliere il nostro ospite con la nostra azienda agrituristica,
con le nostre peculiarità. Lasciamo da parte il discorso
redditività, ci entreremo dopo perché i conti devono tornare anche
a livello di redditività, lo dice anche l'impianto legislativo: il
pubblico va ad incrementare, il pubblico si affianca. Si modifica
anche per quanto riguarda le eventuali strutture mobili all'interno
dell'attività, hanno una loro usura, quindi il pubblico va ad
aiutare e condividiamo questo spirito: da una parte c'è lo spirito
di condivisione dal punto di vista politico, dall'altro c'è però la
filosofia che deve avere un suo binario. Le chiediamo di valutare,
Presidente Rollandin, perché sappiamo che ha dei dubbi sulla
modifica legata al numero dei pasti e alla grossa apertura che
viene fatta in questa legge, perché la grande apertura non è sui 60
pasti, che c'era già nella vecchia legge.
Nella vecchia legge si diceva:
"tale limite può essere
elevato fino ad 80 coperti giornalieri, di cui al massimo 60
all'interno...qualora l'attività di somministrazione sia svolta per
un periodo massimo, anche frazionabile, di 120 giorni
all'anno"
; cosa vuol dire? La vecchia legge dava la possibilità
di fare 80 coperti, sono numeri di peso, conosciamo le nostre
aziende e diciamo che 120 giorni sono 4 mesi, ma 4 mesi
frazionabili, quindi week-end, i momenti di punta e tutte le nostre
festività, qui la modifica è sostanziale e, a nostro avviso, va a
snaturare la traccia messa in campo diversi anni dell'agriturismo,
come un prodotto di nicchia legato alla nostra realtà. La modifica
prevede la frazionabilità da 120 giorni a 210, la raddoppia. Questo
raddoppio ci fa paura, perché andrebbe a snaturare l'impianto ed a
stravolgere la filosofia della legge e la qualità dell'intervento.
Chiederemmo di sospendere cinque minuti il Consiglio, le chiediamo
uno sforzo, noi abbiamo presentato un emendamento: chiederemmo una
sospensione perché condividiamo la prima modifica e la nostra
proposta va in questa direzione. Vorremmo avere delle risposte dal
Governo regionale, poi interverranno altri del nostro gruppo.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Siamo disponibili a valutare la richiesta del collega Chatrian
con l'Assessore, tenendo conto di trovare un numero leggermente più
ridotto, ma che tenga conto di questo.
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 11,53 alle ore
11,57.
Presidente
- Riprendiamo i lavori dopo la breve
sospensione.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
Ci siamo confrontati con i proponenti per quel che riguarda
l'emendamento che è stato illustrato dal collega Chatrian nel suo
intervento. Alla luce di tutti i contatti che ci sono stati con
l'Associazione agriturismo, la loro determinazione era quella di
proporre 210 giorni, ma i 180 giorni - che sarebbe la soluzione che
concordiamo - possono essere accettabili per un discorso di
equilibrio legato alla nostra realtà, all'esperienza acquisita in
questi anni: per noi potrebbe andare bene accettare tale
emendamento, ma con la modifica da 150 a 180 giorni.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, va rimarcato che ci sono delle norme sulle quali
noi non abbiamo mancato di polemizzare quando venivano fatte
continue modifiche. Non lo faremo su questa e lo motiveremo, perché
riteniamo che su tale disciplina ci sia un'evoluzione che si segue
passo a passo, si cerca di capire. La realtà della Valle d'Aosta è
molto particolare, è un territorio anche...rispetto ad altri
territori alpini dove si parla di agriturismo, dove ci sono
appezzamenti in zone pianeggianti, questa è una regione dove gli
spazi per grandi colture non ci sono, quindi anche la realtà
dell'agriturismo ha una sua specificità. Questo lo dico perché tale
norma è stata più volte rimaneggiata e sta un po' seguendo
l'evoluzione del settore, che c'è stata anche illustrata sia
dall'Assessore, sia dagli operatori del settore che hanno
collaborato con l'Assessorato, quindi si trovano ben rappresentati
da tale testo di legge.
La questione per noi fondamentale è questa apertura che viene
data agli agriturismi per quanto riguarda le percentuali di
somministrazione di prodotti che vengono prodotti direttamente
dalle imprese. Riteniamo questa cosa indispensabile, perché il
territorio valdostano in alcune realtà consente davvero di ridurre
al minimo le tipologie di prodotti realizzate da un'azienda
agrituristica, quindi difficilmente si può concretizzare un'offerta
di qualità esclusivamente con il prodotto aziendale. Non siamo in
un'azienda della Toscana, dove le potenzialità del clima sono molto
più favorevoli a più tipi di colture; ci sono dei territori da noi
dove si può fare solo allevamento e non possiamo chiedere a questi
agricoltori di coltivare il carciofo. Questa apertura quindi non va
letta come una
diminutio
, non l'abbiamo letta così e
l'accogliamo
in toto
, anche con il riferimento che alcuni
prodotti, soprattutto quelli di natura vegetale...durante il
periodo invernale ci saranno le conserve ed altri prodotti, ma lì
non si può chiedere di coltivare l'insalata a gennaio.
Lo sforzo che faremo, se verrà accolto l'emendamento congiunto
con ALPE, quello sulla possibilità di discutere del regolamento,
sarà però uno sforzo di vedere nel regolamento - lo anticipo, ma
non ha nessuna influenza sul testo di legge, perché, come bene
hanno spiegato gli operatori, nel regolamento si gioca una partita
importante e spero che sia possibile guardarlo in commissione -
come far capire che la sfida su questo tema è consentire al
consumatore di avere bene coscienza di qual è il prodotto
aziendale, quindi la certificazione di quello che è, per evitare di
trovarsi di fronte dei prodotti che lui non riesce ad individuare.
Secondo noi, è nell'interesse della stessa azienda, che, attraverso
l'offerta di una merenda o di un pasto, può vendere in più altri
prodotti. Questo sarà un tema forte per evitare che ci sia
confusione con la normale ristorazione. Con tale tipo di
atteggiamento siamo convinti che non ci sia concorrenza fra il
mondo aziendale agrituristico e il mondo della ristorazione, perché
è chiaro che chi frequenta l'agriturismo avrà quella tipologia di
prodotto aziendale e questo non andrà in contrasto con l'altra
attività.
Siamo altresì convinti, nonostante le difficoltà che incontra
questo settore, perché qualcuno è preoccupato della concorrenza,
che purtroppo di agriturismi non ne nascono abbastanza. I nuovi che
nascono fanno fatica, le aziende che non hanno questa potenzialità
di pluricoltura fanno fatica ad entrare in tale mondo e a
trasformarsi da zootecnico in agrituristico. Questa apertura quindi
è un passo importante - poi seguiremo passo passo se verranno altre
norme - nella direzione di aiutare le aziende del settore ad
entrare in questo meccanismo, quindi c'è da parte nostra molta
attenzione.
Una cosa che cercheremo di portare come ragionamento, se potremo
inserirlo come suggerimento nel regolamento, sarà quella di
privilegiare un circuito virtuoso a chilometri zero anche per le
aziende agrituristiche, perché è vero che diamo delle aperture, ma
è vero anche che, se le aperture saranno delle aperture che vanno a
sfruttare al massimo il potenziale del nostro territorio, tutto il
territorio ne beneficerà. Se negli agriturismi che si trovano sopra
i mille metri ci sono difficoltà a reperire dei prodotti in alcuni
periodi, è però vero che nel fondovalle questi prodotti ci sono e,
piuttosto che comprare l'insalata di Napoli, compriamo l'insalata
valdostana che è sul mercato e facciamo questo sforzo, senza
imposizioni tanto per capirci, ma favoriamo lo sviluppo, perché le
stesse aziende ci hanno dimostrato che è loro interesse farlo: ad
esempio nel settore dei vini sono state loro stesse che hanno
cercato di promuovere nelle loro aziende il prodotto valdostano a
chilometro zero.
Sulla questione dibattuta dei giorni siamo lieti della
sensibilità dell'Assessorato, che accoglie un emendamento della
minoranza. Siamo sereni sulla questione dei giorni, perché vorremmo
che questi 180 giorni fossero giorni di pienone per i nostri
agriturismi. Ben venga il pienone, se riusciamo a farlo, ben venga
il rilancio di un settore che può diventare strategico in un
momento in cui stanno scomparendo le aziende agricole per
rilanciare l'economia e un rapporto imprenditoriale - perché qui
parliamo di imprese - che sia legato e radicato sul nostro
territorio. Da parte del gruppo del Partito Democratico quindi ci
sarà un voto favorevole al disegno di legge.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Accogliamo la modifica, ribadisco che le nostre perplessità
erano legate a non andare a snaturare quella che è la filosofia di
un'azienda agrituristica, di conseguenza accettiamo la modifica
apportata, sapendo perfettamente che su questo argomento
probabilmente prima della fine della legislatura dovremo fare
un'analisi più dettagliata di come mettere in campo delle azioni
per far sì che questo mercato possa crescere con i piccoli numeri,
con la qualità e dare delle risposte al settore agrituristico ed
agricolo. Penso che questa sia una modifica di legge che va a
tamponare su due criticità e che su questo argomento dovremo fare
un ripensamento più generale per dare nuova linfa alle aziende
agricole. Grazie.
Presidente
- Se non vi sono altri interventi, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
La dettagliata relazione del collega Agostino ha bene illustrato
le finalità e le aspettative per questo disegno di legge. Quello
che posso confermare è che con tale provvedimento si va a dare una
risposta ad una serie di istanze che sono state presentate da chi
opera da alcuni anni nel settore, in particolare dall'Associazione
degli operatori agrituristici. Un'associazione che in questi ultimi
tempi ha dato segno di grande vitalità, nel senso che quello che si
è verificato in questi anni, una certa stagnazione anche di nuove
adesioni, era legato a delle necessità di operare alcune ritarature
per quel che riguarda gli aspetti, che poi sono il contenuto di
questo disegno di legge.
Evidentemente pochi agriturismi può avere diversi significati, è
stato ricordato che uno degli aspetti è legato alle regole, ai
vincoli, ma giustamente in questi anni si è voluto mantenere una
linea di massima serietà, a parte il discorso della
complementarietà con l'attività agricola che deve essere mantenuto,
ma una certa serietà per quello che riguarda la natura degli
agriturismi. Condivido quindi le considerazioni che sono state
fatte sia in sede di presentazione da parte del relatore, sia negli
interventi successivi. I quali hanno messo l'attenzione anche sul
futuro, cioè, proprio alla luce delle nuove regole che prevedono
che il 50 percento dei prodotti siano prodotti aziendali, un 30
percento siano reperibili sul territorio e un 20 percento prodotti
che per la conformazione del nostro territorio comportano delle
difficoltà nell'approvvigionamento locale, dobbiamo inquadrare la
situazione dell'agriturismo proprio per il nostro territorio.
Abbiamo agriturismi nel fondovalle, ma anche agriturismi che
operano nelle vallate, con maggiori difficoltà nel caso della
ristorazione per avere a disposizione dei prodotti che non si
trovano spesso neanche sul nostro territorio.
Il suggerimento di incentivare delle iniziative per allargare
anche il raggio di azione dell'agriturismo, abbiamo l'esperienza
ultima delle fattorie didattiche, è da seguire per poterci
rivolgere al mondo delle fattorie didattiche, sia al mondo della
scuola che delle fattorie sociali. Anche questo è un campo che può
permettere delle iniziative interessanti, un esempio è Ollignan, ma
lo stesso esempio può essere portato anche nel campo del sociale
per chi voglia cimentarsi con la dovuta preparazione per fare
un'offerta di tipo diverso, che è anche sensibile al sociale.
L'esperienza Ollignan può essere sicuramente riportata anche da
parte di privati sul territorio. Il rapporto con la scuola funziona
bene, in collaborazione con l'Assessorato della pubblica
istruzione, abbiamo cercato di incentivare questa novità, che vede
l'adesione di alcune aziende, poche, ma motivate e queste possono
costituire un traino anche per il settore.
Il fatto che molte nostre aziende si indirizzino verso la
multifunzionalità fa ben sperare anche per un'ulteriore evoluzione
verso l'agriturismo. I nuovi indirizzi agricoli predispongono di
più verso l'agriturismo che non le aziende che avevano una
monoproduzione, che impegna forse troppo chi opera nel settore, il
quale a volte ha difficoltà di riuscire ad intraprendere anche
l'attività integrativa agrituristica, anche qui si dovrà fare uno
sforzo in questa direzione. Credo che il disegno di legge risponda
a tali aspettative. Il recepimento di una soluzione concordata per
quel che riguarda l'emendamento di cui si è detto in precedenza è
un modo importante per condividere a livello di Consiglio queste
attenzioni, quindi credo che, se c'è condivisione su tale disegno
di legge, sarebbe una bella risposta anche per gli operatori
agrituristici, che stanno aspettando l'approvazione della legge per
avere l'adeguamento alla situazione attuale dell'attività
agrituristica.
Presidente
- Passiamo all'esame dell'articolato nel nuovo
testo predisposto dalla III Commissione. Il primo emendamento
presentato dagli Assessori Manuela Zublena e Marco Viérin è sul
titolo.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
Presento con l'Assessore Marco Viérin tre emendamenti che vanno
letti insieme e che non intervengono sul testo del disegno di legge
concernente l'agriturismo, ma intendono apportare una modifica alla
legge regionale che disciplina il servizio idrico integrato per
quanto riguarda la data di entrata in vigore della tariffa a carico
degli utenti. Come è noto, anche nel servizio idrico integrato la
tariffa che costituisce il corrispettivo dell'intero servizio deve
assicurare in prospettiva la copertura dei costi di investimento e
di esercizio, che sono sostenuti dalle autorità di ambito per tutti
gli interventi effettuati su acquedotti, fognature e depuratori.
Questo passaggio a tariffa comporta inevitabili aumenti degli
importi che vanno a gravare sui cittadini. Poiché è noto a tutti
quali difficoltà stiano incontrando le famiglie soprattutto per far
fronte ai continui aumenti dei servizi pubblici, in un momento in
cui sono evidenti le contrazioni di risorse finanziarie e le
situazioni di crisi del lavoro - ieri abbiamo toccato con mano un
elemento di criticità della nostra regione - e, in coerenza con la
politica che la Regione ha attivato per contenere gli effetti della
crisi finanziaria, si prevede con tali emendamenti di prorogare
ulteriormente il termine di applicazione della tariffa al 31
dicembre 2014, che in realtà si sarebbe già dovuta applicare a
partire da quest'anno.
L'adozione di questa disposizione si rende oggi urgente, perché,
se non adottiamo la proroga della scadenza, i Comuni dovrebbero da
subito determinare il nuovo sistema tariffario. Riteniamo quindi
che, prorogando adesso la scadenza, siano chiari in questo modo per
i Comuni il messaggio e lo scenario in relazione all'applicazione
della tariffa; inoltre diamo anche la possibilità di valutare quali
saranno gli impatti sulla tariffa derivanti dalle disposizioni a
livello nazionale, che erano sempre state promesse e che ad oggi
non sono state emanate. Dalle ultime informazioni ricevute, si
aspetta un decreto del Ministero nel tardo autunno, quindi, stante
questo quadro di incertezza sul livello della composizione
tariffaria a livello nazionale, riteniamo necessario oggi
intervenire per spostare la scadenza in modo che sia chiaro ai
cittadini e alle amministrazioni comunali che l'entrata in vigore
della tariffa è spostata a partire dall'anno finanziario 2015. Gli
emendamenti n. 1 e n. 3 sono di natura tecnica, bisogna cambiare il
titolo e poi l'indice della legge.
Presidente
- Pongo in votazione l'emendamento n. 1
presentato dagli Assessori Manuela Zublena e Marco Viérin, che
recita:
Emendamento
Il titolo del ddl n. 194 è sostituito dal seguente:
"Modificazioni alle leggi regionali 8 settembre 1999, n. 27
(Disciplina dell'organizzazione del servizio idrico integrato), e 4
dicembre 2006, n. 29 (Nuova disciplina dell'agriturismo.
Abrogazione della legge regionale 24 luglio 1995, n. 27 e del
regolamento regionale 14 aprile 1998, n. 1)".
Consiglieri presenti, votanti e favorevoli: 28
Il Consiglio approva all'unanimità.
Presidente
- Pongo in votazione gli emendamenti n. 2 e n.
3 presentati dagli Assessori Manuela Zublena e Marco Viérin, che
recitano rispettivamente:
Emendamento
Prima dell'articolo 1 del ddl n. 194 è inserito il seguente
capo:
"CAPO I
MODIFICAZIONE ALLA LEGGE REGIONALE 8 SETTEMBRE 1999, N.
27".
Articolo 01
(Proroga del termine di cui all'articolo 5, comma 5, della
legge regionale 8 settembre 1999, n. 27)
1. Il termine di cui al comma 5 dell'articolo 5 della legge
regionale 8 settembre 1999, n. 27 (Disciplina dell'organizzazione
del servizio idrico integrato), già prorogato al 31 dicembre 2011
dall'articolo 10, comma 6, della legge regionale 18 aprile 2008, n.
13 (Disposizioni per l'avvio del servizio idrico integrato e il
finanziamento di un programma pluriennale di interventi nel settore
dei servizi idrici), è ulteriormente prorogato al 31 dicembre
2014.".
Emendamento
Dopo l'articolo 01. come introdotto dall'emendamento n. 2, è
inserito il seguente capo:
"CAPO II
MODIFICAZIONI ALLA LEGGE REGIONALE 4 DICEMBRE 2006, N.
29".
Emendamento n. 2: stesso risultato. Emendamento n. 3: stesso
risultato.
Presidente
- All'articolo 1 vi è l'emendamento n. 1 del
gruppo ALPE e PD, che recita:
Al numero 1) della lettera b) del comma 1 dell'articolo 2
della l.r. 29/2006, come sostituito dal comma 2 dell'articolo 1 del
d.l., dopo le parole: "definiti con deliberazione della Giunta
regionale" sono aggiunte le seguenti: ", previo parere della
Commissione consiliare competente".
Lo pongo in votazione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 1 nel testo
così emendato:
Articolo 1
(Modificazioni all'articolo 2)
1. Al secondo periodo della lettera a) del comma 1
dell'articolo 2 della legge regionale 4 dicembre 2006, n. 29 (Nuova
disciplina dell'agriturismo. Abrogazione della legge regionale 24
luglio 1995, n. 27, e del regolamento regionale 14 aprile 1998, n.
1), le parole: "Nel caso della locazione di camere con prestazione
del solo servizio di prima colazione, è altresì consentito" sono
sostituite dalle seguenti: "Nel caso della locazione di camere con
prestazione del servizio di prima colazione e di mezza pensione, è
altresì consentito".
2. Il numero 1) della lettera b) del comma 1 dell'articolo 2
della l.r. 29/2006 è sostituito dal seguente:
"1) somministrazione di pasti o merende preparati attraverso
l'utilizzo di prodotti, ivi compresi quelli alcolici e
superalcolici, provenienti per almeno il 50 per cento dall'azienda
agricola e per il 30 per cento costituiti da prodotti regionali
tradizionali o provenienti da aziende agricole regionali, anche
associate a cooperative agricole di trasformazione e vendita di
prodotti; la parte rimanente dei prodotti può essere di altra
provenienza. Le predette percentuali si riferiscono al peso dei
prodotti impiegati per l'attività agrituristica nel corso di un
anno. Sono esclusi dal conteggio percentuale generale i prodotti
necessari e complementari alla preparazione dei pasti definiti con
deliberazione della Giunta regionale, previo parere della
commissione consiliare competente. È, inoltre, consentito
l'acquisto di verdure di diversa provenienza nel periodo invernale.
Le bevande devono essere somministrate in correlazione con i pasti
o le merende; possono essere serviti soltanto vini di produzione
regionale. Sono considerati di propria produzione i cibi e le
bevande prodotti, lavorati e trasformati nell'azienda agricola,
nonché quelli ricavati da materie prime dell'azienda agricola e
ottenuti attraverso lavorazioni esterne;".
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 2 vi è l'emendamento n. 1 del
gruppo ALPE e il sub-emendamento dell'Assessore Isabellon, che
recitano rispettivamente:
Emendamento
Alla lettera d) del comma 3 dell'articolo 3 della l.r.
29/2006, modificata dal comma 1 dell'articolo 2 del dl. 194, le
parole "duecentodieci giorni all'anno" sono sostituite dalle
seguenti: "centocinquanta giorni all'anno".
Sub-emendamento
Alla lettera d) del comma 3 dell'articolo 3 della l.r.
29/2006, modificata dal comma 1 dell'articolo 2 del dl. 194, le
parole "duecentodieci giorni all'anno" sono sostituite dalle
seguenti: "centottanta giorni all'anno".
Essendo stata concordata precedentemente la modifica, pongo in
votazione l'articolo 2 nel testo così emendato:
Articolo 2
(Modificazioni all'articolo 3)
1. La lettera d) del comma 3 dell'articolo 3 della l.r.
29/2006 è sostituita dalla seguente:
"d) sessanta coperti giornalieri, compresi quelli per gli
ospiti delle camere e degli alloggi, per l'attività di ristorazione
svolta mediante somministrazione di pasti e merende. Tale limite
può essere elevato a ottanta coperti giornalieri, con il limite di
sessanta coperti a pasto, qualora l'attività di somministrazione
sia svolta per un periodo massimo, anche frazionabile, di
centottanta giorni all'anno. Non concorrono al raggiungimento di
tale limite le attività di degustazione dei prodotti aziendali e di
somministrazione delle merende per le fattorie
didattiche.".
2. Al comma 4 dell'articolo 3 della l.r. 29/2006, le parole:
"ai sensi del comma 6" sono sostituite dalle seguenti: "ai sensi
del comma 3, lettera d)".
3. Il comma 6 dell'articolo 3 della l.r. 29/2006 è
abrogato.
Stesso risultato. Articolo 3: stesso risultato. Articolo 4:
stesso risultato. Articolo 5: stesso risultato. Articolo 6: stesso
risultato. Articolo 7: stesso risultato.
All'articolo 8 vi sono gli emendamenti n. 1 e n. 2
dell'Assessore Isabellon, ne do lettura:
Emendamento
Prima del comma 1 dell'articolo 8 del d.l. 194, è inserito il
seguente:
"01. Il comma 1 dell'articolo 9 della l.r. 29/2006 è
sostituito dal seguente:
"1. L'esercizio dell'attività agrituristica, le variazioni
della tipologia e del numero dei servizi offerti e il trasferimento
della proprietà o della gestione della stessa per atto tra vivi o a
causa di morte sono soggetti alla segnalazione certificata di
inizio attività (SCIA) di cui all'articolo 22 della legge regionale
6 agosto 2007, n. 19 (Nuove disposizioni in materia di procedimento
amministrativo e di diritto di accesso ai documenti
amministrativi), da presentare allo sportello unico.".
Emendamento
Dopo il comma 2 dell'articolo 8 del d.l. 194, è inserito il
seguente:
"2bis. Dopo il comma 3 dell'articolo 9 della l.r. 29/2006, è
inserito il seguente:
"3bis. Nel caso di subingresso per causa di morte
dell'operatore da parte dei soggetti di cui all'articolo 7, comma
2, il subentrante che non sia in possesso dei requisiti di cui al
comma 2, lettere d) ed e), può continuare nell'esercizio
dell'attività agrituristica, in attesa dell'acquisizione dei
requisiti stessi da dimostrare entro un anno dal subingresso, salva
proroga per casi comprovati di forza maggiore e fermo restando il
possesso dei requisiti di cui al comma 2, lettere a), b) e
c)."."
Pongo in votazione l'articolo 8 nel testo così emendato:
Articolo 8
(Modificazioni all'articolo 9)
1. Il comma 1 dell'articolo 9 è sostituito dal
seguente:
"1. L'esercizio dell'attività agrituristica, le variazioni
della tipologia e del numero dei servizi offerti e il trasferimento
della proprietà o della gestione della stessa per atto tra vivi o a
causa di morte sono soggetti alla segnalazione certificata di
inizio attività (SCIA) di cui all'articolo 22 della legge regionale
6 agosto 2007, n. 19 (Nuove disposizioni in materia di procedimento
amministrativo e di diritto di accesso ai documenti
amministrativi), da presentare allo sportello unico.".
2. Alla lettera e) del comma 2 dell'articolo 9 della l.r.
29/2006, le parole: "del certificato di complementarietà" sono
sostituite dalle seguenti: "dell'attestato di
complementarietà".
3. Al comma 3 dell'articolo 9 della l.r. 29/2006, le parole:
"soggetto preposto" sono sostituite dalle seguenti: "socio
preposto".
4. Dopo il comma 3 dell'articolo 9 della l.r. 29/2006, è
inserito il seguente:
"3bis. Nel caso di subingresso per causa di morte
dell'operatore da parte dei soggetti di cui all'articolo 7, comma
2, il subentrante che non sia in possesso dei requisiti di cui al
comma 2, lettere d) ed e), può continuare nell'esercizio
dell'attività agrituristica, in attesa dell'acquisizione dei
requisiti stessi da dimostrare entro un anno dal subingresso, salva
proroga per casi comprovati di forza maggiore e fermo restando il
possesso dei requisiti di cui al comma 2, lettere a), b) e
c).".
Stesso risultato. Articolo 9: stesso risultato. Articolo 10:
stesso risultato. Articolo 11: stesso risultato. Articolo 12:
stesso risultato. Articolo 13: stesso risultato. Articolo 14:
stesso risultato. Articolo 15: stesso risultato. Articolo 16:
stesso risultato. Articolo 17: stesso risultato.
La parola al Vicepresidente Chatrian, per dichiarazione di
voto.
Chatrian (ALPE)
- Grazie Presidente.
Intervengo brevemente, abbiamo apprezzato la rimodulazione della
frazionabilità del Governo regionale e voteremo questo disegno di
legge. Colgo l'occasione per mettere sul tavolo una criticità
esistente, eventualmente andremo a definirla a fine anno o nel
momento in cui ci sarà una modifica di legge su questo argomento,
ovvero la possibilità di differenziare il vincolo di destinazione.
Penso che sia una richiesta che parte dal basso, ma credo sia una
filosofia di aiuti di natura pubblica quella di differenziare la
struttura nuova, quindi la nuova realizzazione con vincolo di
destinazione di vent'anni come è citato all'articolo 19 ed invece
differenziare la ristrutturazione. Penso che questo potremo
definirlo meglio, anche perché per tutti i sostegni
dell'amministrazione pubblica su tutti gli altri settori il vincolo
di destinazione è di 15 anni e sull'agriturismo è di 20 anni. Credo
che si possa fare un confronto serio nelle sedi opportune, prima in
commissione e poi in aula, e differenziare la ristrutturazione che
ritengo sia da incentivare, per non sprecare ulteriore territorio,
quindi l'obiettivo è di ricalibrare il vincolo di destinazione sul
nuovo e su invece la ristrutturazione; questo lo pongo come
riflessione e nelle sedi opportune cercheremo di modificare la
legge in questione. Concludo dicendo che registriamo positivamente
questo nuovo posizionamento del Governo regionale e voteremo il
disegno di legge. Grazie.
Presidente
- La parola all'Assessore all'agricoltura e
risorse naturali, Isabellon, per dichiarazione di voto.
Isabellon (UV)
- Solo per un ringraziamento a coloro che
hanno collaborato alla predisposizione del disegno di legge, al
relatore Agostino, alla III Commissione. Si è condivisa anche la
possibilità di esaminare in commissione le delibere attuative
proprio sulla linea di una collaborazione che è emersa in sede di
dibattito, quindi, nell'ottica di condivisione delle procedure
successive, è stato approvato anche l'emendamento che ha suscitato
quel piccolo equivoco. In ogni caso per il futuro si condivide la
necessità di valutare attentamente la possibilità di ritarare i
termini per il vincolo di destinazione, ma questo non è stato
oggetto di attenzione in questo momento, in quanto si è data
priorità alle osservazioni che venivano dal mondo agrituristico e
dalla stessa associazione. Credo che si possa pertanto andare
all'approvazione del disegno di legge. Grazie.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 29
Il Consiglio approva all'unanimità.
