Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 424 del 13 luglio 1982 - Resoconto
OGGETTO N. 424/VII - RINVIO ESAME DISEGNO DI LEGGE N. 398,
CONCERNENTE: "ESERCIZIO DELLE FUNZIONI IN MATERIA DI IGIENE E
SANITA' PUBBLICA DI MEDICINA LEGALE, DI VIGILANZA SULLE FARMACIE ED
ASSISTENZA FARMACEUTICA".
PRESIDENTE:
Ha chiesto di parlare il Consigliere Minuzzo
per mozione d'ordine, ne ha facoltà.
MINUZZO - (P.S_D.I.):
Vorrei chiedere il rinvio della
discussione di questa legge in quanto mi è pervenuta come
Capogruppo una lettera firmata dalla Segreteria regionale del
Sindacato Nazionale Biologi, Chimici, Fisici Italiani e l'Ordine
nazionale dei Biologi, con la quale si stigmatizza il fatto di non
essere stati consultati prima della formulazione della legge,
consultazione a mio avviso quanto mai necessaria. In allegato a
questa lettera sono stati inviati anche due documenti abbastanza
ampi, per cui siccome oltretutto i firmatari di questa richiesta
sostengono che la legge non riveste particolare urgenza di
approvazione, chiedo che venga rinviata al primo Consiglio di
settembre, per darci la possibilità come Gruppo di sentire questi
operatori che hanno chiesto il rinvio della legge.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Il discorso purtroppo è in altri
termini, e cioè che certe rivendicazioni vengono avanzate da
determinati settori e gruppi, i quali forse non hanno avuto nè la
possibilità nè la voglia di approfondire taluni argomenti; per cui
ritengono non importante un discorso che per loro era estremamente
limitato, non comprendendo che la legge aveva altre finalità che
non quella di stigmatizzare il lavoro dei biologi, i quali hanno da
portare avanti delle rivendicazioni a livello nazionale che non
hanno nulla a che vedere con le impostazioni di questa legge.
Mi spiace solo che ancora una volta vengano fraintesi
determinati provvedimenti. Quando si presentano provvedimenti che
superano le cinque pagine si chiede l'approfondimento o il rinvio
perché tutti hanno paura di leggere fino in fondo. Questo fatto in
concomitanza con il periodo estivo, può anche portarmi ad accordare
il rinvio; però è stigmatizzabile il fatto che non si voglia
approfondire questi discorsi, perché con gli interessati ed i
responsabili dei laboratori questo progetto è stato discusso, ed in
più si è chiesto che venisse discusso anche all'interno dei
laboratori stessi.
Mi spiace solo che non si riesca a capire che questo disegno di
legge ha ben altre finalità che non quelle di regolamentare il
discorso dei biologi, chimici e fisici, in quanto riguarda
l'attività di tutto il settore della medicina legale, di tutte le
Commissioni sanitarie, che in base alla riforma devono essere
modificate ed integrate. Invece si è presa una riga, una pagina, e
si è fatto un discorso generale; questo è un atteggiamento che non
condivido, il che non vuol dire che non mi adegui al discorso che
non c'è la volontà di discutere la legge.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Credo sia necessario chiarire almeno
per quanto riguarda il nostro Gruppo - e penso che anche il
Consigliere Minuzzo voglia dire le medesime cose - che non si
tratta di chiedere un rinvio solo perché l'Ordine dei Biologi ha
chiesto un approfondimento per alcuni articoli che potrebbero
riguardare le loro categorie.
Per quanto ci riguarda, questa legge è abbastanza complessa, e
dall'esame di tutti questi articoli con riferimenti continui al
piano sanitario regionale, che non conosciamo ancora, non siamo
riusciti ad approfondire nel modo dovuto tutto quanto previsto da
questa legge. Pertanto avremmo chiesto anche noi il rinvio di
questo disegno di legge, per poter approfondire tutti gli aspetti
che vanno ad incidere pesantemente nel modo di operare di diversi
settori.
PRESIDENTE:
Il Consiglio è unanime nel soprassedere
all'esame del disegno di legge n. 398 per un suo approfondimento e
di rinviarlo alla prima seduta dopo le vacanze estive.
