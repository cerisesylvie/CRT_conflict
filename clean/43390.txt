Classificazione
TRASPORTI E VIABILITÀ
Strade di interesse regionale
TURISMO E INDUSTRIA ALBERGHIERA
UNIONE EUROPEA E RAPPORTI INTERNAZIONALI



Oggetto del Consiglio n. 776 del 8 luglio 2021 - Resoconto
OGGETTO N. 776/XVI - Interpellanza: "Inserimento dei Comuni
di Pontey e Champdepraz nel progetto "Bassa Via della Valle
d'Aosta" attraverso l'attuazione del programma di cooperazione
Alcotra.".
Bertin (Presidente) -
Punto n. 24 dell'ordine del giorno.
Per l'illustrazione, la parola al consigliere Brunod.
Brunod (LEGA VDA) -
Preso atto che sull'articolo del
quotidiano "La Stampa Valle d'Aosta" pubblicato giovedì 3 giugno
2021 dal titolo "Alleanza delle Alpi latine per lo sviluppo
economico e dell'offerta turistica", iniziativa nell'ambito del
programma di cooperazione Alcotra e richiamata la mozione n. 495
presentata durante la seduta del Consiglio del 21-22 aprile 2021
avente come oggetto: "Impegno a modificare l'attuale percorso
previsto dal progetto Bassa Via della Valle d'Aosta", al fine di
inserire anche i Comuni di Pontey e Champdepraz nell'itinerario del
progetto, si evidenzia che l'obiettivo del piano integrato tematico
attuato nell'ambito del programma di cooperazione Alcotra e
denominato Pa.C.E. (Patrimonio, Cultura ed Economia), lanciato il
19 maggio dai diversi
partner
del progetto: Valle d'Aosta,
Piemonte, Liguria, Auvergne-Rhône-Alpes, Provence, Alpes-Côte
d'Azur è di valorizzare il patrimonio storico-culturale dell'area
transfrontaliera trasformandolo in una leva per lo sviluppo
economico anche dal punto di vista dell'offerta turistica. Preso
atto che l'iniziativa che vede come capofila la Regione Valle
d'Aosta, e, in particolare, l'Assessorato del turismo, sport,
commercio, agricoltura e beni culturali può contare su un
finanziamento complessivo di 6.734.000 euro coperti in gran parte
(oltre 5,7 milioni) con il Fondo europeo di sviluppo regionale
messo a disposizione dall'UE, si rileva che i progetti del piano
integrato Pa.C.E. seguono tre filoni progettuali specifici, ovvero
salvaguardare, scoprire per promuovere e far conoscere. Si ritiene
che i contenuti espressi nella mozione citata nelle premesse
confermino le importanti qualità storico, culturali e ambientali
presenti all'interno dei comuni di Pontey e di Champdepraz e che
ben si allineano ai filoni progettuali previsti nel piano Pa.C.E..
Si constata che nell'articolo citato dalla stampa si apprende che
per la Regione è una sfida promossa con la volontà di creare dei
legami tra il patrimonio ambientale e quello storico che possano
far nascere quelle sinergie che le modalità del turismo e le
condizioni del cambiamento climatico impongono per poter mantenere
attivo il tessuto economico regionale attualmente molto provato
dalla situazione sanitaria in corso.
Prima di passare ai punti dell'interpellanza, volevo anche
aggiungere due considerazioni: che durante la mozione presentata
tempo fa sia l'Assessore competente, sia anche il collega
Marguerettaz avevano trovato le considerazioni che avevo esposto
molto importanti, molto interessanti e, come aveva detto lei,
Assessore, purtroppo quel progetto del Cammino balteo, che era già
in uno stato molto avanzato, non vi era la possibilità di
integrarlo con le osservazioni che avevo fatto. Ovviamente, quando
le suggestioni vengono comunque ribadite di grande importanza,
sarebbe bello poi trovare in seguito dei passaggi che vanno a
concretizzare questa importanza: per esempio, anche vedendo il
nuovo sito Balteus, che ho qui davanti a me tuttora, si vedono
delle sezioni molto belle, molto importanti: la cultura, la natura,
esperienze, sport nella natura, c'è scritto: "aree protette,
montagna, cultura, castelli, chiese e quant'altro, sport,
rafting..." e tante altre attività che valorizzano perfettamente la
nostra montagna, però, come avevo già detto precedentemente, è un
po' un peccato che questo percorso del Cammino balteo non trova poi
direttamente sul territorio questi collegamenti tra tutte queste
realtà che veramente hanno delle grandi potenzialità.
Ecco quindi che attraverso questa interpellanza si vuole
chiedere all'Assessore competente se all'interno dei vari filoni
progettuali del piano integrato Pa.C.E. vi sia la possibilità e
l'intenzione di prendere in considerazione l'impegnativa della
mozione citata nelle premesse; in caso di risposta positiva, quali
siano le modalità e le tempistiche per procedere alla realizzazione
di tale obiettivo e, in caso di risposta negativa, se come
Assessorato vi sia interesse e si stia lavorando per raggiungere
tale obiettivo attraverso altri filoni progettuali diversi dal
piano integrato Pa.C.E..
Aggiungo solo che ho collegato la mozione relativa al Cammino
balteo in quanto nell'articolo de "La Stampa" si citava che
all'interno del filone "salvaguardare" la Valle d'Aosta otterrà i
fondi necessari a eseguire interventi strutturali e
infrastrutturali per rendere accessibili diversi ponti del Cammino
balteo. Siamo quindi sempre sul tema del Cammino balteo, vedendo
che i filoni hanno diverse finalità che possono ben avvicinarsi
alle premesse della mozione che avevo presentato tempo fa, ho
presentato questa interpellanza.
Presidente -
Risponde l'assessore Jean-Pierre
Guichardaz.
Guichardaz J. (PCP) -
Grazie collega Brunod. Intanto fa
piacere che vi sia un apprezzamento per il sito perché è un sito
che ovviamente è in continua possibilità di essere implementato:
quello specifico Balteus e quindi può essere integrato anche sulla
base di suggerimenti che ciascuno può fare anche tenendo conto
delle sue sensibilità e delle sensibilità anche del territorio che
rappresenta, quindi benissimo che venga citato, anzi, approfitto
proprio per sollecitare coloro che ci ascoltano anche di fare
un'esperienza immersiva nel sito, perché sicuramente il Cammino
balteo, insieme agli altri nostri circuiti che lei conosce
sicuramente meglio di me per capacità atletica e pratica anche da
un punto di vista sportivo, sono un grandissimo potenziale
turistico e promozionale di traino del nostro territorio. Credo
quindi che sia un impegno comune quello di evidenziare il lavoro
che è stato fatto, che può sempre essere migliorato, ma che è un
lavoro che serve a prescindere da chi c'è attualmente o da chi
c'era prima, serve comunque a far conoscere il nostro territorio e
a far affezionare persone e turisti che lo possono praticare.
Le rispondo quindi rispetto alle sue specifiche domande.
Rispetto al punto 1: "se all'interno dei vari filoni progettuali
del piano integrato vi sia la possibilità e l'intenzione di
prendere in considerazione l'impegnativa della mozione citata nelle
premesse", il PITEM Pa.C.E. non ha competenza e pertinenza in
merito alla creazione e gestione del Cammino balteo in quanto
riguarda in modo particolare per la prima volta nello spazio
Alcotra la valorizzazione del patrimonio storico materiale e
immateriale e pertanto ha al suo interno la creazione di una serie
di circuiti che non sono solo collegati al Cammino balteo in quanto
prendono in considerazione tutta la regione.
Lei nella domanda n. 2 dice: "in caso di risposta positiva,
quali siano le modalità e le tempistiche per procedere alla
realizzazione di tale obiettivo", non essendo possibile avere
ovviamente una risposta positiva alla prima questione, quindi non
si hanno strumenti per rispondere al suo secondo quesito.
Rispetto al terzo quesito: "in caso di risposta negativa, se
come Assessorato vi sia interesse, si stia lavorando per
raggiungere tale obiettivo attraverso altri filoni progettuali
diversi dal piano integrato Pa.C.E."", come sopra indicato, il
progetto integrato tematico PITEM si occupa di dare visibilità al
patrimonio presente in tutto lo spazio Alcotra. Per raggiungere gli
obiettivi del PITEM, sono stati approvati tre progetti semplici
interni al PITEM, i progetti hanno scopi diversi ma integrati. Il
Progetto "Far conoscere" - lei li ha citati, tra l'altro - vuole
recuperare quanto noto ma non diffuso a livello dei territori e dei
partner in merito ai beni materiali e immateriali. Il Progetto
"Salvaguardare" ha lo scopo di mettere a punto metodologie per la
salvaguardia del patrimonio e in particolare per la Valle d'Aosta è
rivolto al monitoraggio dei ponti storici e alla loro
valorizzazione. Il Progetto "Scoprire per promuovere" vuole creare
strumenti da condividere con il portatore di interessi locali in
modo da dare visibilità a quanto emerso nei due progetti
precedenti. In quest'ultimo progetto infatti si creano circuiti in
merito al patrimonio secondo schemi che vanno dal periodo storico
particolare, come, per esempio, la preistoria, a circuiti più
mirati ad eventi storici come, per esempio, i luoghi della
resistenza, sono tutti ricompresi all'interno di questo progetto,
che peraltro recentemente abbiamo discusso e per il quale è stato
fatto insieme all'assessore Caveri anche un incontro con i nostri
partner non italiani e italiani.
Al fine di avere una condivisione maggiore con il territorio, il
Coordinatore del PITEM Pa.C.E. ha fatto una presentazione dei
progetti e delle finalità al CELVA proprio per verificare con i
maggiori referenti territoriali rappresentati dai Sindaci la
possibilità di far emergere detto patrimonio. La richiesta ha
riguardato la segnalazione da parte delle comunità attraverso i
loro Sindaci di ciò che gli stessi hanno interesse di comunicare e
valorizzare. Alcuni Comuni hanno contattato la Struttura Analisi
scientifiche, conservazione e progetti cofinanziati al fine di
verificare come poter valorizzare alcuni dei monumenti presenti nel
proprio territorio. È evidente che i monumenti da inserire nei
circuiti dovranno essere accessibili sia a livello fisico, sia a
livello virtuale. La struttura citata interna all'Assessorato è
comunque a disposizione, se lei lo ritenesse, per un confronto
diretto sulla possibilità di evidenziare le presenze territoriali
se conformi a quanto detto ovviamente in merito all'accessibilità,
perché ci sono dei siti che non sono raggiungibili per motivi anche
di sicurezza e di incolumità personale. I monumenti segnalati e
ritenuti idonei saranno inseriti in un atlante tematico dello
spazio Alcotra, che sarà utilizzato come strumento di conoscenza e
di programmazione per i circuiti tematici. Detto atlante sarà
presentato come strumento di rete ai portatori di interessi come ai
singoli cittadini, che potranno incontrare l'atlante sia per le
loro ricerche nel
web
, sia per le indicazioni specifiche da
parte delle pagine istituzionali dei Comuni, della Regione e degli
operatori turistici che utilizzeranno questo strumento.
Presidente -
Per la replica, ha chiesto la parola il
consigliere Brunod.
Brunod (LEGA VDA) -
Grazie Assessore, ovviamente non sono
così soddisfatto della risposta in quanto dalle sue spiegazioni ho
capito che nuovamente anche in questo progetto, purtroppo, le
considerazioni che ho riproposto non possono rientrare per le
motivazioni che lei ha esplicitato. Sicuramente lei ha molti più
strumenti di me, di noi per valutare queste richieste. Credo che
comunque, come ho detto prima, i filoni anche di questo progetto
non siano così dettagliati, che vanno nello specifico, ma
racchiudano diverse possibilità di valorizzare meglio il nostro
territorio e i territori che ho segnalato più volte hanno
sicuramente diversi e tanti punti di vista dal punto di vista
ambientale, culturale e tanti altri punti di forza che meritano di
essere valorizzati e che sono convinto che se a monte c'è la
volontà, tante cose si possono fare, poi sicuramente non è così
facile raggiungere questi obiettivi, però credo che il punto di
partenza sia la volontà di fare le cose.
Io quindi mi auguro che nei prossimi anni ci sia attenzione per
queste particolarità, ma soprattutto, collegandomi al discorso del
sito che lei prima ha citato che è bello, che ha le potenzialità di
essere ampliato, ma che non vengano solamente messe tutte quelle
potenzialità che ha la nostra Regione, ma poi queste potenzialità
devono trovare sul territorio, sulle strade e sui sentieri una
segnaletica che ci porta per andare su questi siti, perché, come ha
detto la scorsa volta, è vero che, per esempio, nella sezione del
Cammino balteo Châtillon e Verrès è indicato: "attenzione, qui
vicino si trova la magnifica area del Parco naturale Monte Avic".
Benissimo, nessuno lo mette in dubbio, anzi, ci fa molto piacere,
però io devo pensare che un turista, uno straniero che viene a
farsi una gita nel nostro territorio, quando cammina, se non trova
delle indicazioni proprio materiali sul percorso, della segnaletica
che lo porta ad andare su questi punti, difficilmente ci arriverà e
quindi rimaniamo sempre indietro rispetto a delle grandi
potenzialità che potremmo dare alla nostra Regione e a tutte le
località, dalle grandi ma soprattutto alle piccole. Questo quindi è
il mio invito.
