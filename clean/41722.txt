Classificazione
CASA DA GIOCO



Oggetto del Consiglio n. 735 del 3 luglio 2019 - Resoconto
OGGETTO N. 735/XV - Interrogazione a risposta immediata:
"Applicazione dell'accordo tra la Casino de la Vallée S.p.A. e le
OO.SS. per la ricollocazione del personale licenziato del Grand
Hôtel Billia presso altri enti partecipati dalla Regione".
Rini (Presidente) -
Punto 9 all'ordine del giorno. Per
l'illustrazione la parola alla collega Pulz.
Pulz (ADU VDA) -
In un momento in cui si parla solo più
di concordato e di bilancio del Casinò, noi di ADU VDA vogliamo
riaccendere i riflettori su un altro aspetto ancora più
fondamentale della questione che da un po' di tempo sembra passato
sotto silenzio, come se il problema si fosse risolto con la
bacchetta magica, ma sappiamo che non è purtroppo così. Parliamo
delle ricadute sull'indotto, in particolare sulla perdita del posto
di lavoro tra i dipendenti del Grand Hôtel Billia, che sono stati
licenziati per riduzione di personale secondo la procedura avviata
dalla società Casinò con lettera del 4 dicembre 2018 e in seguito
all'accordo sottoscritto in data 11 febbraio 2019, data che, tra
parentesi, pur non essendo io superstiziosa, avrei evitato perché
ha portato solo disgrazia al nostro Paese. L'Hôtel Billia, che
lavora anche in autonomia rispetto al Casinò, risulta sotto
organico per quanto riguarda il personale e per sopperirvi sembra
che faccia ricorso ad altre ditte tramite esternalizzazione di
numerosi servizi: pulizie delle camere, ristoranti, bar, la spa,
anche, ci risulta, nei giorni feriali quando non sono previste
manifestazioni o congressi.
Quindi noi interroghiamo il Governo per sapere se siano state
ottemperate le indicazioni previste al punto 6 dell'accordo tra la
società e le organizzazione sindacali, secondo il quale la società
si impegnava per i soli dipendenti licenziati, quelli dell'unità
produttiva servizi alberghieri, a ricercare posti di lavoro esterni
all'azienda presso enti e istituzioni partecipate indicate dalla
Regione stessa, quindi aprire una sorta di canale preferenziale per
la ricollocazione di questo personale. In sintesi la domanda è:
l'impegno è stato finora sufficiente per tutelare questi lavoratori
licenziati che vengono così facilmente sostituiti con lavoratori a
chiamata?
Presidente -
Per la risposta, la parola al presidente
Fosson.
Fosson (PNC-AC-FV) -
Le comunico quanto il Casino de La
Vallée ci ha inviato: "In data 31 maggio 2019 si è completato il
percorso di licenziamenti nel ramo alberghiero della società. In
ottemperanza a quanto previsto dall'accordo sindacale dell'11
febbraio 2019, la società ha avviato una serie d'iniziative volte a
mantenere l'impegno definito al punto 6 dell'accordo stesso
relativamente ai lavoratori licenziati, secondo i criteri previsti
dall'articolo 5 della legge 223 del '91. Allo stato attuale, visto
il breve lasso di tempo intercorso dal termine dei licenziamenti,
non tutti i lavoratori hanno ancora fornito i propri CV. A oggi
solo 15 lavoratori hanno proceduto in tal senso. L'area risorse
umane sta comunque sollecitando i lavoratori a fornirlo quanto
prima. La società ha già avviato consultazioni con alcune agenzie
di lavoro interinale presenti sul territorio per la sottoposizione
dei curricula e per valutare la costruzione di un percorso di
ricollocamento per i lavoratori in oggetto; segnalato alcuni
nominativi alla Fondazione per la formazione professionista
turistica per eventuali docenze; trasmesso all'ADAVA l'elenco dei
lavoratori per la pubblicazione nella sezione lavoro dei loro
profili; segnalato all'Amministrazione regionale l'elenco di tutti
i lavoratori usciti appartenenti a categorie protette, di operai
con eventuali specializzazioni e l'elenco dei lavoratori licenziati
suddivisi per tipologia professionale; predisposto l'elenco dei
lavoratori usciti per la preparazione di una graduatoria su cui
applicare il diritto di precedenza da attivare al termine del
periodo di preavviso contrattuale".
Presidente -
Per la replica, la parola alla collega
Pulz.
Pulz (ADU VDA) -
Grazie, Presidente, per l'articolata
risposta. Crediamo che non si debba mai affrontare con
superficialità il tema del lavoro, perché dietro i termini tecnici,
il Piano di ristrutturazione aziendale a supporto della procedura
di concordato, ci sono in questo momento persone e famiglie in
grande difficoltà. Di certo non solo per il casinò, ma questa
situazione è purtroppo molto diffusa e assai preoccupante per i
nostri giovani alla ricerca di un impiego, ma anche per i tanti
diversamente giovani che un lavoro non ce l'hanno più. Certo il
dramma del Casinò, come abbiamo detto anche prima, non si è
verificato all'improvviso. È il frutto di anni d'investimenti di
denaro pubblico non lucidamente soppesati a fronte di un pericoloso
trend. Non bisogna dimenticare, crediamo, che stiamo parlando di un
ambiente ad alto tasso di clientelismo, dove il personale da
collocare non bastava mai. Molte famiglie hanno senz'altro goduto
di una situazione economica privilegiata. Concludo subito. Non
sbagliamoci però, non tutti i lavoratori del Casinò hanno navigato
nell'oro.
