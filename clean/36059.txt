Classificazione
AMBIENTE
Flora e fauna



Oggetto del Consiglio n. 343 del 15 gennaio 2014 - Resoconto
OGGETTO N. 343/XIV - Interpellanza: "Redazione di nuovi piani
di contenimento della specie cinghiale".
Président
- Pour l'illustration, la parole au collègue
Ferrero.
Ferrero (M5S)
- Grazie Presidente.
Avevamo già avuto modo di affrontare la questione, alcuni mesi
fa, con un intervento sempre del Movimento Cinque Stelle. Perché
torniamo sulla questione? Perché, nel corso della fine dell'anno
2013, noi ci siamo presi la briga di organizzare un incontro con un
esperto del contenimento della fauna selvatica, che veniva dalla
Toscana, per vedere un po' quale fosse la loro esperienza in
materia di cinghiali ed anche per vedere quali sono stati i
risultati degli interventi che hanno adottato. E siamo rimasti
abbastanza sbalorditi perché, guardando il nostro piano di
contenimento, e guardando invece gli interventi che sono stati
fatti in Toscana, ma non solo in Toscana - abbiamo visto anche in
Liguria ed in Sardegna - ci siamo resi conto dell'improvvisazione
con la quale, effettivamente, da 10 anni, si affronta il fenomeno
dei cinghiali. In effetti, i risultati quali sono? I risultati sono
stati quelli di incrementare a livello geometrico la popolazione
degli animali sul territorio, con conseguenti danni che aumentano,
ed abbiamo appreso che, in Bassa Valle, molti contadini non fanno
neanche più la richiesta di indennizzo perché tanto i tempi sono
lunghi, la pratica è difficoltosa, ti danno poco o niente per cui
si tengono i danni e non presentano neanche più le domande! Allora
c'è anche questa percezione per cui quasi quasi il fenomeno sia
diminuito. Ecco, abbiamo quindi visto tanta improvvisazione ed
avremmo degli spunti, dei suggerimenti. Nell'interpellanza abbiamo
posto alcuni quesiti. Ci piacerebbe sentire le risposte per poi, in
spirito veramente collaborativo, darvi qualche suggerimento, darlo
ai vostri dirigenti che, da 10 anni, non solo non hanno ottenuto
risultati, ma hanno peggiorato la situazione.
Président
- Pour la réponse, la parole à l'Assesseur
Testolin.
Testolin (UV)
- Merci Président.
Prima di entrare nel merito delle risposte un po' più nel
dettaglio, mi permetto solo di sottolineare come anch'io, su
stimolo vostro, e comunque, per quello che mi compete all'interno
dell'Assessorato, mi sono premurato anche di vedere delle
valutazioni a livello delle regioni che voi avete citato ora. E,
quindi, diciamo che i risultati sono sostanzialmente in linea con
quelli che ci sono in Valle d'Aosta, perché il fenomeno, al di là
di come lo si voglia presentare, è un fenomeno che non è di
facilissima risoluzione. Poi, è chiaro che da un confronto possono
uscire delle soluzioni che possono permettere di migliorare quello
che è l'approccio soprattutto nell'interesse della collettività che
deve essere salvaguardata.
Per quanto riguarda le risposte specifiche, e cioè:
"se non
si ritenga opportuno provvedere a censimenti, almeno biennali, al
fine di avere piena conoscenza del fenomeno e conseguentemente
predisporre gli interventi indispensabili"
, si sottolinea come,
in Valle d'Aosta, la gestione della fauna selvatica è attuata
secondo i disposti della legge regionale 64 del 1994 e del piano
regionale faunistico venatorio. Entrambe le disposizioni
recepiscono i concetti gestionali della legge quadro nazionale e le
indicazioni tecniche dell'ISPRA (l'Istituto Superiore per la
Protezione e Ricerca Ambientale). Nell'ambito di una corretta
gestione faunistica - come correttamente evidenziato dal
Consigliere interrogante - di norma occorre conoscere le
consistenze delle popolazioni di selvatici presenti su un
determinato territorio, al fine di determinare i valori di densità
faunistica tra cui la densità-obiettivo. Per densità-obiettivo si
intende la densità di animali, cioè il numero di animali ogni 100
ettari che un determinato territorio è in grado di sostenere per
garantire, da una parte, la conservazione della popolazione
selvatica e, dall'altra, l'assenza di problematiche nei confronti
delle altre specie animali o delle attività dell'uomo. Il
raggiungimento delle densità-obiettivo, di norma, è attuato
attraverso i piani di prelievo che possono essere più o meno
conservativi.
Il piano regionale faunistico indica, per ogni specie di
ungulato presente sul territorio regionale, le densità-obiettivo
specifiche di riferimento: ad esempio, per il camoscio la
densità-obiettivo è tra 6 e 10 capi ogni 100 ettari...così, a
titolo esemplificativo. Per quanto riguarda il cinghiale, non è
invece prevista una densità-obiettivo specifica, in quanto il
criterio gestionale contenuto nel piano faunistico è il
contenimento della specie con la massima riduzione, soprattutto
nelle aree agricole e negli ambienti faunistici di pregio.
Pertanto, non avendo la necessità di stilare piani di prelievo
commisurati proporzionalmente alla consistenza degli animali sul
territorio, in Valle d'Aosta non sono più svolti censimenti
esaustivi della specie cinghiale. I censimenti al cinghiale,
peraltro, sono di difficile attuazione pratica, richiedono uno
sforzo logistico ed organizzativo particolarmente elevato e
forniscono risultati molto approssimativi solo se riferiti a
comprensori di ampie dimensioni (fatti che ne limitano la
convenienza in rapporto ai risultati perseguibili). Alla luce di
quanto sopra, in Valle d'Aosta, la definizione dei piani di
prelievo venatori e dei programmi di controllo numerico della
specie cinghiale prescinde dall'effettuazione di censimenti, ma fa
riferimento ad altri valori, quali la valutazione dei danni e
l'elaborazione dei dati degli abbattimenti che sono, peraltro, gli
stessi utilizzati nelle regioni che venivano menzionate dal
Consigliere Ferrero in precedenza.
Per quanto riguarda il secondo quesito:
"se non si ritenga
necessario, nell'ambito di piani di abbattimento, una corretta
indicazione delle tipologie di abbattimento..."
, si sottolinea
come già richiamato in precedenza il prelievo del cinghiale avviene
in due momenti, in due modalità distinte e molto diverse tra loro:
il periodo della caccia ed il periodo del controllo. Per quanto
riguarda la caccia, i piani di abbattimento del cinghiale attuati
in periodo venatorio sono elaborati dall'Ufficio per la fauna
selvatica ed approvati con specifico decreto assessorile. Essi
riportano l'indicazione del numero totale di animali per ogni zona
definito in base alla distribuzione ed alla quantità dei danni
rilevati. Trattandosi di un ungulato, sono inoltre applicati i
criteri della caccia di selezione e, pertanto, i piani sono
suddivisi in classi di sesso e di età. Per quanto riguarda il
controllo, i piani vengono invece eseguiti in maniera mirata ed il
loro obiettivo è quello di limitare i danni alle colture. In questa
situazione non si stabilisce a priori quale sarà la classe o il
sesso degli animali che gli operatori addetti al controllo dovranno
abbattere. L'indicazione fornita agli operatori, anche nel corso
degli appositi incontri formativi, è quella di risparmiare, per
quanto possibile, le femmine gravide.
Per quanto riguarda il terzo quesito:
"se vi sia
l'intendimento di provvedere alla redazione di nuovi piani di
contenimento che prevedano linee guida e di azione maggiormente
efficaci, che tengano conto degli aspetti evidenziati dal punto 1)
e dal punto 2) di cui sopra e all'interno dei quali sia prevista
una collaborazione tra i cacciatori ed agricoltori, mediante
l'individuazione di apposite forme di intervento a chiamata e di
indennizzo integrativo, mediante la cessione di parte dei capi
abbattuti"
, si sottolinea come l'indirizzo dell'Amministrazione
regionale, per quanto attiene alle problematiche in oggetto,
preveda già una corresponsabilizzazione del mondo venatorio anche
attraverso la sua collaborazione con gli agricoltori. Il legame
cacciatore-territorio, previsto dal piano regionale faunistico
venatorio si dirige nell'ottica di questo aspetto ed è per questo
che, ad esempio, sono stati assegnati territori ristretti alle
squadre per la caccia in battuta al cinghiale. I piani di controllo
sin qui attuati dall'Amministrazione regionale hanno sicuramente
raggiunto l'obiettivo di contenere i danni provocati dalla specie
cinghiale. Il piano di controllo attualmente in vigore ha validità
ancora per tutto il 2014; le sue modalità operative sono state
concordate ed approvate con l'ISPRA e non si ritiene pertanto, al
momento, di inserire cambiamenti sostanziali. Si osserva solo che
le modalità attualmente in vigore, seppure perfettibili, prevedono
già la cessione di metà dei capi abbattuti ai cacciatori autori dei
prelievi quale indennizzo forfettario per il loro intervento e di
risarcimento agli agricoltori per i danni provocati dai cinghiali,
pur in coscienza che siano limitati all'applicazione del
de
minimis
.
Président
- Pour la réplique, la parole au collègue
Ferrero.
Ferrero (M5S)
- Ovviamente, questa è una risposta in
linea con quelle che sentiamo. A tutte le interpellanze e le
interrogazioni, alla fine: "obiettivo raggiunto, noi abbiamo
raggiunto l'obiettivo"... Ma quale obiettivo avete raggiunto? Siete
andati a farvi un giro in Bassa Valle? Avete parlato con le
persone? Avete sentito che danni hanno per cui non chiedono neanche
più gli indennizzi? Che i censimenti non siano utili...ma questa è
una teoria valdostana, anzi, direi una teoria della vostra Giunta!
In qualsiasi regione fanno dei censimenti per vedere quale sia la
popolazione dei cinghiali...se io ho le lumache nel giardino, prima
di adottare delle misure, devo vedere quante lumache ho nel
giardino! La stessa cosa è per i cinghiali! Voi andate avanti
navigando a vista! Questa è una teoria che, sinceramente,
sentiamo...e l'Assessorato dell'agricoltura la porta avanti! Ma
andate a discutere con qualche esperto di queste cose...vi ridono
dietro! Io non so veramente come si riescano a dire delle cose del
genere!
Come proteggere le aree: non abbiamo avuto nessun esperimento di
protezione delle aree con i recinti come fanno nelle altre regioni
che, soprattutto per quanto riguarda i pascoli di alta quota,
potrebbe portare, con delle spese contenute, dei risultati che sono
interessanti. Il calendario venatorio è importantissimo! Sì, viene
deciso con l'ISPRA, ma le direttive possono essere date
direttamente dalla Regione, diciamo di comune accordo con l'ISPRA!
Bisogna decidere in quali periodi bisogna cacciare, quella è una
cosa essenziale. Come cacciare? Con battute che vengono effettuate
con un numero di cacciatori che è esiguo, è troppo esiguo rispetto
alle esigenze: non riuscite a fare delle battute di caccia che
siano efficaci. Chi cacciare? Bisogna stabilire quali esemplari
devono essere cacciati, perché se voi andate ad abbattere la
femmina alfa del branco, senza andare nei particolari, riuscite a
moltiplicare le femmine gravide nel gruppo di cinghiali che opera
in un determinato territorio, e questo, a livello di danni,
moltiplica i danni! Attenzione! Bisogna andare sugli esemplari
giovani e non sugli esemplari vecchi che sono stanziali. Gli
esemplari giovani fanno il maggior numero di danni...ma queste sono
tutte cose che trovate nei testi universitari. Bisogna andarli a
vedere, bisogna applicarli, perché sennò è inutile è inutile dire:
"abbiamo raggiunto l'obiettivo". Ma che razza di obiettivo avete
raggiunto? Ma dove state? Ma in che mondo vivete? Questa è un'altra
esemplificazione del fatto che non siete a contatto con il
territorio, non sapete quello che succede sul territorio! Non
sapete quello che succede nei boschi della Valle d'Aosta come non
sapete quello che succede nel Casinò di Saint-Vincent! È la stessa
cosa! Qui ci vuole un'autocritica, non potete andare avanti
così!
Noi proporremo un documento anche sulla base delle cose che ci
sono state dette dal dottor Razzara che è cacciatore esperto e che
da anni si occupa del settore. Questi, ovviamente, non ha puntato
il dito contro nessuno perché è una persona seria, ma si è reso
conto che la nostra programmazione è una programmazione che è
completamente inadeguata. Poi, attenzione: bisogna coinvolgere
cacciatori ed agricoltori, ma i cacciatori devono fare un lavoro e,
come succede ad esempio in Toscana, la metà dei cinghiali abbattuti
in un determinato territorio va dato agli agricoltori, così hanno
così un parziale risarcimento dei danni che hanno avuto, perché la
Regione non ti caccia un euro, i cacciatori non ti danno i
cinghiali, gli altri si beccano i danni e, alla fine, che cosa
succede? Bisogna stabilire delle zone; in ogni zona ci sarà un
gruppo di cacciatori che interviene su chiamata quando in una zona
c'è un problema, entro un tot di ore. Addirittura, in Toscana,
entro 48 ore fanno un intervento: il cinghiale fa i danni, lo
identificano, lo abbattono, metà dei capi viene dato
all'agricoltore e metà se lo tengono i cacciatori, così sono
contenti i cacciatori della zona, i cacciatori delle altre zone
possono intervenire nel caso in cui l'unità di zona non possa
intervenire.
Anche qui, quindi, in Valle d'Aosta, abbiamo un problema, i
cacciatori ci dicono: "accidenti, noi dell'Alta Valle non possiamo
andare a cacciare in Bassa Valle"...c'è tutta questa cosa. Allora,
studiamo un sistema, creiamo una sinergia, creiamo un accordo tra
gli agricoltori ed i cacciatori, non mettiamo sempre gli uni contro
gli altri in questo sistema che dura ormai da quarant'anni e che,
alla fine, abbiamo visto che risultati ha portato!
Président
- Point 20 à l'ordre du jour.
