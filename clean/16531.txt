Classificazione
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 2931 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2931/X Applicazione della normativa in materia di
sicurezza nei luoghi di lavoro. (Interpellanza)
Interpellanza Visto il ripetersi di incidenti sul lavoro nei
vari settori produttivi della Valle d'Aosta, incidenti talvolta
mortali (vedi S.A.C.I. di Pont-Saint-Martin, Cava di Courmayeur,
eccetera), altre volte invalidanti (come quelli che si ripetono con
cadenza costante nei vari cantieri edili) e ripetitivi (come gli
incendi alla Meridian);
Visto che nell'intento di prevenire e limitare tali incidenti è
stato varato il Decreto Legislativo n. 626 del 19 settembre
1994;
Interpella
il Presidente della Giunta regionale e gli Assessori competenti
per sapere:
1) quali sono i controlli degli assessorati competenti e le
risultanze dei vari controlli in merito alle condizioni di
sicurezza nei vari posti di lavoro;
2) quali sono gli intendimenti della Regione rispetto
all'applicazione del decreto legislativo sulla sicurezza.
F.to: Chiarello
Presidente Ha chiesto la parola il Consigliere Chiarello.
Chiarello (RC) Il ripetersi di diversi incidenti sul lavoro, dei
quali uno ultimamente mortale, mi ha preoccupato. Volevo riuscire a
capire i dati relativi a questi incidenti. Ho chiesto i dati
all'INAIL, la quale però mi ha fornito i dati fino al ?95 per cui
non sono riuscito a capire se la legge n. 626 ha dato dei risultati
o meno.
Dopo aver presentato quest'interpellanza mi sono arrivati dei
suggerimenti, delle critiche, ad esempio mi risulta che i cantieri
regionali sarebbero carenti degli indumenti da indossare a
protezione degli infortuni, vorrei sapere dall'Assessore se è vero
che gli appalti per questi indumenti sono stati fatti a fine
anno.
Assessore, scusi: ho chiesto qual è l'applicazione in questa
Regione della legge n. 626, l'ho chiesto al Presidente della Giunta
e agli Assessori competenti. Chi ha delle squadre forestali, delle
squadre di lavoro nei cantieri, vorrei solo che mi confermasse che
sono dotati di tutti gli strumenti per evitare gli infortuni. Solo
quella era la mia domanda.
Volevo sapere anche dall'Assessore alla sanità che so essere
competente in materia se a lui risulta che è l'USL che deve
controllare nelle varie fabbriche l'applicazione della n. 626, a
che punto sono questi controlli e possibilmente avere un andamento
degli infortuni in quest'ultimo anno.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Cerco di dare una risposta complessiva e se
fosse insufficiente altri miei colleghi possono intervenire.
Comunque ho fatto lo sforzo di dare una risposta complessiva alle
domande che erano poste nell'interpellanza.
La prima questione, la parte formativa: il compito principale
che ha la Regione in base al decreto legislativo n. 626/94 è quello
di informare e di avere iniziative di formazione. Le iniziative di
formazione sono state attuate in collaborazione con le associazioni
di categoria e hanno interessato i diversi settori produttivi. A
consuntivo fra il ?95 e il ?97 sono stati coinvolti oltre 2500
soggetti tra datori di lavoro e lavoratori, imprese industriali,
artigiane, cooperative, commerciali e turistiche.
Nel quadro delle iniziative promozionali per il rispetto di
questo decreto legislativo è stato effettuato un intervento
formativo rivolto a 15 giovani diplomati disoccupati, i quali sono
stati istruiti per essere tecnici per la prevenzione e la
protezione. Questi sono poi stati assunti dalle aziende quali
responsabili del servizio di protezione e prevenzione.
Le imprese hanno potuto utilizzare i finanziamenti agevolati, la
legge 101 per le commerciali e artigiane, la legge 33 per le
imprese industriali, per gli investimenti necessari all'entrata in
vigore del 626, cioè mettere a norma gli impianti, gli ambienti, le
attrezzature e gli strumenti.
Lo stato di applicazione del decreto n. 626 può essere riassunto
come segue. Questo decreto ha allargato il numero dei soggetti ai
quali spettano compiti nell'ambito dell'igiene e sicurezza del
lavoro; oltre alle figure del datore di lavoro, del dirigente e del
preposto, ai quali, unitamente alla figura del lavoratore, la
vecchia normativa assegnava i compiti di tutela dei lavoratori,
sono state introdotte nuove figure: il responsabile del servizio di
prevenzione e protezione dell'azienda, il medico competente nei
casi espressamente previsti, il rappresentante dei lavoratori per
la sicurezza. Tutte queste figure devono concorrere mediante una
collaborazione al miglioramento delle condizioni di sicurezza degli
ambienti di lavoro.
Per quanto riguarda gli adempimenti formali, il responsabile del
servizio di prevenzione e protezione dell'azienda e il medico
competente sono nominati dal datore di lavoro al quale spetta il
compito essenziale di effettuare una valutazione dei rischi
dell'attività consultando preventivamente il rappresentante dei
lavoratori.
A tutt'oggi presso il competente servizio dell'USL sono
pervenute circa 7000 notifiche di nomina dei responsabili del
servizio di prevenzione e protezione, nominati dai titolari delle
aziende. Non si hanno invece dati certi circa la nomina dei
rappresentanti dei lavoratori, i quali devono essere eletti
direttamente dai lavoratori o nominati dai lavoratori stessi
nell'ambito delle rappresentanze sindacali. Da quanto si è potuto
conoscere, nelle grandi e medie industrie i rappresentanti dei
lavoratori sono stati in linea di massima eletti, questo è avvenuto
ad esempio alla Cogne, alla Tecdis, alla Balteadisk, alla Meridian,
alla Converter, mentre nelle piccole aziende, soprattutto quelle
con meno di 10 dipendenti, vi è una percentuale elevata di
rappresentanti non ancora eletti. Nel settore edile vi sono circa
50 rappresentanti dei lavoratori eletti su un totale di 500
imprese, quindi c'è una difficoltà nelle piccole imprese ad avere
la nomina dei rappresentanti dei lavoratori.
Per quanto riguarda la valutazione dei rischi, pressoché tutti i
datori di lavoro, che hanno comunicato la nomina del responsabile
del servizio di prevenzione, hanno dichiarato di aver effettuato la
valutazione dei rischi. La reale effettuazione della valutazione
dei rischi non è verificabile a priori; il decreto legislativo n.
242, che ha modificato il 626, ha infatti dato la possibilità ai
datori di lavoro che occupano meno di 10 dipendenti di non
presentare il documento di valutazione dei rischi, ma di
autocertificare per iscritto che ha fatto la valutazione. Da questo
punto di vista pressoché tutti i datori di lavoro che si trovano in
questa situazione hanno inviato al Servizio sicurezza del lavoro
dell'USL l'autocertificazione.
Ricapitolando, si può quindi dire che la quasi totalità dei
datori di lavoro è venuta a conoscenza del decreto legislativo; gli
adempimenti formali, quali invio della nomina del responsabile,
autocertificazione, sono stati in genere effettuati; i lavoratori
invece hanno proceduto alla nomina dei rappresentanti
prevalentemente nelle medie e grandi industrie, mentre c'è un
ritardo nella nomina nelle piccole imprese.
Per quanto riguarda il punto 2 dell'interpellanza, si precisa
quando segue. L'articolo 23 del decreto legislativo n. 626 assegna
all'USL i compiti di vigilanza; il servizio di prevenzione e
sicurezza degli ambienti di lavoro dell'USL esercita la vigilanza
sul territorio valdostano. Nel ?97 l'attività di tale servizio si è
attuata attraverso 1600 sopralluoghi, 1300 ad attività lavorative
di cui 300 per controlli generici e 1000 per controlli agli
impianti. A fronte delle attività ispezionate sono state inviate
alla locale Procura 50 notizie di reato per violazione alle norme
di prevenzione sugli infortuni del lavoro. I settori più
controllati sono l'edilizia, le industrie elettroniche ed
elettrotecniche, le industrie metalmeccaniche, il settore ricettivo
e commerciale, gli enti pubblici e la sanità, il settore del legno,
la siderurgia, il settore energetico, gli alimentari,
l'agricoltura.
Nel corso della vigilanza sono state anche comminate tre
sanzioni amministrative per inadempimenti formali.
Si fa presente che la maggior parte delle violazioni riscontrate
riguardano inadempimenti a normative precedenti alla 626, quindi
erano irregolarità rispetto alla normativa ancora precedente.
Un'altra parte dell'attività del servizio si è attuata in
indagini di polizia giudiziaria a seguito di infortuni gravi o
mortali e di malattie professionali.
In totale sono state effettuate 139 indagini per infortuni gravi
o mortali, 122 per malattie professionali.
Per quanto riguarda gli infortuni, la maggior parte delle
violazioni sulle norme di prevenzione riscontrate sono
riconducibili al mancato rispetto delle nuove tecniche di sicurezza
per la prevenzione degli infortuni e si riferiscono a decreti che
erano precedenti al 626, solo una minima parte è riconducibile alle
violazioni delle norme del 626.
Per concludere quindi possiamo dire che l'attività di
informazione è stata svolta, l'attività di formazione con le
associazioni di categoria ha avuto luogo e sono stati anche
preparati 15 tecnici specifici, giovani diplomati per questo
servizio; i responsabili delle aziende hanno in linea di massima
segnalato il responsabile di loro competenza, hanno autocertificato
la valutazione dei rischi. Ci sono difficoltà nella parte di nomina
dei rappresentanti dei lavoratori e sono stati effettuati
sopralluoghi, controlli e indagini mi pare in numero significativo
da parte dei competenti servizi dell'USL.
Presidente Ha chiesto la parola il Consigliere Chiarello.
Chiarello (RC) Ringrazio Mafrica per i chiarimenti, spero di
poter avere questa relazione. Vorrei ricordare intanto i dati degli
incidenti perché non sono stati menzionati ed è per quello che ho
fatto quest'interpellanza, mi sembrava abbastanza pesante la cosa.
Nel ?95 gli infortuni denunciati nell'industria sono stati 1956,
354 in agricoltura e 560 nelle costruzioni; in totale sono 3000
infortuni sul lavoro, di cui con postumi 77 solo nell'industria e 4
morti. Mi sembra un quadro abbastanza preoccupante.
Quello che mi ha risposto l'Assessore è che i controlli, sentito
il numero, sono stati fatti, però sono state rilevate diverse
anomalie e non sulla 626; non vorrei che questi controlli fossero
stati fatti prima o a cavallo dell'entrata in vigore della 626.
L'importante è che i controlli continuino, che si faccia il
possibile per usare tutto quello che è previsto dalla 626 e che
anche i cantieri regionali, che dovrebbero dare l'esempio, si
attengano a questa normativa e consegnino agli operai gli strumenti
di lavoro in modo che anche lì gli incidenti diminuiscano.
