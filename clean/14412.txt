Classificazione
INDUSTRIA


Resoconto integrale del dibattito dell'aula
Oggetto del Consiglio n. 949 del 19 ottobre 1994 - Resoconto
OGGETTO N. 949/X - Trasferimento a Torino del sistema
operativo C.E.D. della Cogne. (Interpellanza)
Interpellanza - Venuti a conoscenza del parziale trasferimento,
presso la ditta Syntax di Torino, del sistema operativo C.E.D.
della Cogne S.p.A. in liquidazione e della Cogne Acciai Speciali,
che avrebbe avuto luogo nel corso del mese di settembre 1994, e del
conseguente svolgimento di larga parte dell'attività di
elaborazione informatica dei dati fuori dalla sede di Aosta;
Constatato che tale mutamento logistico comporta la drastica
riduzione del personale impiegato presso il C.E.D.: in particolare
alcuni dipendenti sono già stati collocati in Cassa integrazione
nel mese di settembre 1994 e per altri si preannuncia una medesima
soluzione nel breve periodo;
Considerato che i notevoli interventi finanziari
dell'Amministrazione regionale a favore del mantenimento
dell'attività siderurgica nella regione sono finalizzati
precipuamente alla salvaguardia del profilo occupazionale;
i sottoscritti Consiglieri regionali
interpellano
la Giunta regionale per sapere:
a) se è a conoscenza di quanto esposto in premessa;
2) quali sono le motivazioni ufficiali che hanno indotto i
vertici dirigenziali dello stabilimento Cogne a trasferire il
sistema operativo del C.E.D. fuori Valle;
3) quali concrete determinazioni intende adottare per tutelare
le posizioni dei lavoratori presso il C.E.D. dello stabilimento
Cogne di Aosta.
F.to: Tibaldi - Linty
Presidente -
Ha chiesto la parola il Consigliere
Tibaldi.
Tibaldi (LN) -
Come abbiamo espresso in maniera
sufficientemente chiara nella interpellanza proposta, il problema
che vogliamo sollevare è quello del trasferimento logistico di una
parte del sistema operativo Centro Elaborazione Dati della Cogne
S.p.A. in liquidazione e della Cogne Acciai Speciali a Torino.
Perché lo consideriamo un problema? Lo consideriamo un problema
per il semplice fatto che questo trasferimento fisico di un insieme
di elementi informatici,
hardware
e
software
, sta
causando un progressivo declino occupazionale del C.E.D. Infatti,
rispetto ai 18 occupati che prima esistevano nel sistema medesimo,
c'è stato, sin dal mese di settembre, il collocamento in cassa
integrazione di un paio di essi, e per altri quattro è previsto un
analogo trattamento entro la fine dell'anno. Almeno queste sono le
fonti sindacali che informano in questa maniera.
Ebbene, l'interpellanza ha come scopo di avere una risposta
dalla Giunta regionale o dall'Assessore competente, innanzitutto
per sapere se conosce il problema che comunque riguarda la
salvaguardia dei posti di lavoro, salvaguardia che è appunto
oggetto di precipua attenzione da parte dei protocolli di intesa;
per sapere poi se questo trasferimento logistico ha delle
motivazioni ufficiali o meno di convenienza, e di che tipo di
convenienza si tratta, ovvero convenienza tale da giustificare il
ridimensionamento occupazionale. Vogliamo sapere anche quali sono
le determinazioni della Giunta per cercare di limitare questa
emorragia occupazionale, che come già sottolineato in un'altra
interpellanza relativa all'Ilva Centrali Elettriche, oggi si
ripropone per il C.E.D.: cioè singoli tasselli dell'industria Cogne
che sono di volta in volta coinvolti con l'approssimarsi della
scadenza il 31 dicembre 1994 a tagli occupazionali che sono in
distonia con quelle che sono le previsioni dei protocolli
d'intesa.
Tengo ancora a sottolineare che già in passato sono state fatte
iniziative politiche a suffragio della tutela occupazionale del
C.E.D., iniziative politiche ed anche conferimenti di incarico per
valutare effettivamente qual era il sistema ottimale di gestione
dei dati dello stabilimento siderurgico valdostano; ne cito una per
tutte, che è quella del prof. Ballatore di qualche anno fa, dove si
stabilisce che venga mantenuto, sulla base di valutazioni
analitiche approfondite, il C.E.D. ad Aosta. Vorrei sapere
dall'Esecutivo regionale delle risposte in merito a questo
problema.
Presidente -
Ha chiesto la parola l'Assessore
all'industria, commercio e artigianato, Mafrica.
Mafrica (GV-PDS-SV) -
Il problema del C.E.D. della
Cogne è costantemente seguito; in pratica ogni mese ci sono
incontri con le Organizzazioni sindacali o con altri soggetti
interessati alla questione. Credo di dover fare un'osservazione
preliminare: quella che si è andati alla privatizzazione della
Cogne e che attualmente il gestore è un imprenditore privato che,
come è risultato anche nell'incontro di ieri con le commissioni,
ragiona sulla base di logiche economiche, a cui mi pare che gli
esponenti della Lega si siano sempre e costantemente
richiamati.
Allora, qual è il problema tecnico? Il C.E.D. della Cogne
preesistente è obsoleto, talmente obsoleto che il costruttore non
garantisce più neppure l'assistenza, si tratta quindi di andare a
sostituire sia la parte
hardware
sia la parte
software
. L'imprenditore che ha rilevato la Cogne giudica,
in linea con la grande evoluzione che c'è stata in questi anni
nell'informatica e nella telematica, che non sia più opportuno per
aziende delle dimensioni della Cogne avere un proprio centro di
calcolo autonomo, vale a dire con la parte
hardware
e con la
parte
software
, perché tale centro risulterebbe rigido e
costoso, sia dal punto di vista dei necessari aggiornamenti, sia
dal punto di vista complessivo della spesa. Le soluzioni che
vengono trovate da aziende di queste dimensioni sono quelle di
avere all'interno un calcolatore più piccolo, tipo AS 400, non
presidiato, e avere invece con centri esterni il servizio
attraverso una rete. Questa è la soluzione che fa sì che un po' in
tutto il mondo le aziende di servizi siano in continuo sviluppo,
vale a dire banche, imprese, aziende non trovano più conveniente
avere un proprio centro autonomo di calcolo; hanno una postazione
di comunicazione che si collega alla propria rete interna ed
acquistano all'esterno la potenza di calcolo. Quindi la ragione
della scelta di un mutamento è di tipo economico, di costi.
La società ha indetto una gara per ristrutturare il servizio
informatico. In questa gara, dopo un confronto fatto con le aziende
valdostane, è risultato vincente un raggruppamento costituito da
Inva (che per il 40 percento è di proprietà regionale) e da Syntax
(che è di Ivrea e non di Torino), una società che è in attesa di
insediarsi in Valle non appena sarà costruito lo stabilimento. É
una società che già ha relazioni e che già ha assunto personale
valdostano.
Credo che sul tipo di scelta, vale a dire di andare ad una
riorganizzazione del sistema di calcolo, di affidare - in questo
caso tenendo conto delle esigenze locali - ad una società locale in
collegamento con un'altra che si insedierà in Valle, non si possa
intervenire, perché si tratta di scelte di carattere economico
fatte dall'imprenditore. Quello che abbiamo fatto e che stiamo
cercando di fare è invece di preoccuparci del personale;
attualmente sono 18 persone, di cui 6 possono avere e in parte già
hanno ottenuto, in tempi brevi, la collocazione in cassa
integrazione. Si tratta degli operatori, cioè della fascia che
comunque anche quando il centro di calcolo sarà rinnovato non
troveranno più posto all'interno con i nuovi tipi di calcolatori.
Per questi operatori si sono già avuti incontri con le
Organizzazioni sindacali, con l'Agenzia del lavoro, con la stessa
Cogne, per trovare soluzioni possibili. Le soluzioni possibili,
ipotizzate, passano attraverso corsi di riqualificazione che
completino il loro livello di preparazione, e con la disponibilità
dell'Agenzia del lavoro a collegare questo tipo di offerta con la
domanda di lavoro presente sul territorio valdostano. Quindi, in
parte con soluzioni a breve (come già si prospetta per sei
persone), in parte con corsi di formazione professionali idonei,
potranno trovare nuova collocazione in aziende operanti in Valle.
Si sta seguendo con confronti frequenti la strada per risolvere
questo problema.
É quindi una questione che viene seguita, ringrazio gli
interpellanti perché anche loro se ne occupano; è una questione che
è collegata al rinnovamento complessivo e alle scelte aziendali che
vanno lungo la linea del risanamento complessivo dell'azienda e
dell'ammodernamento tecnologico della stessa.
Si dà atto che, dalle ore 11,25, presiede il Presidente
Stévenin.
Presidente -
Ha chiesto la parola il Consigliere
Tibaldi.
Tibaldi (LN) -
Ringrazio l'Assessore per quanto ha
espresso, però penso che se si fosse trattato di una inversione di
ruoli, o meglio: se lui fosse stato al mio posto in questo momento,
avrebbe analizzato alla stessa maniera la questione.
Quello che sto dicendo è confortato dal fatto che spesso lui si
è fatto promotore di interpellanze relative a questo problema e si
è fatto sempre promotore nel senso di tutelare al più possibile
l'occupazione valdostana, quindi di verificare la possibilità di
utilizzare questo centro all'interno dello stabilimento aostano al
massimo e di ottimizzarne il funzionamento.
Nessuno vuole mettere in dubbio che la Cogne sia gestita ormai
in forma privatistica da una figura imprenditoriale che ha una
estrema potestà decisionale in questo senso, può scegliere i propri
fornitori di servizi o di beni con la più ampia discrezionalità.
Però bisogna tener presente che in questa opera di privatizzazione
la Regione ha un ruolo determinante: primo, perché fornisce un
apporto finanziario notevole, che se non costituisce un vantaggio
diretto per l'imprenditore, costituisce comunque un congruo
vantaggio indiretto, in quanto ha a disposizione aree, energia
elettrica e tutta un'altra serie di elementi che sono precisamente
indicati nei protocolli d'intesa; secondo, perché comunque la
Regione deve presiedere questa operazione di privatizzazione, nel
senso che deve coordinarla affinché venga effettuata secondo
criteri di ampia razionalità e di ampia trasparenza.
Purtroppo, nella risposta dell'Assessore manca un dato
importante, non so se perché lui non ne ha il possesso o per altre
ragioni: non si è capito bene qual è la motivazione che ha indotto
a questa scelta. Mi spiego: non si è capito bene per il fatto che
questo sistema di gestione esterna da parte di una società di tutti
i dati contabili ed amministrativi non mi sembrava fosse
manifestata con la stessa volontà, con la stessa coscienza, anche
ieri nell'incontro con i responsabili. Mi pare che non tanto l'ing.
Marzorati, quanto l'ing. Falcone propendesse di più per un centro
autonomo di calcolo. Questa è l'impressione che ne ho ricavato io,
anche scambiando alcune osservazioni con il manager addetto al
risanamento dell'impresa.
Ci troviamo di fronte ad uno smembramento di quello che è un
reparto che negli anni ha avuto la sua funzione importante, perché
gestire i dati di un'impresa, comunque razionalizzarli secondo
certi canoni è una funzione fondamentale per la gestione
imprenditoriale; ci troviamo di fronte ad una traslazione di questa
funzione al di fuori della Valle, con un calo occupazionale che ho
già segnalato in partenza e con una sorta di passività da parte
della Regione di fronte a questo fenomeno.
Una passività che si può accettare fino ad un certo punto,
perché sì per questi lavori ci sono delle soluzioni possibili: la
più immediata e la più evidente è quella della collocazione in
cassa integrazione, poi questi corsi di riqualificazione, e poi
l'incertezza. Non vorrei che, nonostante tutta la buona volontà
dimostrata dall'Assessore in questa sua risposta, cadesse nel
dimenticatoio il problema, anche se si tratta di un problema
costantemente seguito, di un problema per la cui soluzione ogni
mese ci sono degli incontri con vertici sindacali, con responsabili
dei settori, eccetera.
Quindi, più che manifestare l'auspicio che ci sia un intervento
più attivo da parte dell'Assessorato per garantire una certa equità
di trattamento, soprattutto una certa razionalità nelle scelte, non
mi rimane che ringraziare l'Assessore e invitarlo a farsi parte
attiva per la tutela di questi occupati.
