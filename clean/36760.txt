Classificazione
AGRICOLTURA



Oggetto del Consiglio n. 695 del 24 settembre 2014 - Resoconto
OGGETTO N. 695/XIV - Interpellanza: "Mancato inserimento di
pratiche da parte di AREA nel programma per i pagamenti del "verde
agricolo"".
Presidente
- La parola al collega Nogara.
Nogara (UVP) -
Merci Président. Buon pomeriggio a
tutti.
È evidente ormai a tutti la gravissima crisi economica in cui
versa un elevato numero di agricoltori. Questa crisi è causata
anche dai ritardi e spesso anche dai non pagamenti, chiamiamolo per
adesso del "verde agricolo". È un problema perché tutti questi
agricoltori non hanno più del fieno in cascina da impegnare al
momento, e allora aspettano tutti i pagamenti di queste misure.
Ecco, visto che a fine 2008 e nell'estate 2009 AREA ha fatto due
convenzioni, che gentilmente mi ha fornito, ha fatto due
convenzioni con i CAA praticamente per la presentazione delle
pratiche per il verde agricolo all'AGEA per il pagamento. Alla
fine, nella seconda convenzione, era stabilito che i CAA istruivano
la pratica; una volta istruita la pratica veniva mandata ad AREA,
AREA la inseriva nel programma e veniva mandata giù a Roma per il
pagamento. Nel passaggio tra i CAA e l'AREA, per tutte le pratiche
che erano state inviate ad AREA per essere inserite nel programma,
veniva rilasciata la ricevuta con l'elenco delle persone che
avevano istruito la pratica. Appurato che proprio in questo periodo
di queste convenzioni, una gran parte, un gran numero di pratiche
non sono state inserite da AREA nel programma dei pagamenti del
verde agricolo, anche se regolarmente istruite dai CAA ed inviate
ad AREA, ecco, qui mi voglio riallacciare a una riunione che era
stata organizzata dall'Assessorato con l'AREV, questa primavera, se
mi ricordo bene era in questa primavera, con l'AREV a Pollein. In
questa riunione c'era presente anche il Direttore di AREA, che è
intervenuto anche nella discussione e, proprio in questa
discussione, diversi...lì erano soprattutto allevatori, chiedevano
appunto informazioni sul fatto che le pratiche non
inserite...perché c'erano dei problemi anche di pratiche non
inserite nel 2013, ma si sono proprio riferiti, alcuni allevatori,
alle pratiche che non erano ancora state pagate del 2008 e del
2009. Io, con grande stupore, ho appreso, e poi c'era anche lei
presente in quel momento, Assessore, che il Direttore di AREA
diceva tranquillamente: "sentite, prendetevi un avvocato e
denunciate i CAA, perché è colpa dei CAA di questa situazione".
Questo mi aveva un po' incuriosito, e allora avevo incominciato a
fare un po' di...diciamo a cercare un po' in giro quali potevano
essere le motivazioni di questa sua affermazione.
Ecco, a questo punto dovrei più che altro rivolgermi all'ex
Assessore, Consigliere attuale Isabellon, perché in questi anni si
son fatti dei bei pisolini su queste pratiche qua, poiché io sono
in possesso sia dei verbali, che della relazione dell'attività di
AREA 2008-2009...qui ci sono i verbali stilati a Roma, di incontri
con AGEA, a Roma, dove si evince che queste pratiche non sono state
inserite da AREA...si cerca di passarsi un po' la palla: "quando le
inseriamo?...alla fine dell'inserimento delle pratiche del 2009,
poi ve le facciamo passare con il telepass o non telepass", che non
so esattamente che cosa sia... Comunque queste pratiche, da questi
documenti, da questa documentazione si capisce che, per colpa di
AREA o AGEA, non sono state inserite e si sono dormiti dei sonni
tranquilli - qua si parla 2008-2009 eh! - dei sonni tranquilli
perché AGEA ammette anche...ma, più che ammettere, AGEA dice: "ma
sì, vi diamo una mano, le inseriamo, da questi verbali, aspettate
un mese, due mesi e poi le inseriamo, ma siamo nel 2014 e queste
pratiche sono ancora lì che dormono!
Altra cosa che noi avevamo richiesto diverso tempo fa - e ci è
arrivata proprio in questi giorni - è stata la relazione del
Coordinatore dell'agricoltura dottor Edy Pasquettaz, perché noi, in
commissione consiliare, avevamo chiesto una relazione sul
funzionamento di AREA. Lei, subito, Assessore, ci ha detto che
l'avrebbe fatta fare ad AREA, ma su richiesta mi sembra del
Consigliere Chatrian, ha detto: "beh, noi chiediamo come funziona
AREA e come controllate AREA, è meglio che la relazione ce la
faccia Pasquettaz"...mi sembra normale! Infatti l'ha solo firmata,
perché leggendo la relazione che ci è stata inviata dal
Coordinatore Pasquettaz si capisce benissimo che è stata fatta dal
Direttore di AREA, perché io mi aspettavo almeno da questa
relazione che si parlasse della funzione dell'Amministrazione
soprattutto sul controllo e su una politica di funzionamento di
AREA! Qua, invece, mi si parla di come funziona, cioè di cosa fa
AREA e quello che stanno facendo. E cosa si evince da questa cosa?
Si evince che AREA si gestisce in tutto e per tutto, senza un
controllo da parte dell'Assessorato, unica funzione
dell'Assessorato è firmare i mandati che gli vengono inviati per i
pagamenti, arrivano questi mandati, non sanno neanche bene come,
firmano per il pagamento e basta. Questa, forse, è l'unica funzione
che l'Amministrazione fa su AREA.
Quello che mi aspettavo e che speravo di leggere in questa
relazione è: che tipo di controllo fa l'Amministrazione su AREA? Se
i tempi sono adeguati per l'espletamento delle pratiche? Con che
tempi e in che modo lavora AREA? C'è rapporto sui controlli tra
AREA e AGEA? E qua mi riferisco a quello che vi ho detto prima!
Insomma, è dal 2008 che vanno avanti e indietro per capire chi
paga, cosa succede di queste pratiche...ma c'è qualcuno che dice ad
AREA: "ma siamo arrivati alla fine?" C'è qualcuno che segue tutto
questo iter? Poi, da quello che ho potuto appurare, in AREA c'è un
personale demotivato, perché ci troviamo con un Direttore che non
delega niente a nessuno, e soprattutto a quel personale di AREA che
potrebbe fare qualcosa, e questo me lo riferiscono - ed è facile
sentirlo, ed è facile saperlo - tutte quelle persone che hanno dei
problemi con questi contributi col verde agricolo, perché se non si
va in AREA e non si chiede del Direttore e ci si mette davanti al
computer e lui incomincia e dice: "sì, forse la tua pratica tra un
mese te la paghiamo", poi non è pagata, torni il secondo mese,
"sì"...allora spiegatemi che tipo di organizzazione si ha in AREA
per il pagamento delle pratiche, perché secondo me, una volta che
le pratiche sono istruite, dovrebbero tutte partire per essere
pagate, non che si debba andare quasi a pregare per sapere se una
pratica è stata inserita o no!
Qui manca comunicazione, ma manca comunicazione soprattutto agli
agricoltori! Allora, a noi cosa succede? Succede che, se c'è una
pratica per il premio unico con AGEA, AGEA immediatamente fa una
lettera al CAA e una lettera all'agricoltore (io parlo per il
premio unico). Se c'è qualcosa che non funziona per il PSR,
l'agricoltore non sa niente, sono anni che non viene più mandata
all'agricoltore una lettera con scritto: "tu per la misura 121
prendi tot, per la 122 prendi tot, per la 115 prendi tot", oppure
una lettera all'agricoltore che dice: "guarda che la tua pratica
non va bene, è sbagliata". Questo non avviene più da 4 o 5 anni, e
dovreste spiegarmi il perché! Allora, ci troviamo nella situazione
che gli agricoltori non sanno quanto prendono, non sanno quando li
prendono e non sanno se hanno sbagliato a fare la pratica o no:
questa è una cosa inspiegabile che non riesco veramente a
capire!
E poi, qui, in aula, ultimamente si è parlato tanto di questi
problemi, si è parlato delle problematiche e della possibilità di
vedere le funzioni di AREA, e anche a livello di normativa europea
per la PAC e sviluppo rurale non c'è la possibilità di avere il
riconoscimento di organismo pagatore, ma comunque è stato rinnovato
per 3 anni il contratto al Direttore di AREA...ditemi che senso
hanno le parole che spendiamo qua, in quest'aula! Io posso capire
che per il funzionamento di AREA...scusate finisco...per il
funzionamento di AREA, per mandare avanti le pratiche non si può di
colpo smantellare tutto, ma diamo un incarico, per altri 3 anni, a
un Direttore che comunque...io non so se lei lo sapeva, Assessore,
di tutte le problematiche che le ho tirato fuori cosa sta facendo e
ha fatto con l'Assessore suo precedente...io adesso mi rivolgo a
lei: si è fatto delle belle dormite in questi anni su delle
pratiche veramente importanti per il mondo agricolo valdostano.
Grazie.
Presidente -
La parola all'Assessore Testolin.
Testolin (UV) -
Grazie Presidente.
Ho ascoltato, come sempre, con attenzione la disamina di questa
interpellanza da parte del collega e, per quanto mi concerne,
alcune delle valutazioni che ha espresso ce le eravamo già
scambiate strada facendo in questo percorso di questo ultimo anno e
mezzo, avevamo condiviso alcune problematiche.
I punti toccati in questo momento sono abbastanza ampi. Io mi
limiterò, in questa sede, evidentemente a dare delle risposte che
sono quelle richieste nell'interpellanza; per il resto, come già
comunicato in precedenza, c'è la possibilità evidentemente di
incontrarci in commissione per approfondire le tematiche che sono
state esposte. In merito a quella che è l'interpellanza, le domande
presentate sono sostanzialmente due:
"quante sono le pratiche
presentate regolarmente dai CAA e non inserite da AREA nel
programma da inviare ad AGEA Italia e quali sono i motivi per il
loro mancato inserimento"
e
"quale struttura è responsabile
di questa situazione e come si pensa di pagare il dovuto agli
agricoltori che hanno regolarmente presentato le domande ai CAA nei
tempi previsti"
.
Ecco, prima di entrare nel merito e nello specifico delle
domande dell'interpellanza scritta, riguardo alle due convenzioni
stipulate da AREA VdA con i CAA, appare comunque opportuno
puntualizzare in questa sede alcuni passaggi riportati nella
premessa dell'interpellanza, al fine di chiarire con maggior
chiarezza possibile lo scenario di riferimento. Il 2009 rappresentò
l'anno di passaggio di consegne dalla Regione ai Centri di
Assistenza Agricola per quanto riguarda la presentazione delle
domande di premio delle misure a superficie. Ciò venne regolato a
monte da una convenzione tra AGEA direttamente e i CAA nazionali.
Il flusso procedurale si presenta quindi di questo tipo:
l'aggiornamento del fascicolo ed il caricamento delle domande erano
di competenza dei CAA, mentre AREA operava successivamente
nell'esecuzione dell'istruttoria che conduce poi le domande
all'autorizzazione e alla proposta di liquidazione (questa è la
prassi).
Nel corso della campagna 2009, la competenza specifica del
caricamento delle domande sul portale nazionale, cosiddetto "SIAN",
sul quale viene gestito il sistema di gestione controllo dei
pagamenti diveniva quindi di esclusiva competenza dei CAA (quindi i
CAA potevano utilizzare questo sistema per caricare le domande).
Entrando nello specifico, è in questo momento che si verifica il
mancato caricamento delle domande che prelude alla stipula di una
seconda convenzione, quella del luglio 2009, in cui AREA VdA si
rende disponibile per attivarsi in sostituzione ai CAA al fine
dell'inserimento delle domande che i CAA stessi non erano riusciti
a caricare.
Questo è il meccanismo delle due convenzioni: una convenzione
che ribadiva sostanzialmente un accordo precedentemente assunto tra
AGEA e i CAA nazionali, dove veniva passato il pacchetto per
l'inserimento delle richieste ai CAA e, l'altra, con la quale
diciamo, c'era una presa in carico di queste domande da parte di
AREA stessa, considerando la tematica...diciamo di difficoltà
dell'inserimento in quel periodo. Quindi non è esattamente corretto
quello che viene espresso all'interno dell'interpellanza quando si
dice:
"Appurato che nel periodo interessato dalle convenzioni,
un gran numero di pratiche non sono state inserite da AREA nel
programma per il pagamento del "verde agricolo", anche se
regolarmente inserite dai CAA ed inviate ad AREA"
. Infatti -
quello che dicevamo prima e come espresso precedentemente - ai CAA
spettava l'aggiornamento del fascicolo ed il caricamento delle
domande, così come previsto a monte nella convenzione AGEA-CAA,
mentre ad AREA spettava la successiva istruttoria. Questo ha fatto
nascere la necessità della seconda convenzione. Da questo emerge
dunque che la seconda convenzione del luglio 2009 vada proprio a
certificare due cose: una situazione in cui i CAA hanno incontrato
difficoltà a provvedere nei tempi stabiliti - cioè entro il 15 di
maggio, così come lo è adesso - all'inserimento delle domande e una
conseguente presa di responsabilità straordinaria da parte di AREA
in merito alla problematica, pur essendo a conoscenza dell'avvenuta
decorrenza dei termini per il caricamento delle domande stesse.
Pertanto non è corretta, diciamo, la chiave di lettura dove si
identifica AREA VdA come l'autore del mancato inserimento delle
domande.
Fatta questa doverosa premessa, passando alle risposte puntuali
ai quesiti, si segnala che la problematica evidenziata riguarda
l'assenza a sistema di 237 potenziali domande, attribuibili a 156
beneficiari. Appurato che tale situazione si è verificata per la
difficoltà incontrata dai CAA competenti nella compilazione e nel
perfezionamento delle domande per motivi informatici, in
particolare nel trasferimento in domanda delle particelle catastali
presenti nel fascicolo aziendale nazionale, si rileva che AREA VdA
si è posta sin da subito come parte attiva nella risoluzione del
problema, attivando la seconda convenzione, risalente appunto al
mese di luglio 2009, in data posteriore alla scadenza dei termini
per la presentazione, che era fissata, così come lo è ora, per il
15 maggio. Le difficoltà procedurali di quel periodo non hanno
permesso nell'immediato la risoluzione del problema da parte di
AREA, tant'è che all'inizio del 2011, con un successivo cambio di
Direttore anche all'interno dell'Agenzia stessa nel frattempo, si
sono riattivate nuove procedure informatiche correttive
intraprendendo un nuovo percorso di caricamento straordinario e
tardivo delle domande in oggetto. Quindi si era dato un po' corso a
quelli che sono i verbali che lei citava in precedenza, nei quali
ci si impegnava a vicenda a trovare delle soluzioni tecniche, mi
immagino, per poter procedere all'inserimento di queste domande, in
modo da dare giusta soddisfazione agli agricoltori. Purtroppo
l'insorgere di ulteriori difficoltà dettate da vincoli del sistema
informativo non hanno consentito interventi postumi, e ha
nuovamente vanificato l'intervento. L'impossibilità di addivenire
in tempi brevi ad una soluzione ha così condotto AGEA a porre dei
dubbi sulla possibilità di portare a sanatoria tale operazione.
Al fine di dirimere la questione, questa Amministrazione, così
come già segnalato in un precedente intervento, già nel mese di
novembre scorso aveva sottolineato - assieme ad altre
problematiche, alcune delle quali sono state fortunatamente risolte
- ad AGEA, in una lettera scritta direttamente dall'Assessorato,
aveva sottolineato questa necessità di trovare una soluzione per
andare a reinserire queste domande. Non avendo avuto risposta, è
stata rispedita all'inizio di settembre di quest'anno una nuova
missiva direttamente alla Direzione generale di AGEA e, con una
recente iniziativa di inizio settembre indirizzata ai vertici di
AGEA, si è nuovamente provveduto a sollecitare una soluzione in
merito. Rispetto ad essa siamo ovviamente ancora in attesa di
riscontro al fine di poter valutare i possibili scenari e le
conseguenti iniziative da intraprendere per andare avanti e per
riuscire a chiudere degnamente questa questione che si trascina
ormai, come diceva il Consigliere collega, da 5 anni. A tal
proposito, ci tengo a sottolineare che è stato coinvolto in questa
dinamica anche il Senatore Lanièce, che si è attivato presso il
Viceministro Olivero, il Viceministro dell'Agricoltura, che a
giorni interloquirà anch'egli con i vertici di AGEA per
sottolineare la problematica, così com'è stato evidenziato dalla
nostra corrispondenza.
Presidente -
La parola al collega Nogara.
Nogara (UVP)
- Merci Président.
Vede, Assessore, a quella famosa riunione che io le ho citato
prima, a Pollein (e penso che lei se la ricordi bene) con l'AREV (e
non c'entrava niente in quel momento AREA), era presente il
Direttore di AREA che ha risposto a tante domande, ma era presente
anche lei quando il Direttore di AREA ha detto a questi allevatori
di prendersi un avvocato e denunciare i CAA! Eravamo in tanti lì,
eh...c'era il Consigliere Donzel, c'era il mio collega Gerandin,
c'ero io, c'era Grosjean...eravamo in tanti a sentire queste cose!
Mi sembra che quello che mi ha risposto lei, adesso, sia quello che
le ho detto io nella premessa! Qui c'è un problema di AREA e AGEA,
però chi si prende il carico sulle spalle alla fine sono gli
agricoltori, perché loro non hanno fatto altro che presentare la
domanda in tempo ai CAA, hanno la ricevuta, hanno tutto, però è da
5 anni che non prendono una lira! Poi ci sono delle anomalie,
perché le dico anche che qualcuno che ha presentato la domanda ha
ricevuto anche un anticipo...vorrei sapere come ha ricevuto questo
anticipo!
Allora, c'è una gran confusione in questo momento, come c'è
sempre stata, in AREA, e forse, se fosse stata più controllata
dall'Amministrazione, forse certe cose non sarebbero successe! E
poi lei mi ha detto: "ci sono due convenzioni". È vero che ci sono
due convenzioni, ma lei lo sa perché hanno fatto la seconda
convenzione? Hanno fatto la seconda convenzione perché i CAA...la
Coldiretti a un certo punto è venuta e ha detto: "Signori miei,
rinunciamo a questa convenzione perché ci sono 320 mila errori
sulle pratiche che sono state presentate e che venivano dagli
uffici regionali, e noi non ce la facciamo; o ci date una mano e ci
aiutate, sennò noi rinunciamo alla prima convenzione". Allora è
stata fatta la seconda convenzione, dove si diceva: "Okay, voi fate
una parte di lavoro, per quello che manca noi vi aiutiamo per
inserire le pratiche". Queste pratiche che non sono state
inserite...i CAA hanno l'elenco delle pratiche che sono state
mandate ad AREA, AREA ha timbrato per ricevuta, gliel'ha rimandato
ai CAA, perciò quelle pratiche ad AREA sono arrivate ed è AREA
che...non poteva, il programma SIAN non funzionava, tutto quello
che vuole...ma mi spiega come mai in 5 anni non siamo riusciti con
i Parlamentari, con lei, Assessore, coi dirigenti nostri ad andare
da AGEA e chiedere: "Ma, scusate se è colpa vostra che non le avete
prese, ma perché non le pagate?"...comunque queste persone qua son
da 5 anni che non prendono i soldi, eh! Qua continuiamo a dare la
colpa l'uno all'altro, e mi riferisco anche a lei, Consigliere, lei
sa benissimo com'è tutta questa storia! Allora qua si è veramente
dormito! Ecco, poi lei dice che magari dobbiamo parlarne in
commissione su AREA, su come fare...ma magari, se lei ci parlava
anche in commissione prima di dare l'incarico per 3 anni al
Direttore, magari qualcosa le dicevamo anche, ecco, se è per la
collaborazione che mi diceva prima!
Io, però, alla fine di tutto, vorrei chiudere con questo, nel
senso che qua bisogna...non è che qua io voglio fare polemica con
il passato, è passato, quello che è successo è successo. Lei mi
dice che addirittura anche i Parlamentari adesso si stanno
interessando, ma adesso è capitale per gli agricoltori valdostani
avere un minimo di sicurezza per questi pagamenti. Allora io vi
chiedo: riusciamo ad organizzare come si deve AREA? Riusciamo ad
organizzarci, noi, come si deve? ...siccome adesso mi sembra che il
lavoro sia calato molto anche in Assessorato, dare una
collaborazione ad AREA, anche se non ne ha bisogno, anche se sembra
- come le ho detto - che faccia tutto il Direttore? Lì, in AREA,
nessuno sa niente, perché, per farle capire, chiude tutto a chiave
e nessuno sa niente...allora ci sono 25 dipendenti, come da
relazione, ma non so che mano possono dare al Direttore se non li
mette a conoscenza di niente! Allora riusciamo a fare tutto questo
per il bene dell'agricoltura in Valle d'Aosta? Solo questo io vi
chiedo! Chiudiamo con il passato, non facciamo polemiche, cerchiamo
di far dare i soldi che devono avere gli agricoltori.
Lei, però, alla fine non mi ha risposto: ma chi è, adesso, che
dà questi soldi agli agricoltori che ora sono rimasti senza? Chi è
che si prende la responsabilità? Perché, da quello che ho capito,
qua continuiamo a girare da una parte e dall'altra, ma nessuno mi
dice: "Dobbiamo fare adesso con AGEA un incontro, dobbiamo
vedere"...qua la responsabilità di chi è? Grazie.
