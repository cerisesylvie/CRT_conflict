Classificazione
BILANCIO E CONTABILITA' REGIONALE



Oggetto del Consiglio n. 2829 del 21 giugno 2017 - Resoconto
OGGETTO N. 2829/XIV - Disegno di legge: "Primo provvedimento
di variazione al bilancio di previsione finanziario della Regione
per il triennio 2017/19 e riconoscimento di debiti fuori bilancio
ai sensi dell'articolo 73, comma 1, lettere a) ed e) del decreto
legislativo 23 giugno 2011, N. 118 (Disposizioni in materia di
armonizzazione dei sistemi contabili e degli schemi di bilancio
delle Regioni, degli enti locali e dei loro organismi, a norma
degli articoli 1 e 2 della legge 5 maggio 2009, N. 42)".
Rosset (Presidente) -
Possiamo distribuire le risoluzioni.
Nel frattempo, passiamo al punto n. 33 all'ordine del giorno.
Ha chiesto la parola la consigliera Morelli. Ne ha facoltà.
Morelli (ALPE) -
Con il presente disegno di legge si
propone una variazione al bilancio di previsione finanziario della
Regione per il triennio 2017/19, al fine di far aderire gli
stanziamenti previsti alle esigenze evidenziatesi nel corso del
primo trimestre per importi in aumento di euro 267.392,50 di
competenza e di euro 75.392,50 di cassa, che trovano compensazione
con adeguate variazioni in diminuzione. La variazione di bilancio
si rende necessaria in particolare per l'acquisizione attraverso
una procedura a evidenza pubblica di un servizio di supporto
all'elaborazione del piano regionale dei trasporti, previsto dalla
legge regionale n. 29/97, documento considerato altamente complesso
e specialistico che richiede elevate e diversificate
professionalità esulanti dalle competenze della struttura
competente in materia di trasporti. La spesa prevista ammonta a 200
mila euro. L'articolato prevede, inoltre, il riconoscimento di
debiti fuori bilancio per un importo complessivo di 2.006.232,82
euro che, secondo le disposizioni in materia di armonizzazione dei
sistemi contabili e degli schemi di bilancio delle Regioni, devono
trovare apposita forma legislativa, ai sensi dell'articolo 73 comma
1 del decreto legislativo 23 giugno 2011 n. 118. Il decreto in
questione prevede, infatti, che il Consiglio regionale riconosca
con legge la legittimità dei debiti fuori bilancio derivanti, fra
gli altri, da sentenze esecutive e da acquisizione di beni e
servizi in assenza del preventivo impegno di spesa. Nella
fattispecie, le sentenze esecutive comprendono: la sentenza della
Corte d'Appello a favore della ditta Agnese Carlo spa, in esito a
una controversia relativa alla progettazione e all'esecuzione dei
lavori di ristrutturazione della Torre dei balivi, per un importo
di 529.676,47 euro; l'esecuzione del lodo arbitrale del 25
settembre 2014 con cui la Regione è stata condannata a
corrispondere ad AVDA spa il corrispettivo per la gestione
aeroportuale per il triennio 2010/12 e l'adeguamento per gli anni
2013 e 2014, nonché il compenso dell'interruzione di agibilità
dello scalo per novanta giorni nell'inverno 2010, per un importo
totale di 580.676,22 euro, a fronte della richiesta avanzata da
AVDA di 10 milioni di euro; oltre ad altre spese legali e a
maggiori oneri relativi a contenziosi diversi.
Per quanto concerne l'acquisto di beni e servizi, gli importi
maggiori si riferiscono a 366 mila euro di rimborso a INVA, per
oneri legati allo svolgimento delle funzioni di Centrale unica di
committenza, per il quale la struttura competente dell'Assessorato
alle opere edili ha effettuato nel 2016 la prenotazione senza
perfezionare poi l'impegno relativo, e a 309.213 euro per la
convenzione con la casa di riposo Père Laurent, per la quale la
struttura competente dell'Assessorato alla sanità, dopo aver
prenotato la somma nel 2016, ha poi ritenuto erroneamente di non
dover provvedere a perfezionare l'impegno definitivo.
Il disegno di legge si compone di quattro articoli. L'articolo 1
dispone la variazione alla parte spesa del bilancio di previsione
finanziario per il triennio 2017/19; l'articolo 2 aggiorna in
aumento le autorizzazioni di spesa recate da leggi regionali;
l'articolo 3 riconosce la legittimità dei debiti fuori bilancio
della Regione, derivanti da sentenze esecutive e da acquisizioni di
beni e servizi in assenza d'impegno di spesa, che devono essere
oggetto di approvazione da parte del Consiglio; l'articolo 4 reca
la dichiarazione d'urgenza.
A conclusione della relazione, mi sia permesso di esprimere un
auspicio relativamente al fatto che i debiti fuori bilancio,
ancorché contemplati dalla legge, non debbano essere una prassi a
cui fare ricorso frequentemente. Non mi riferisco evidentemente ai
debiti fuori bilancio relativi alle sentenze esecutive, perché
l'esito delle cause dei contenziosi evidentemente non è
prevedibile, ma per ciò che concerne l'acquisizione di beni e
servizi senza relativo impegno di spesa è auspicabile - une fois ne
soit pas coutume - perché sono spese prevedibili e alla
prenotazione di spesa deve fare seguito l'impegno che perfeziona il
tutto. Le dimenticanze evidentemente possono verificarsi, ma è
auspicabile evitarle.
Presidente -
Ha chiesto la parola il consigliere
Cognetta. Ne ha facoltà.
Cognetta (M5S) -
Volevamo ribadire il nostro voto
contrario a questo provvedimento. Non tanto sull'articolo 2, per il
quale invece voteremo a favore, che è quello relativo all'impegno
rispetto alla legge sui trasporti, che ci sembra un impegno invece
da sostenere.
Per quanto riguarda il resto, per quanto riguarda quindi tutta
la questione relativa ai debiti fuori bilancio, già in passato ci
siamo espressi in maniera negativa rispetto a questa situazione e
al protrarsi di errori che continuamente vengono fatti e poi devono
essere sanati da quest'aula. E vedendo che, nonostante i solleciti
fatti dagli uffici e dall'Assessore precedente rispetto agli
uffici, nonostante il cambio di gestione, nonostante tutto quello
che è successo, continuano a verificarsi ammanchi nelle procedure
di importi così importanti, perché parliamo non di quattro
spiccioli. Errori ci possono stare, quando si tratta di 10 mila, 15
mila, 7 mila: importi che possono sfuggire. Ma quando invece
parliamo di importi di 3/400 mila euro, mi sembra che qualcuno
forse non faccia completamente il proprio dovere. Di conseguenza,
credo che il nostro segnale, che dovremmo dare in quest'aula, è di
non avallare certi errori così importanti, soprattutto quando
succedono poi negli anni. E non è la prima volta che accade. Quindi
al di là della procedura, che capisco sia una procedura tecnica,
che sia una procedura che va gestita in questo modo, noi abbiamo la
libertà e l'onestà intellettuale di non votare questo provvedimento
a parte tutto ciò che è stato detto.
Per quanto riguarda l'emendamento, ne faremo una discussione
successiva, quando verrà presentato e arriveremo al punto.
Presidente -
Ha chiesto la parola il consigliere Fabbri.
Ne ha facoltà.
Fabbri (UVP) -
Il gruppo UVP voterà favorevolmente a
questo decreto legge, che è stato così ben illustrato dalla collega
Morelli, la quale ha evidenziato come, in base alle nuove
disposizioni della legge n. 818, sia un atto dovuto votare in
Consiglio questi provvedimenti, soprattutto i debiti fuori
bilancio. Sono - l'abbiamo detto più di una volta - dei passaggi,
dei bocconi un po' amari da trangugiare, proprio perché sono il
segnale, laddove non ci sono delle variazioni minime, che alcune
volte le gestioni di impegni di spesa dovrebbero essere fatte un
po' più correttamente. Ricordiamo che la stessa struttura interna
contabile della Regione ha emanato più di una volta dei
provvedimenti, richiamando questo aspetto e invitando gli uffici a
non ricadere più in queste situazioni, almeno là dove è possibile,
sono aspetti spiacevoli. Si capiscono determinate esigenze di
urgenza, non si capiscono invece le esigenze dovute a una
programmazione e agli impegni di spesa non così puntualmente
esaminati. Ci sono sentenze esecutive che riguardano la maggior
parte di questi tipi di debiti fuori bilancio che analizziamo oggi
e di fronte a queste sentenze non ci si può certo tirare indietro.
Per cui questa è una cosa che va in qualche modo sanata. Torno a
ripetere, il nostro movimento voterà a favore di questo decreto
legge, invitando poi le strutture a fare in modo che non si
ripetano frequentemente.
Presidente -
Ha chiesto la parola il consigliere Cretier.
Ne ha facoltà.
Cretier (PD-SIN.VDA) -
. Volevo solo evidenziare il voto
disgiunto (astensione), ma in accordo con il gruppo, essendo questi
provvedimenti precedenti all'entrata in Consiglio.
Presidente -
Ha chiesto la parola il consigliere Perron.
Ne ha facoltà.
Perron (UV) -
Il va de soi qu'on ne peut que partager le
souhait que le rapporteur faisait, dans le sens que ce qu'on va
voter et approuver ne doit pas devenir coutume. C'est ce qu'on
avait en quelque sorte déjà mis en évidence dans les passages
précédents quand, pour la première fois, suite à des modifications
sur les procédures de loi qui allaient régler la gestion des
comptes de la Région, on devait présenter à la salle du Conseil
régional la nécessité de régler ces dettes hors budget.
Condividiamo che sia necessario uno sforzo supplementare,
l'avevamo in qualche modo già fatto nostro. Nell'ambito di una
macchina così grande e così complessa, a volte qualcosa scappa,
quindi ci sono delle cose, anche per temporalità, che sopravvengono
dopo, che francamente è difficile programmare una copertura
preventiva della spesa e pertanto ci troviamo oggi nella condizione
obbligatoria di dover procedere in tal senso. Noi voteremo a favore
di questo provvedimento.
Ricordo, ma lo dico in punta di piedi, la lapidazione - in
quella fase di gestione della II Commissione che gestiva l'aula più
del Consiglio - la lapidazione alla quale fummo e fui sottoposto
per aver presentato una prima proposta di sanatoria e di chiusura
dei debiti fuori bilancio.
Ricordo anche un intervento molto duro del mio successore, che
su questa materia all'epoca ci tirò ampiamente le orecchie sulla
non capacità di far funzionare la macchina regionale. Oggi ci
troviamo mesi dopo nella stessa condizione. Ma lo dico con nessuna
polemica, è fisiologico, è con la constatazione dei meccanismi di
una macchina così complessa che le rivolgiamo l'invito di
intensificare gli sforzi per farla funzionare e programmarla al
meglio, anche nella gestione della spesa. Il nostro sarà un voto
favorevole alla proposta di legge.
Presidente -
Ha chiesto la parola il consigliere
Gerandin. Ne ha facoltà.
Gerandin (GM) -
. Solo per allinearmi a quanto detto dal
collega Perron, nel senso che io forse sono stato tra quelli che
non hanno fatto sconti in II Commissione. Ma per il mio modo di
pensare, per il mio modo pregresso che ho avuto verso la pubblica
amministrazione, e non faccio sconti neanche in questo momento,
perché io ritengo che il riconoscimento dei debiti fuori bilancio
sia comunque un passaggio che non è sintomo di trasparenza, non è
sintomo di buona amministrazione.
Ricordo, perché mi piace ricordare che è ormai la quarta volta -
se non la quarta, la terza volta - che riconosciamo debiti fuori
bilancio, e se nella prima occasione c'era ancora magari qualche
scusante, in questo momento scusanti non ce ne sono più. Nel senso
che il principio con cui si gestisce nella pubblica
amministrazione, vale a dire la prenotazione dell'impegno di spesa,
è una cosa che dovrebbe essere retaggio, soprattutto dovrebbe
essere un valore aggiunto nella gestione della pubblica
amministrazione. Ricordo anche che c'erano stati una serie di
richiami da parte dei responsabili del Dipartimento, il
coordinatore Bieler che ha scritto anche lettere ai vari
responsabili economici, dicendo: "mi raccomando, fate i controlli,
questa deve essere l'ultima volta". Purtroppo di "questa ultima
volta" non abbiamo ancora visto la fine. Per cui nella pubblica
amministrazione il riconoscimento dei debiti fuori bilancio è una
pagina che non dovrebbe mai esistere, perché significa che comunque
qualcuno non ha fatto il proprio dovere, o comunque l'ha fatto con
scarsa attenzione.
Presidente -
Non ci sono altri interventi, dichiaro
chiusa la discussione generale.
Ha chiesto la parola l'assessore Chatrian. Ne ha facoltà.
Chatrian (ALPE) -
Vorrei ringraziare la II Commissione
per l'operato su questo disegno di legge e la relatrice Morelli, e
tutti i colleghi che hanno voluto approfondire questa prima
variazione di bilancio.
Tre le considerazioni che vorrei fare. La prima riguarda un po'
il cuore di questa variazione di bilancio, perché permetterà al
collega Restano di dare corso al programma regionale dei trasporti,
che deve essere concepito come uno strumento che affronti il tema
della mobilità in maniera trasversale, complessiva e strategica,
analizzando tutte le esigenze e coordinando i diversi attori che
concorrono a costituire l'offerta di mobilità. Si tratta quindi di
un documento altamente complesso e specialistico. È quindi
intenzione della Regione acquisire, attraverso una procedura ad
evidenza pubblica, il servizio di supporto necessario
all'elaborazione della bozza del programma regionale ai trasporti e
per finanziare tale attività, quantificabile in circa 200 mila euro
lordi, è necessario provvedere ad una variazione di bilancio.
Questo è il primo elemento, l'elemento più robusto all'interno di
questa prima variazione di bilancio.
Il secondo, lo suddividerei in due
tranche
i debiti fuori
bilancio di cui al primo allegato conseguenti all'esecuzione di
sentenze, e gli altri debiti fuori bilancio, quelli che un tempo
venivano approvati o in Giunta o tramite provvedimenti
dirigenziali. Apro una parentesi: il Dipartimento del bilancio, a
più riprese ha emanato delle circolari, chiare e dettagliate, a
tutte le strutture regionali, in cui veniva evidenziata la
necessità di rispettare le regole sugli impegni di spesa, in
particolare riguardo alla verifica che gli importi siano adeguati a
fare fronte alle intere obbligazioni e per la loro intera
durata.
All'interno dell'allegato D ci sono due o tre interventi
pesanti, dal punto di vista economico, dove c'è stata la
prenotazione della spesa e poi non c'è stato l'impegno.
Praticamente c'è stata la delibera di Giunta e poi non è stato
adottato il provvedimento dirigenziale di impegno. Queste cose non
devono più succedere. La questione, lo dico anche per chi ci
ascolta, è tutta tecnica per quanto riguarda l'allegato D. Come
Assessorato, - ricordo che oggi stiamo parlando praticamente di
debiti fuori bilancio del 2016 - cercheremo di sensibilizzare tutte
le strutture regionali a porre maggiore attenzione: alla
prenotazione della spesa deve seguire l'impegno tramite
provvedimento dirigenziale.
Per quanto riguarda le sentenze esecutive di cui all'allegato C,
pur accettando le sollecitazioni del collega Gerandin a portare a
zero i debiti fuori bilancio - credo sarà difficile arrivare a
questo risultato su questo tipo di debiti, perché nel momento in
cui si arriva a sentenza si è già in altra annualità di bilancio: a
quel punto è d'obbligo arrivare in Consiglio e quindi approvare il
debito. Comunque nelle prossime settimane, come Assessorato, faremo
un'ulteriore circolare dove andremo a declinare i dettagli che
erano già stati ben esplicitati e dettagliati nelle due circolari
inviate ad aprile 2016 e il 23 agosto 2016.
Presidente -
Ci sono richieste di intervento? Se non ci
sono interventi, procediamo con l'articolato. Articolo 1. Dichiaro
aperta la votazione.
Presenti: 34
Votanti           
: 33
Favorevoli: 31
Contrari: 2
Astenuti: 1 (Cretier)
Il Consiglio approva.
Articolo 2. Dichiaro aperta la votazione.
Presenti: 34
Votanti           
: 33
Favorevoli: 33
Astenuti: 1 (Cretier)
Il Consiglio approva.
Articolo 3. Abbiamo l'emendamento 1 del Presidente della
Regione. Ha chiesto la parola l'assessore Chatrian. Ne ha
facoltà.
Chatrian (ALPE) -
Solo per illustrare brevemente
l'emendamento. A seguito di ulteriori sentenze, l'emendamento va a
cambiare l'articolo e inserire ulteriori poste in bilancio a
seguito di sentenze. Quindi viene modificato il totale
dell'allegato C che ammonta ora a 1,298 milioni di euro.
Presidente -
Non ci sono interventi, possiamo mettere in
votazione l'articolo 3 con l'emendamento? Dichiaro aperta la
votazione.
Presenti: 34
Votanti           
: 33
Favorevoli: 31
Contrari: 2
Astenuti: 1 (Cretier)
Il Consiglio approva.
Articolo 3 bis con l'emendamento del Movimento 5 Stelle. Ha
chiesto la parola il consigliere Cognetta per illustrare
l'emendamento. Ne ha facoltà.
Cognetta (M5S) -
. L'emendamento è tecnicamente molto
semplice e chiede una cosa, anch'essa mi sembra molto semplice.
Chiede di abrogare il comma 1 dell'articolo 27 della legge
regionale n. 21/2016 che recita: "La Regione è autorizzata ad
adottare ogni atto necessario per la quotazione in mercati
regolamentati della società controllata Compagnia Valdostana delle
Acque (CVA) S.p.A.". In sostanza, con questo emendamento si chiede
di interrompere - momentaneamente credo io, perché potete sempre
ripresentare un emendamento che invece continua la quotazione in
un'altra legge e in una futura legge di bilancio - la quotazione in
Borsa. Ricordo a quest'aula che sulla quotazione in Borsa non è
stato fatto nessun tipo di ragionamento, è passata in Commissione
in maniera estremamente veloce e rapida, senza nessun
approfondimento, a parte una breve audizione dei vertici di
Finaosta, dove ci dissero che la quotazione era una serie di
passaggi, che sicuramente avrebbe portato dei benefici e che c'era
un vincolo, che era quello della famosa legge Madia. Vincolo che
oggi sappiamo non esserci più e a questo punto dovremmo fare una
scelta di campo.
Teniamo presenti due cose molto importanti. La prima è che noi
stiamo prendendo, come Consiglio, una decisione che riguarda il
futuro dei Valdostani nei prossimi venti, trenta o quarant'anni e
penso che dovremmo riflettere tutti a fondo prima di prendere una
decisione del genere. La seconda, invece, è di carattere più
commerciale e tecnico. Le società petrolifere mondiali in Italia
stanno di fatto dismettendo la loro rete di distribuzione al
dettaglio, in sostanza si stanno alienando le pompe di benzina; è
notizia di questi giorni, ma lo vedete anche sul nostro territorio,
stanno cambiando marchio, perché stanno passando dalle società più
grandi a quelle più piccole, perché stanno dismettendo un
business
che conoscevano e stanno andando verso un business
che invece noi abbiamo in mano in questo momento, quello
dell'energia pulita. Non so se lo sapete, ma il gruppo Total Erg,
che è il gruppo francese più grande per l'energia, ormai ha come
core business,
le energie rinnovabili. Mentre vediamo questa
operazione a livello mondiale, noi immaginiamo di dismettere una
quota della nostra società di energia pulita in cambio di che cosa?
Di un po' di soldi forse, che non sapremo come investiremo. Io
penso che si potrebbero fare tanti altri ragionamenti. Potremmo
cercare delle
joint-venture
con aziende più grandi; potremmo
cercare di passare alla vendita dell'energia anche attraverso altri
canali; potremmo sfruttare quel minimo inizio, quel timido inizio
di colonnine che abbiamo fatto sul territorio e potremmo farlo
diventare un
business
per la nostra CVA. Invece, senza
toccare nulla di tutto questo, senza coinvolgere neanche gli
operatori, gli investitori privati, piccoli, che magari vorrebbero
investire nella nostra società, decidiamo di dare tutto in mano a
Finaosta e lei poi deciderà che cosa fare per il bene di tutti.
Forse.
Vi chiedo con questo emendamento di riflettere, di prenderci una
pausa di riflessione, se la vogliamo chiamare così, e ripeto, il
Governo potrà in qualunque momento approvare una sua legge e
mettere nuovamente in moto questa procedura. Non ci costa nulla da
un punto di vista economico, ma permette a tutti di avere maggiori
informazioni e prendere delle scelte più consapevoli.
In questo momento io sono formalmente contrario alla quotazione
in Borsa di CVA. Non ne capisco i contorni, non ne vedo i vantaggi.
Magari poi, approfondendo, potrei anche cambiare idea. Potrei
rendermi conto di essermi sbagliato, che invece le cose potrebbero
anche essere positive per la Valle. Ma finché non analizzo e non ho
modo di analizzare, di capire e di comprendere fino in fondo quali
sarebbero nel dettaglio i vantaggi - economici, occupazionali, di
sviluppo della società, di sviluppo della Valle d'Aosta? - non
credo che sia opportuno procedere in questa direzione. Quindi in
questa legge, che è una legge di variazione di bilancio, è stato
presentato dal nostro gruppo un emendamento che interrompe la
quotazione in Borsa.
Presidente -
Ha chiesto la parola il consigliere Ferrero.
Ne ha facoltà.
Ferrero (M5S) -
Ad integrazione di quanto detto dal
collega, io mi permetto di fare un ragionamento, che va forse più
in direzione politica. Vi professate tutti autonomisti, l'acqua è
un bene comune. Io leggo dal sito del Consiglio, se non è cambiato
qualcosa ultimamente, all'articolo 3 c'è anche una potestà di
emanare da parte della Regione norme per quanto riguarda lo
sfruttamento ad uso idroelettrico delle acque. Sinceramente sono
quasi imbarazzato, è il Movimento 5 Stelle che deve difendere lo
Statuto speciale, che deve difendere l'autonomia? Qualcosa che è
inserito nello Statuto speciale, che è la nostra piccola carta
costituzionale, viene disatteso nel momento in cui si è creata una
società partecipata, e qui bisogna dare atto che l'ha creata con
lungimiranza, perché qualcuno ha capito che c'era veramente un
settore, che è quello dell'oro blu, noi l'abbiamo chiamato "oro
blu" (l'acqua), che era il settore del futuro. E adesso questa
società, che con tutte le sue pecche, con il fatto che è diventata
un contenitore di clientelismo e di procedure poco chiare, con
tutte le sue pecche rappresenta però un valore aggiunto, una
risorsa per la nostra Regione, viene svenduta o viene venduta? Non
è una parziale svendita anche di quello che era il dettato dello
Statuto speciale questo? Ci danno delle competenze, ci danno la
possibilità di fare qualcosa in un determinato ambito e qui noi lo
cediamo? Ma perché? Il concetto di "acqua pubblica" in una regione
come la nostra, in una regione che si dice a Statuto speciale, una
Regione speciale deve avere un peso che è decisamente superiore a
quello che c'è nelle altre Regioni. Abbiamo fatto qualcosa di
buono, abbiamo fatto qualcosa che funziona e ce ne disfiamo? Ma
abbiamo altre partecipate, di cui ci dobbiamo disfare, in cui
abbiamo dimostrato come politica e come Amministrazione di non
essere in grado di fare la gestione. Una si chiama Casino de la
Vallée. Ma chi butta alle ortiche i gioielli e tiene la
paccottiglia? Ma perché dobbiamo fare questa azione? Sinceramente
mi viene un sospetto, ma spero che il mio sospetto poi sia
disatteso dalle vostre dichiarazioni o da qualche dichiarazione che
vada nel senso di "pensiamoci un attimo, che cosa stiamo facendo,
stiamo facendo qualcosa di valido?".
La seconda considerazione è questa. I soldi, il denaro che
verrebbe dalla vendita - perché è importante anche questo - dove lo
mettiamo? Lo mettiamo genericamente nelle tasche di una qualsiasi
Giunta regionale - non dico quella che c'è adesso - che se lo
spende per i cavoli suoi a fare le campagne elettorali o
"preelettorali"? O gli diamo già una destinazione e diciamo di
voler vendere CVA, per elettrificare la ferrovia? Vogliamo vendere
CVA, perché vogliamo restituire alla sanità valdostana quei 20
milioni di euro che erano stati tolti? Vediamo adesso, ancora di
recente, con l'esternalizzazione di alcuni servizi, la nostra
sanità è in grave difficoltà! Vogliamo metterli effettivamente
nelle tasche dei cittadini, o vogliamo fare un'operazione
elettorale? Anche questo è un altro interrogativo che si pone. Però
a voi che vi professate autonomisti, che avete il nome in francese
anche del partito, dico forse non basta avere il nome in francese
della forza politica. Forse quando si tratta di fare le scelte,
bisogna dimostrare di essere veramente Valdôtains. Teniamo questa
risorsa, teniamo questa "operazione CVA", che è stata un'operazione
comunque vantaggiosa e rispettosa dello Statuto. Non svendiamo
questo gioiello di famiglia, ma non vendiamolo neanche, proprio
perché sulle acque abbiamo fatto già abbastanza danni con le
concessioni trentennali.
Presidente -
Ricordo che siamo in discussione
sull'emendamento del Movimento 5 Stelle. Ha chiesto la parola il
consigliere Gerandin. Ne ha facoltà.
Gerandin (GM) -
Intervengo con assoluto interesse su
questo emendamento, in quanto io penso che concerna preoccupazioni
comuni a chi ha interesse al futuro della Valle d'Aosta. Ad
integrazione di quanto è stato detto, affermo che, in un'operazione
come questa, la grande novità è che non c'è più l'obbligo per legge
di procedere, per cui a questo punto è una scelta esclusivamente
politico-amministrativa, ma deve essere una scelta fatta
nell'interesse dei Valdostani.
Per cui intervengo io che non ho votato questo articolo, di cui
si chiede la cancellazione del comma 1. Intervengo io che ho
sollevato, assieme ad altri colleghi, dubbi e perplessità su questo
processo, che sino ad oggi ha riguardato il processo di quotazione
di CVA. Intervengo io che, assieme ad altri colleghi, ho condiviso
una risoluzione che sarà discussa al posto della mozione, in cui
tante di quelle cose dette dai colleghi Cognetta e Ferrero devono
trovare una giusta risposta.
Deve esserci questo momento di riflessione, una pausa. Deve
essere una pausa di riflessione che, a nostro parere, deve
riguardare un bene pubblico che qualcuno ha sottolineato così
importante, e noi crediamo che i significati simbolici della
"questione acque" nel contesto valdostano - come qualcuno ha
ricordato - e che si ha nel libero pensiero dei Valdostani, vadano
ben al di là del valore meramente economico.
Siamo anche convinti che dovremo esaminare a fondo per
verificare se ci siano vantaggi per questa operazione, se tale
quotazione è nell'interesse per il presente e per il futuro dei
Valdostani. Però noi abbiamo presentato questa risoluzione, in cui
si chiede questa pausa di riflessione, di non procedere verso
questo processo di quotazione. C'è un però, nel senso che siamo
alla vigilia di acquisire il piano strategico e il piano
industriale e sarebbe veramente incomprensibile non avere tutti gli
elementi per valutare questo tipo di operazione, soprattutto perché
mi pare che CVA abbia già speso oltre 1,2 milioni per questo
processo di quotazione, per cui avere le carte per decidere a me
pare una cosa opportuna in questo momento. Proprio perché se
dovessero esserci delle perplessità... poi è chiaro che se non
dovesse essere una quotazione nell'interesse dei Valdostani, ma
nell'interesse della politica o per cercare delle risorse per fare
la campagna elettorale, avremmo anche noi gli stessi dubbi. Però
abbiamo l'obbligo di approfondire questo.
A noi interessa capire qual è la percentuale di quotazione, qual
è la possibilità di crescita di CVA dopo la sua quotazione in
Borsa. Capire se queste risorse - che deriveranno da questa
eventuale quotazione in Borsa - saranno utilizzate in conto
investimenti per un piano di effettivo rilancio e crescita della
Regione.
Pertanto noi abbiamo presentato e sosterremo una risoluzione che
dia indicazioni affinché non ci siano ulteriori incarichi di
consulenza,
provider
,
advisor
,
coordinator
,
società ed altri atti che portino al processo di quotazione in
questo momento, ma chiederemo che dopo l'acquisizione del piano
strategico e del piano industriale sia data ampia informazione e
illustrazione ai Valdostani, perché noi pensiamo che il valore di
questa società sia un valore che è implicito e appartiene ai
Valdostani, e che la politica è solo l'elemento per valorizzare o
meno, ma il discorso "acqua" appartiene ai Valdostani e noi su
questo ci siamo, affinché la politica possa decidere. E soprattutto
dopo che ci sia un'informazione e un'illustrazione oggettiva ai
Valdostani, effettuata anche da soggetti terzi. A noi non basta che
ci siano eventualmente solo i diretti interessati alla quotazione,
in questo caso Finaosta, CVA ed eventualmente la politica. Noi
chiediamo che ci siano soggetti terzi che ci dicano se questo piano
industriale e questo piano strategico siano nell'interesse del
futuro della Valle d'Aosta. Pertanto noi sosteniamo questa
risoluzione, ci asterremo.
Presidente -
Ha chiesto la parola il consigliere Contoz.
Ne ha facoltà.
Contoz (UV) -
Intervengo solamente perché la penso come
il collega Gerandin. In un momento, secondo me, molto particolare,
io prima di prendere - parlo a titolo personale -delle decisioni,
vorrei chiarire diverse cose. Quindi anch'io mi asterrò.
Presidente -
Ha chiesto la parola il consigliere Nogara.
Ne ha facoltà.
Nogara (UVP) -
La cosa che mi dà maggiormente fastidio
per quello che abbiamo sentito finora, è il fatto che sembra che in
quest'aula si giochi sempre e comunque contro gli interessi della
Valle. Per quanto riguarda l'UVP sulle acque abbiamo sempre fatto
di tutto e di più per tutelarle, valorizzarle e per mantenerle in
Valle d'Aosta. Le affermazioni del consigliere Ferrero mi sanno
tanto di affermazioni populistiche, perché sono sempre le solite
cose: voi userete i soldi per la CVA, per pagarvi la campagna
elettorale. Io penso che ognuno debba guardare a casa sua per le
cose che fa ed essere poi al limite condannati se si fa un qualcosa
che non deve essere fatto. Noi siamo sulla linea - penso - di tutti
i consiglieri presenti in quest'aula. Qui non si parla di vendere
delle acque, non si parla di vendere un bel niente, qui si parla di
sapere se la Valle d'Aosta da questa operazione può trarre dei
benefici e capire se una quotazione in Borsa, che non venga fatta,
possa creare dei danni. Io non sono uno specialista, come penso che
non lo sia lei, come non lo siate voi; io penso che siamo tutti qui
ad attendere la documentazione che ci dovrà senz'altro, e nel più
breve tempo possibile, fornire la CVA. Questa è la volontà di
tutti. Io mi aspetto in Commissione, mi aspetto in quest'aula un
confronto tra tutti noi, senza che nessuno poi alla fine - o con
dei voti di astensione o con dei voti contrari - si tiri fuori
dalla discussione e se ne vada; che ci si metta qua e si discuta su
queste cose. Questo è quello che dobbiamo fare noi qui in Valle.
Questo è il primo passaggio.
Il secondo passaggio importantissimo è informare i Valdostani di
quello che si sta facendo, perché noi dobbiamo scremare da un
discorso probabilmente tecnico e non di così facile comprensione,
per poter trasmettere poi a chi sta fuori, a chi è sul territorio,
a chi ha combattuto anche per le acque. Ha detto giustamente lei,
Ferrero: i Valdostani hanno sempre combattuto per la proprietà
delle acque. Le abbiamo pagate quante volte? E nessuno vuole
svendere le acque per fare non si sa cosa. Poi ha perfettamente
ragione: il secondo passaggio è capire che - se c'è un beneficio
finanziario - cosa ne fa la Valle d'Aosta di questi soldi. Ha
ragione. Si può parlare, ce lo dite sì, si può parlare
effettivamente di ferrovia, si può parlare di tutte le cose che
sono importantissime per la Valle d'Aosta.
Parlare, sì, però anche lei parla, parla, parla, ma bisogna
essere retti sempre in tutti i comportamenti e in tutte le cose.
Perciò non mi fa nessuna paura parlare di queste cose, anzi, che
dobbiamo, una volta acquisiti tutti i documenti, non solo tenerceli
qua tra di noi, ma riportarli anche all'esterno. Ed è la volontà di
questa maggioranza di farlo. Penso che sia la volontà di tutti qua
dentro quest'aula, e non tolgo nessuno.
Presidente -
Ha chiesto la parola il consigliere
Cognetta. Ne ha facoltà.
Cognetta (M5S) -
Forse non è stato compreso fino in fondo
lo spirito della presentazione di questo emendamento. Sembra
strano, ma qui si prendono le decisioni prima di fare gli
approfondimenti. Questa legge, quella a cui fa riferimento
l'emendamento, è stata approvata a dicembre 2016 e adesso invece
chiediamo gli approfondimenti. E c'è qualcosa che non va, perché
all'epoca c'era la "scusa" della "Madia", che bisogna assolutamente
fare tutto di fretta, di corsa. Non dimentichiamoci, però, che CVA
è da un po' di anni che si stava preparando per quotarsi. E qui ce
lo possiamo dire: in CVA hanno fatto una serie di operazioni per
arrivare poi pronti per la quotazione. Ci sono i verbali delle
Commissioni su domande specifiche fatte da me all'allora
amministratore Trisoldi, cui chiedevamo quando ci sarebbe stata la
quotazione della CVA, e che rispose: "Appena ce lo dirà il
Governo". Ma stavano già lavorando per quel fine. Le acquisizioni
dei parchi eolici fatte in giro servivano per differenziare il
prodotto di vendita della CVA, lo hanno ammesso loro stessi. Se non
vogliamo entrare nel campo della semplice speculazione politica,
potrei parlarne tranquillamente per i prossimi giorni come fanno
invece i miei colleghi, qui in quest'aula in continuazione, pur
essendo in maggioranza, ora ci sarebbe da fare un discorso di
estrema logica. Se io sono contrario, allora
tout court
dico
che non va bene; tout court dico: "chissà cosa ci farete con quei
soldi". Se, invece, avanzo delle proposte e chiedo: "questi soldi
che fine faranno, come verranno impegnati, come verranno spesi?",
questo non è populismo. Forse è più populista chi, anziché votare
questo emendamento, si astiene dicendo che è meglio invece valutare
in maniera più approfondita la decisione, ma intanto la decisione è
presa e va avanti. Perché vorrei ricordare a tutti che c'è una
legge che prevede la quotazione e che, se non viene interrotta da
un altro strumento amministrativo di pari grado, la quotazione va
avanti, se ne frega di quello che noi dal punto di vista politico
scriviamo e facciamo. Quindi si può tranquillamente votare questo
emendamento.
Sto dicendo quello che voglio dire. Il collega Nogara mi
domanda: "cosa sto dicendo!". Esattamente ciò che dice il collega
Nogara. Lei ha la sua posizione, io ho la mia, collega. Scusi se mi
permetto.
Dicevo, quindi votare una mozione più avanti, che ci farà fare
degli approfondimenti, ma senza interrompere l'
iter
legislativo, non serve assolutamente a nulla, se non a qualcuno,
per marcare il territorio pur essendo in maggioranza. E questo non
ha un grande senso, né politico né logico, secondo noi. Si vota
semplicemente un emendamento, che blocca la quotazione, e si fanno
tutti gli approfondimenti che si vuole in Commissione. Non si gioca
su questo tavolo e sull'altro tavolo. O si sta di qua o si sta di
là. Mi sembra abbastanza facile da comprendere. Se non vogliamo
dare delle colpe alla Giunta rispetto a ciò che farà dei soldi, io
potrei anche avanzare altre ipotesi. Noi ci votiamo una cosa oggi e
qualcuno, un grande investitore che sa già cosa succederà fra due o
tre anni rispetto al mercato dell'energia delle fonti rinnovabili,
farà dei grossi guadagni alle nostre spalle. Questo è altamente
probabile. Non sto parlando di inciuci politici, qui, locali.
Possiamo andare molto più in là. Potremmo ragionare sul fatto che,
se CVA viene quotata, magari c'è qualcuno in Finaosta che avrà dei
grossi guadagni da un punto di vista degli stipendi. Potrebbe
essere una possibilità anche questa. E noi siamo qui che invece
ragioniamo su altre cose. È un'ipotesi, ripeto, ma perché non ve le
fate tutte quante queste ipotesi, prima di arrivare a prendere
decisioni così importanti?
Presidente -
Ha chiesto la parola il consigliere Fabbri.
Ne ha facoltà.
Fabbri (UVP) -
Io vorrei che fosse ben chiara una cosa,
perché le cose vanno dette fino in fondo e bisogna dire esattamente
come stanno le cose. Non è vero che il processo di vendita in parte
della CVA è conseguente a quell'articolo di legge che abbiamo
approvato con l'ultima Finanziaria. Non è vero, perché verrà
proposto un piano di sviluppo dell'azienda dopo aver discusso quel
piano a livello consiliare, a livello della Commissione, del
Consiglio e - come diceva giustamente il collega Gerandin - dopo
aver informato i Valdostani verrà presa l'ultima decisione
Quindi il processo di privatizzazione non va avanti, se non dopo
una decisione politica che verrà presa da noi. Questa è una cosa
che bisogna mettere bene in chiaro. Dopo aver considerato tutti gli
aspetti positivi e quelli negativi, se sarà un piano di sviluppo
effettivo per la nostra Regione, oppure se non lo sarà, a quel
punto verrà decisa l'azione di privatizzazione, di vendita di parte
della CVA. Non prima. Questo a onor del vero.
Presidente -
Ha chiesto la parola il consigliere Ferrero.
Ne ha facoltà.
Ferrero (M5S) -
. Io rispetto completamente le idee degli
altri colleghi, quindi non voglio fare nessun tipo di polemica. La
nostra idea è che, se si parte con questo genere di operazioni,
tanto vale che facciamo una cosa direttamente: monetizziamo lo
Statuto speciale. Diciamo: "la competenza che ci hanno dato su
questo settore, vale 200 mila euro e noi la vendiamo". "La
competenza che ci hanno dato su un altro settore, 100 mila euro, e
la vendiamo". Ma vi pare una cosa logica? Vi siete strappati i
capelli per anni a chiedere competenze allo Stato centrale, alla
solita "Roma ladrona" e adesso quando le competenze arrivano, ce se
ne disfa per ottenere dei soldi, moneta?
Questo l'avevamo già notato in passato, ma su una questione come
l'acqua pubblica -per la quale il Movimento 5 Stelle ha una
sensibilità particolare - sinceramente è inaccettabile. È questo
che noi non accettiamo. Non si tratta di posizioni preconcette,
l'acqua è pubblica, lo Statuto prevede una gestione, ci dà anche
delle norme in più rispetto alle altre Regioni, e noi cosa
facciamo? L'acqua la facciamo scorrere verso rivoli che non si sa
dove andranno a finire, in un momento dove - ha ricordato bene il
collega - effettivamente le fonti rinnovabili sono il futuro. Nel
momento in cui le compagnie petrolifere abbandonano il settore e
cercano degli sbocchi altrove, noi vendiamo. A che pro? Quindi si
tratta di una questione, per quanto ci riguarda, effettivamente
politica e anche di tutela del nostro Statuto speciale e di una
certa condotta che, a livello di coerenza, dovrebbe essere tenuta
da chi si professa autonomista.
Presidente -
Ha chiesto la parola il Presidente della
Regione. Ne ha facoltà.
Marquis (SA) -
Essere Valdôtain credo che significhi
innanzitutto difendere lo Statuto, difendere i Valdostani e
assicurare le condizioni di sviluppo della Valle d'Aosta. Questo è
un tema di straordinaria importanza, che non può essere trattato in
modo superficiale. Qui si fa confusione tra proprietà delle acque,
diritto allo sfruttamento, vendita delle acque. Credo che occorra
fare un minimo di chiarezza. Lo Stato ha riconosciuto alla Valle
d'Aosta la titolarità delle concessioni delle grandi derivazioni,
in virtù dello Statuto, con un atto che prevede questa
disponibilità sino al 2049. La Regione ha dato poi e riconosciuto
in subconcessione a CVA le derivazioni di tutte le centrali, che
scadono il 31 marzo 2029. Il decreto Bersani del 1999 stabilisce
che le subconcessioni a scadenza devono essere riassegnate mediante
gare pubbliche, a cui potranno partecipare anche aziende di
carattere extra-nazionale. Quindi occorre innanzitutto distinguere
cosa significa la proprietà delle acque e poter gestire l'utilizzo
e lo sfruttamento delle derivazioni, perché non possiamo utilizzare
dei termini impropri che ci portano fuori pista, creano delle
difficoltà di interpretazione e non ci mettono nelle condizioni di
poter fare delle scelte consapevoli.
Detto questo, il problema credo che vada inserito in un quadro
di ordine più generale. Nel mese di novembre è stata intrapresa una
procedura, a seguito dell'approvazione della Finanziaria, che ha
disposto d'intraprendere questo percorso di quotazione in Borsa.
Percorso di quotazione che corrisponde a tutta una serie di atti,
che avrebbe dovuto portare al loro completamento per il 23 del mese
di settembre, data in cui era prevista la presentazione di
partecipazione al mercato azionario.
Ora, è vero che è venuto meno l'obbligo dovuto all'approvazione
del correttivo del decreto Madia, ma è anche vero che noi siamo
lungo la strada di un percorso, nella quale dobbiamo esercitare
delle scelte consapevoli. Tra poco verrà messo a disposizione il
piano strategico industriale della società, che è quel documento
che dovrà mettere il Consiglio regionale (l'azionista) e i
potenziali investitori nelle condizioni di poter valutare
un'operazione, che deve avere nei suoi contenuti quelle che sono le
linee guida dello sviluppo di questa società in un arco temporale
pluriennale. All'interno di questo piano strategico di sviluppo
dovranno essere individuate le aspettative della società in termini
di sua valorizzazione, di ritorni all'azionista e quindi di
prospettive di crescita. Dovranno essere altresì raffrontate le
prospettive tra un percorso di quotazione e le prospettive che
invece avrebbe la società perseguendo l'attuale modalità di
gestione. Quindi il Consiglio è chiamato, nell'ambito della
procedura, a effettuare delle scelte e sicuramente da qui a breve
dovrà essere chiamato a fare queste valutazioni, perché
diversamente la quotazione non si può fare, se non c'è
l'approvazione del Consiglio. Non è una delega che è stata data in
bianco alla società CVA. È l'azionista che si deve esprimere su
questo argomento e deve o promuovere o bocciare questo tipo
d'iniziativa. Quindi credo che l'azionista, dal momento che deve
difendere i Valdostani, deve esercitare delle scelte consapevoli.
Oggi non ci sono le condizioni per effettuare delle scelte in
questo momento, votando questo emendamento. Quindi ritengo che sia
altamente irresponsabile nei confronti dei Valdostani, allo stato
attuale, votare un emendamento così come è stato presentato.
A mio avviso, è corretto che il Consiglio regionale faccia tutti
gli approfondimenti su questa materia. Così come è corretto che si
coinvolga, anche attraverso un percorso di partecipazione, la
popolazione, perché anche la popolazione, i cittadini valdostani
devono capire quali sono le opportunità di questa società. Oggi
viviamo un momento in cui le società non riescono a mantenere lo
status quo
nell'ambito economico: o crescono o regrediscono.
Quindi dobbiamo guardare con attenzione a questa nostra azienda,
che è la più grande azienda valdostana la quale, grazie a
un'operazione di lungimiranza che è stata portata avanti nel 2000,
quando sono state acquistate ventisei centrali dall'ENEL, ha
intrapreso un percorso che ha dato delle grandi soddisfazioni alla
Valle d'Aosta, sia sotto il profilo di dividendi che poi sono
arrivati all'azionista, sia sotto il profilo delle imposte che sono
arrivate come gettito fiscale alla Valle d'Aosta, alla Regione, e
sia anche come opportunità di lavoro alla comunità valdostana. Noi
crediamo che in futuro questa società debba sapere ancora fornire
grandi soddisfazioni alla Valle d'Aosta, quindi credo che le scelte
vadano orientate con questo intento. Pertanto, come maggioranza,
rispetto a questa proposta ci asterremo e non la appoggeremo.
Presidente -
Ha chiesto la parola il consigliere
Rollandin. Ne ha facoltà.
Rollandin (UV) -
Je crois que le thème des eaux est
un thème qui a engagé ce Conseil depuis sa naissance. Le rappel au
Statut peut être correct, à condition de connaître ce que dit le
Statut. Malheureusement ce n'est pas le droit aux eaux que nous
avons, mais l'utilisation des eaux à certaines conditions. Et cela
est la raison pour laquelle on a lutté pendant ces années pour
avoir des règlements d'actuation qui puissent de plus en plus
donner la possibilité à la Région de gérer les eaux. Et encore,
dernièrement, il y a eu un règlement d'actuation qui a élargi la
possibilité de gérer toute une série de parcours liés aux eaux.
Detto questo, credo che il tema evocato con questo emendamento -
e che correttamente è anche stato detto - si riferisce al fatto che
questo comma è stato inserito nella legge Finanziaria quando si era
ancora in regime "Madia", che prevedeva esplicitamente che ci fosse
l'obbligo della cessione, da parte di chi aveva questa società, del
35 percento. Oggi sappiamo che questa regola non è più attuale,
perché è stata abrogata. Quindi non c'è più l'obbligo.
Indubbiamente una società come la CVA - lo voglio ricordare ed è
stato detto - ha un potenziale e per fortuna ha avuto anche la
capacità di trovare motivazioni per allargare il suo campo in altri
settori, tenendo conto che in Valle non possiamo sfruttare come
vorremmo l'eolico, per evidenti ragioni ambientali: abbiamo quei
tre pali che fanno da segnale per dire: "avremmo voluto, ma di più
per il momento non si può", quello è un sistema chiuso e quindi si
deve andare fuori regione per attivare questo sistema.
Qual è il punto che sicuramente non può essere collegabile con
questo tema, con il fatto di non accettare più di quotare in Borsa?
Il problema è che la quotazione in Borsa non necessariamente vuol
dire, ad oggi, di renderlo in qualche modo utilizzabile, e ricordo
che, nell'interesse generale, dobbiamo guardare anche i piccoli
azionisti, i piccoli proprietari che potrebbero diventare soci.
Questa è la vera possibilità e la vera sfida che ci dovrebbe essere
nel momento in cui ci deve essere un piano, che deve essere
conosciuto e deve essere portato all'attenzione.
Per cui credo che su questo ci torneremo, perché - come è stato
annunciato - ci saranno anche le risoluzioni, quindi credo che la
questione delle acque, su cui da sempre abbiamo cercato di tenere
duro, sia un discorso d'attualità, sul quale deve essere fatta
un'importante osservazione: non abbiamo purtroppo la certezza di
poter continuare con le concessioni che scadranno, alcune nel 2029;
non sono automaticamente rinnovabili, ed è quella la potestà che ci
manca, che anche il Trentino e l'Alto Adige stanno cercando di
avere. Purtroppo quello è un cappio definitivo e decisivo, per cui
se viene un'altra società e compra la centrale, noi ci troviamo
senza le centrali che abbiamo utilizzato fino alla scadenza delle
concessioni. Con una serie di dubbi interpretativi anche su che
cosa pagare per pagare l'immobile: il bagnato, il non bagnato.
C'è tutta una serie di problemi. Però il vero
handicap
è
che alla scadenza della concessione noi non è che diciamo:
"rinnoviamo". C'era stato un tentativo di fare quello che avevamo
provato a fare per Autostrade, a dire: "facciamo in modo che noi
continuiamo, prolunghiamo, aumentiamo la concessione facendo una
serie di lavori, intervenendo sulla sicurezza delle stesse". Non è
stato approvato a livello europeo. Questa è un po' la ragione per
cui noi riteniamo che questo emendamento non sia opportuno in
questo momento. Diverso è il tema di una valutazione più attenta
sulle possibili attenzioni a questa tematica che sicuramente deve
essere discussa, e lo faremo a breve.
Presidente -
Ha chiesto la parola il consigliere Bertin.
Ne ha facoltà.
Bertin (ALPE) -
Questo dell'utilizzo delle acque è un
argomento molto importante e, come si sottolineava in precedenza,
le acque nell'immaginario valdostano hanno un valore molto
rilevante che deve essere tenuto in considerazione. I Valdostani
concepiscono l'acqua come un bene comune e questo è un fatto che va
tenuto in considerazione. Proprio perché parliamo di un argomento
sensibile, già mesi fa, in tempi non sospetti, quando si è iniziato
a parlare di questo argomento per la quotazione di CVA, si era
sollevata la questione della necessità, prima di fare un passo di
tale importanza, di analizzare ogni dettaglio; per questo
emendamento, tra l'altro, nel caso della Finanziaria noi non
abbiamo votato, perché era un'iniziativa di maggioranza dell'epoca,
quando ci si rispondeva che c'era l'obbligo della quotazione,
obbligo dovuto alla legge Madia, in quanto l'alternativa era
vendere. Oggi questo obbligo non c'è più e va al più presto aperto
un ampio confronto con tutta la cittadinanza per capire cosa
significa questa quotazione in Borsa, quali sono le conseguenze e
quali i fatti. Certamente non può essere fatto, come si è tentato
di fare in un certo momento, facendolo passare come un obbligo di
legge in fretta e furia: quotata la società, prendiamo il tesoretto
e lo usiamo per i nostri obiettivi. Questo non si potrà fare e non
si farà. Tra l'altro, riprenderemo l'argomento con una risoluzione
presentata proprio a questo fine, questo è un argomento
fondamentale che deve coinvolgere tutti. E la decisione, semmai
deve essere presa, deve essere una decisione consapevole non
soltanto da parte di questo Consiglio, ma di tutta la comunità.
Questo sarà un grande affare finanziario, ma anche da un punto
di vista politico, sarà un argomento ricorrente di questo
periodo.
Presidente -
Ha chiesto la parola il consigliere
Padovani. Ne ha facoltà.
Padovani (GM) -
Anche io, come è stato già detto da tutti
i colleghi intervenuti, ritengo il tema delle acque un tema
fondamentale per la nostra regione, un tema importantissimo da
affrontare in questo Consiglio. Anche io, come altri Consiglieri
intervenuti, mi asterrò su questo emendamento, perché penso che su
questa questione vada fatta un'ulteriore valutazione del lavoro
svolto fino ad ora. Come ha annunciato prima il Presidente della
Giunta, ci sarà a breve il piano industriale di CVA, che ci dirà -
presumo - che cosa si vorrà fare in questa quotazione, come vorrà
essere fatta, quali saranno i tipi di azione che si vorranno
vendere, quale sarà la percentuale e poi, come detto da molti
colleghi, nel caso in cui si farà questa quotazione, che cosa si
vorrà fare dei soldi che si guadagneranno da questa operazione.
Penso, ma questo lo pensano un po' tutti, che questi soldi non
dovranno essere utilizzati per fare campagne elettorali, ma
serviranno e dovranno servire per opere di utilità pubblica. Io
penso che prima di decidere, si debba arrivare a un confronto e che
il confronto debba essere con le Valdostane e i Valdostani, e in
questo senso va la risoluzione che abbiamo presentato insieme ai
colleghi Gerandin e Bertin.
Per questo, mi astengo su questo emendamento e mi riservo di
dire altre cose poi in discussione nella risoluzione.
Presidente -
Non ci sono altri interventi, possiamo
mettere in votazione l'emendamento del Movimento 5 Stelle. Dichiaro
aperta la votazione.
Presenti: 35
Votanti: 2
Favorevoli: 2
Astenuti: 33 (Baccega, Bertin, Bertschy, Bianchi, Borrello,
Certan, Chatrian, Contoz, Cretier, Fabbri, Farcoz, Follien, Fosson,
Gerandin, Grosjean, Guichardaz, Isabellon, Lanièce, Marguerettaz,
Marquis, Morelli, Nogara, Norbiato, Padovani, Péaquin, Perron,
Restano, Rini, Rollandin, Roscio, Rosset, Testolin, Viérin)
Il Consiglio non approva.
.
Articolo 4. Dichiaro aperta la votazione.
Presenti: 34
Votanti           
: 34
Favorevoli: 32
Contrari: 2
Il Consiglio approva.
Allegato A, stesso esito.
Allegato B, stesso esito.
Allegato C. C'è un emendamento del Presidente della Regione. Ha
chiesto la parola l'assessore Chatrian. Ne ha facoltà.
Chatrian (ALPE) -
Una piccola modifica, con questo
emendamento si aggiungono i riferimenti e gli importi conseguenti a
tre nuove sentenze, il cui esito è stato assunto nelle ultime
settimane, ciò che comporta un incremento anche del totale dei
debiti fuori bilancio a seguito di sentenze, portando l'importo
dell'allegato C a 1,298 milioni di euro.
Presidente -
Possiamo mettere in votazione l'allegato C
con l'emendamento illustrato.
Dichiaro aperta la votazione.
Presenti: 34
Votanti           
: 34
Favorevoli: 32
Contrari: 2
Il Consiglio approva.
Allegato D, stesso esito.
Metto in votazione il disegno di legge n. 103 nel suo insieme.
Dichiaro aperta la votazione.
Presenti: 34
Votanti           
: 34
Favorevoli: 32
Contrari: 2
Il Consiglio approva.
