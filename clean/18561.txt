Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1668 del 27 novembre 2000 - Resoconto
OGGETTO N. 1668/XI Interventi per il ripristino della linea
ferroviaria Aosta-Chivasso. (Interrogazione)
Interrogazione Richiamato il contenuto contraddittorio della
risoluzione, in tema di ferrovia, approvata dal Consiglio regionale
a larga maggioranza in data 3.11.2000, secondo cui occorre da una
parte "ridurre al minimo il periodo di chiusura della linea,
operando gli interventi di ripristino contemporaneamente su più
fronti (?.)" e dall’altra "predisporre in tempi
brevissimi (?.) uno studio preliminare di massima comparativo dei
tempi e dei costi tra il ripristino del vecchio tracciato e
l’ammodernamento di tale tratta (.?)";
Rilevato che a tutt’oggi non si segnalano novità
al riguardo, se non le notizie di stampa secondo cui occorrerebbero
addirittura due anni (!) prima di vedere ripristinata la tratta
ferroviaria Aosta/Chivasso;
Ricordato che tale tratta era utilizzata giornalmente da circa
2500 utenti e che una sua lunga chiusura produrrebbe pesanti
conseguenze di tipo economico e sociale nella nostra Regione;
Osservato che i danni alla ferrovia sul tratto valdostano non
paiono così gravi come in un primo tempo si è prospettato;
Ritenuto essenziale che la ferrovia venga comunque riaperta a
breve termine, indipendentemente dagli studi di fattibilità per il
suo pur necessario ammodernamento;
il sottoscritto Consigliere regionale
Interroga
l’Assessore competente per sapere:
1) se è stato sciolto il dilemma fra ripristino immediato (senza
studio) e studio comparativo fra ripristino e ammodernamento;
2) in caso affermativo, con quali esiti;
3) in caso negativo, con quali conseguenze per tutti coloro che
devono utilizzare il treno come mezzo di trasporto.
F.to: Curtaz
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Vengo spesso accusato dal Consigliere
interpellante di dare più informazioni agli organi di informazione
che non all'interno del Consiglio, ma in questo caso, su questo
argomento, penso che il Coordinatore dei Verdi abbia già rilasciato
un'ampia intervista e abbia in modo molto demagogico risolto il
problema, quindi mi sembra che questa interrogazione di per sé sia
molto svuotata, infatti è uscito nel primo tempo dicendo che si è
fatto tutto per l'autostrada, mentre sulle ferrovie non si fa
nulla, ma anche i ciechi passando sull'autostrada vedono che su più
punti ci sono dei cantieri che hanno iniziato a lavorare sulla
tratta ferroviaria, quindi quell'affermazione era perlomeno
scorretta e non veritiera.
Dopo due o tre giorni è uscita la seconda puntata su altri
organi di informazione; il Consigliere Verde Riccarand è andato a
un convegno a Torino, ha battuto i pugni sul tavolo e finalmente le
Ferrovie dello Stato hanno tirato fuori progetti dai loro cassetti
che poi sono quelli che conosciamo tutti perché nell'ultimo
Consiglio abbiamo avuto occasione di illustrare con precisione
quali erano questi interventi, fra gli altri vengono elencati anche
i sottopassi nelle stazioni, argomenti che sono stati presentati in
Consiglio con la tempistica, la data dell'appalto, la
realizzazione, ma sembra che senza l'intervento dell'ex Assessore
Riccarand tutte queste cose non si sarebbero mai realizzate.
Quindi penso che sulla tempistica degli interventi di ripristino
il Consigliere Curtaz sia informatissimo anche perché queste
informazioni le abbiamo già date e gli posso anche dire che sulla
tempistica dei singoli interventi ha già detto tutto l'ex Assessore
Riccarand e cioè entro il mese di marzo si riaprirà la tratta fino
a Nus fino all'intervento definitivo entro la fine del 2001, allora
cercherò di rispondere al quesito relativo alle due impostazioni,
se quello del ripristino o quello di un ripristino che preveda
anche interventi migliorativi.
A parte il fatto che le due posizioni non sono assolutamente in
contrasto e non sono assolutamente alternative, ma al limite
complementari, al di là di questo noi come Giunta regionale, come
Assessorato, non possiamo che far fronte agli impegni che abbiamo
preso di fronte a questo Consiglio che a larghissima maggioranza ha
votato una risoluzione.
È vero che il Consigliere Verde o si è astenuto o si è votato
contro, però noi non possiamo che attenerci alla posizione del
Consiglio regionale e facendo propria quella posizione e
quell'ordine del giorno abbiamo inviato a Ferrovie dello Stato con
lettera prot. n. 35.299 del 9 novembre 2000 le posizioni del
Consiglio regionale.
Le risposte da parte di Ferrovie dello Stato relative a questi
tipi di richieste prevedevano in primo luogo la programmazione
degli interventi di ripristino che comportavano l'apertura
contemporanea di più cantieri sulla linea con l'eventuale utilizzo
di risorse esterne quali il Genio ferrovieri. Questa è la prima
richiesta che abbiamo fatto in data 9 novembre 2000 a Ferrovie
dello Stato e mi pare che questa richiesta sia esaudita, nel senso
che più cantieri stanno operando sulla tratta ferroviaria, ma non a
seguito dell'intervento del Coordinatore dei Verdi, Riccarand, a
seguito della presa di posizione a larga maggioranza del Consiglio
regionale.
Secondo punto che la programmazione degli interventi di
ripristino preveda che si proceda parallelamente nel più breve
tempo possibile alla concertazione di uno studio preliminare di
massima che analizzi e confronti per quanto concerne tempi e costi
le diverse ipotesi di ripristino, ma i contenuti di questa
risoluzione il Consigliere Curtaz li conosce bene.
Anche su questo argomento nell'ultimo Consiglio già si è data
una risposta precisa, infatti c'è un impegno preciso nel DL 12
ottobre 2000 n. 279, recante: "Interventi urgenti per le aree a
rischio idrogeologico molto elevato in materia di protezione civile
a favore della Regione Calabria", ovvero c'è un emendamento
integrativo che prevede:
"L'articolo 4 ter del sopracitato
provvedimento recita: entro trenta giorni dalla data di entrata in
vigore della legge di conversione del presente decreto il Ministero
dei trasporti e della navigazione, di intesa con Ferrovie dello
Stato, predispone uno studio preliminare di comparazione fra i
costi e i tempi necessari al ripristino del collegamento
ferroviario Aosta-Chivasso del tracciato in essere alla data delle
calamità idrogeologiche dell'ottobre 2000 e quelli conseguenti
all'ammodernamento della linea con rettificazione di tracciato,
elettrificazione e raddoppio della medesima"
.
Queste sono delle risposte concrete perché entro trenta giorni
deve essere predisposto questo studio, ma questo lo avevo già detto
nell'ultimo Consiglio, non so se il Consigliere Curtaz era
distratto.
Quindi le due cose non sono assolutamente alternative perché i
ripristini stanno andando avanti tranquillamente con i tempi che
sono stati ben precisati dal Coordinatore dei Verdi. A me pare
piuttosto che su questo argomento si possa intravedere un
disappunto da parte del gruppo dei Verdi Alternativi perché forse
su questo argomento sono stati un tantino sorpassati da un'azione
più incisiva sostenuta dalla stragrande maggioranza di questo
Consiglio regionale che pone la linea dei Verdi Alternativi su
questo argomento come linea di retroguardia.
Presidente
La parola al Consigliere Curtaz.
Curtaz (PVA-cU) Non voglio scomodare la psicanalisi, non sono
neanche un esperto del settore, ma se ogni volta che noi si fa
un'interrogazione o un'interpellanza di qualsiasi tipo, l'Assessore
Lavoyer passa metà del suo tempo a parlare dell'Assessore Riccarand
c'è qualcosa che non funziona. Io glielo ho già detto un paio di
volte e mi aveva anche promesso che avrebbe smesso, ma il
personaggio ex Assessore è talmente forte e ingombrante e
importante che non si può fare a meno di citarlo in
continuazione.
Il personaggio in questione, peraltro, non può essere qui quando
viene qualche volta attaccato da parte di alcuni esponenti politici
che qui siedono: dei veri leoni nell'attaccare persone che non ci
sono e che non possono rispondere. L'ex Assessore Riccarand si è
attivato, e mi prendo la responsabilità di dirlo, in questi
frangenti più dell'Assessore competente per cercare di smuovere le
Ferrovie dello Stato e cercare di avere il ripristino della
ferrovia nel più breve tempo possibile anche perché vede,
Assessore, non è che l'ex Assessore Riccarand abbia partecipato a
un convegno venerdì a cui era presente l'Anna Donati, Consigliera
di amministrazione delle Ferrovie dello Stato, ma egli ha
organizzato quel convegno di importanza nazionale per le persone
che sono intervenute e per le risposte, queste sì, concrete che
sono state date.
Gli impegni che sono venuti fuori in occasione di quel convegno
non è vero che lei li aveva già indicati in Consiglio regionale
perché in Consiglio lei ci ha sempre parlato di due anni
contestando le nostre previsioni che sembravano ottimistiche di un
lasso di tempo assai inferiore per il ripristino di questa
linea.
E in effetti, in occasione di quel convegno, il Consiglio di
amministrazione delle Ferrovie dello Stato ha dato una tempistica
che fa ritenere plausibile nell'arco di un anno il completo
ripristino della ferrovia da Aosta a Chivasso. È un termine di
tempo ancora molto ampio, ma che è comunque significativamente
inferiore rispetto a quello annunciato in un primo tempo.
C'è poi una cosa che io continuo a non capire, ma sarà una
mancanza mia. Oggi è stata ribadita dall'Assessore e mi pare con
una certa confusione.
Una cosa che aveva rilevato, in occasione dell'approvazione
della risoluzione da parte di una larga maggioranza del Consiglio,
il Consigliere Nicco quando ha evidenziato che c'è in quella stessa
risoluzione una contraddizione fra richiesta di intervento per il
ripristino immediato e lo studio comparativo da fare in base
all'emendamento alla finanziaria; studio preliminare per valutare
se è meglio fare l'intervento di ripristino immediato oppure fare
lo studio per rifare l'intera linea.
Questa è una cosa contraddittoria che lei stesso, Assessore, ha
ribadito ancora in questa sede dicendo che i lavori erano già
iniziati, nello stesso tempo però si è approvata una norma che
consentirà questo studio.
Niente di grave perché la cosa può andare anche nel senso che
noi auspichiamo e quindi voglio essere anche propositivo in questo
senso; l'importante è che si faccia? come effettivamente si sta
facendo dietro l'azione nostra, e dell'opinione pubblica, degli
utenti, eccetera. Intanto occorre partire subito con il ripristino
di alcuni pezzi di linea e poi dell'intera linea e poi che si
facciano tutti gli studi di ammodernamento per la linea
Chivasso-Aosta perché è questo uno dei temi che ci sta
particolarmente a cuore e che ci vedrà sempre in prima linea
affinché questo problema venga definitivamente risolto.
