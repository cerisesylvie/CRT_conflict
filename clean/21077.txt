Classificazione
ENERGIA



Oggetto del Consiglio n. 1045 del 16 dicembre 2004 - Resoconto
OGGETTO N. 1045/XII - Riduzione dei costi energetici per gli
utenti della Regione. (Interpellanza)
Interpellanza
Premesso
- che i costi energetici sono una delle voci di spesa più
gravose nell'esercizio delle attività imprenditoriali;
- che la regionalizzazione del comparto elettrico valdostano
(CVA e DEVAL) non ha comportato finora benefici immediati agli
utenti finali in termini di riduzioni tariffarie, se non a un
limitato numero di imprese raggruppate nel Consorzio
Idroenergia;
- che la Legge Marzano, approvata nell'agosto scorso, ha
compiuto un altro passo significativo nella liberalizzazione del
mercato elettrico, dando attuazione a una direttiva comunitaria
(2003/54/CE) che ha previsto, a partire dal 1° luglio 2004,
l'idoneità di tutti i possessori di partita IVA di poter scegliere
il migliore offerente tra i fornitori di energia;
che, in Valle d'Aosta, la minore onerosità di tariffe
elettriche potrebbe riguardare circa 22 mila utenti;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1. se, considerata l'entrata in vigore della Legge Marzano,
sono state individuate soluzioni tecniche, economiche e normative
che consentano di ampliare il numero di soggetti a cui viene
somministrata energia a tariffe più convenienti;
2. se corrisponde al vero la notizia che sia in corso di
costituzione una nuova società preordinata a tal fine: in caso
affermativo, se sono già stati definiti tempi e modalità;
3. qual è il risparmio effettivo sulla tariffa energetica
unitaria di cui beneficia un'impresa collegata al Consorzio
Idroenergia;
4. quali sono i suoi intendimenti per promuovere e favorire
una significativa riduzione del costo energetico per gli utenti
valdostani di cui in Premessa e se, tra essi, figura l'acquisizione
del controllo di Deval Spa da parte della Regione.
F.to: Tibaldi - Frassy - Lattanzi
Presidente - La parola al Consigliere Tibaldi.
Tibaldi (CdL) - L'Assessore conosce l'argomento; tuttavia,
l'interpellanza merita una breve illustrazione, anche perché
l'argomento è già stato portato all'ordine del giorno con
un'interrogazione il 12 maggio scorso, alla quale rispose
l'Assessore Ferraris. Come l'Assessore Marguerettaz ben sa, dal 1°
luglio 2004 siamo entrati in una nuova fase della liberalizzazione
del mercato elettrico e, in questa nuova fase, si prevede che tutti
i possessori di partita IVA possano scegliere il miglior offerente
fra i fornitori di energia. Quando affrontammo l'argomento con
l'interrogazione, a maggio, l'Assessore ci fornì il numero degli
utenti che potrebbero fruire di questi sconti energetici e lo
quantificò in circa 22 mila unità; quindi 22 mila utenti valdostani
che potrebbero, grazie al passo successivo lungo la strada della
liberalizzazione dell'energia elettrica, avere sconti tariffari
interessanti.
Dal nostro punto di vista, in questo caso da legislatori e da
utenti del servizio elettrico, sappiamo che la regionalizzazione
del comparto attraverso la "CVA" - ente produttore - e la "DEVAL" -
ente distributore - potrebbe costituire, anzi, costituisce una
grossa opportunità non solo per le imprese, ma anche per le
famiglie; opportunità che, oggi come oggi, non è ancora fruibile.
Abbiamo però letto con soddisfazione che dal momento in cui è
entrata in vigore la famosa "Legge Marzano", la n. 239/2004, è
stata prevista la facoltà degli enti produttori e distributori di
energie nel venire incontro a queste onerose esigenze elettriche
dei vari utenti, siano essi famiglie o imprese. Sappiamo che però
le famiglie entreranno nel novero dei clienti idonei solamente a
decorrere dal 1° luglio 2007, quindi oggi soffermiamo il nostro
ragionamento sulle imprese. In particolare, la "Legge Marzano"
precisa, al comma 45, modificando il famoso "decreto Bersani" -
quello che ha avviato la liberalizzazione dell'energia anche in
Italia -, che i soggetti titolari di concessione e di distribuzione
possono costituire una o più società per azioni, di cui mantengono
il controllo e a cui trasferiscono i beni e i rapporti in essere,
le attività e le passività relativi alla distribuzione elettrica e
alla vendita ai clienti vincolati. Questo è un passaggio molto
importante, perché si facoltizza questi soggetti a distribuire
energia elettrica e venderla ai clienti vincolati.
Naturalmente penso che l'Assessore abbia già colto la portata di
questa norma, tanto che in una recente dichiarazione stampa ha
precisato che è in fase di definizione una società che, ai sensi di
questa "Legge Marzano", potrà servire l'intero popolo delle partite
IVA, che in Valle sono oltre 24.000, lui ne ha individuate 2.000 in
più rispetto alle 22.000 che aveva visto...
(interruzione dell'Assessore Ferraris, fuori
microfono)
... non credo proprio, Assessore Ferraris, che siano aumentate
di 2.000 le partite IVA in 6 mesi in Valle d'Aosta, sarebbe troppo
bella come notizia!
Alla luce di queste considerazioni vorremmo sapere
dall'Assessore alcune cose. La prima, se questa dichiarazione ha un
seguito in termini concreti oppure è un annuncio che serve a
controbilanciare delle iniziative fatte anche da altri gruppi
consiliari in materia elettrica, e quindi se la Giunta regionale ha
individuato soluzioni tecniche, economiche e normative che
consentano di ampliare il numero di soggetti a cui viene
somministrata energia a tariffe più convenienti. Oggi sappiamo che
ci sono almeno un paio di consorzi, adesso abbiamo raccolto i dati
relativamente a uno di essi, che si chiama "Idroenergia", è un ente
che riunisce in forma consortile alcune imprese con l'obiettivo di
ottimizzare i costi elettrici ed è associato a "Federenergia".
Sappiamo che a "Idroenergia" è associata anche la Regione e quindi
come ente gode di vantaggi dal punto di vista tariffario. Ci sono
anche imprese di un certo calibro, come S. Paolo "IMI", "Banca
Fideuram", "TIM" e altre.
Chiediamo se ci sono soluzioni all'orizzonte o se l'affermazione
dell'Assessore Marguerettaz è stato un mero annuncio; se
corrisponde al vero la notizia che sia in corso di costituzione
questa società nuova preordinata a tal fine; quindi, in caso
affermativo, se la società esiste, se sono già stati definiti tempi
e modalità; qual è il risparmio effettivo sulla tariffa energetica
unitaria, di cui beneficia un'impresa che è collegata al "Consorzio
Idroenergia"; infine - la quarta domanda che è collegata alla
seconda - quali sono i suoi intendimenti per promuovere e favorire
una significativa riduzione del prezzo dell'energia per gli utenti
valdostani e se fra le soluzioni individuate figura anche
l'acquisizione eventuale del controllo di "DEVAL", perché come
sappiamo "DEVAL" è partecipata al 49% da "Finaosta" e al 51% da
"ENEL", quindi se sussiste anche questo obiettivo di acquisire il
controllo di "DEVAL" da parte della Regione attraverso la sua
controllata "Finaosta". Questo è, in sintesi, l'oggetto
dell'interpellanza, ci rimettiamo alla risposta dell'Assessore
Marguerettaz.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che questo argomento sia
particolarmente interessante e lo dimostrano le iniziative e
l'attenzione che i Consiglieri hanno su questo "dossier".
Per quanto riguarda le premesse dell'interpellanza, parzialmente
potrei condividerle, soprattutto la prima, dicendo che i costi
energetici sono una delle voci di spesa più gravose nell'esercizio
dell'attività imprenditoriale. Non sempre è vero, anzi, tante
iniziative hanno come costo di energia elettrica un costo
marginale, cosa diversa sarebbe se dovessimo parlare della
siderurgia oppure dell'industria pesante, quindi a livello di
comparto abbiamo questo discorso, ma non è così vero, per cui tante
aziende questo discorso l'hanno in modo molto marginale.
Non perderei tempo in queste considerazioni, ma entrerei nel
vivo delle questioni poste e la prima è relativa all'entrata in
vigore della "legge Marzano", e chiede se sono state individuate
soluzioni tecniche, economiche e normative che consentano di
ampliare il numero di soggetti a cui viene somministrata energia a
tariffe più convenienti. Prima di rispondere a questa domanda,
credo di dover fare un passaggio per sottolineare l'attività svolta
prima del "Marzano", cioè in presenza del "decreto Bersani", che
imponeva determinati limiti e che in modo intelligente, acuto,
lungimirante, è stato messo in atto dal sistema acquisito
dall'Amministrazione regionale. È un sistema consortile che ha
permesso ad oltre 120 imprenditori...
(interruzione del Consigliere Tibaldi, fuori
microfono)
... dipende se ragioniamo sui punti di consegna: i punti di
consegna sono 271; noi, qui, abbiamo un'indicazione, io ho 120,
però potrebbe essere un refuso, ma non credo sia questa la cosa
importante... abbia pazienza, in questo caso il numero è poco
significativo, anche perché il numero discende da un determinato
consumo, cioè l'appartenenza al consorzio diventava economicamente
positiva nel momento in cui vi erano dei consumi superiori ai
50-60.000 kW: è questo il principio, principio che aveva
sicuramente abbassato in modo importante le soglie rispetto ai
limiti del "Bersani". Questo con la "legge Marzano" ha avuto
un'evoluzione a tal punto che dal 1° luglio 2004 tutte le attività
commerciali possono considerarsi clienti idonei tecnicamente,
quindi clienti che possono approvvigionarsi sul mercato libero. È
chiaro che l'adesione al consorzio ha dei costi notarili, di
gestione, per cui se è vero che questo tipo di iniziativa può
essere disponibile a tutti i soggetti, di fatto non è
economicamente utile aderire al consorzio per consumi inferiori a
quelli che ho citato prima.
Ecco che - e vado sulle dichiarazioni che sono state lette dal
Consigliere Tibaldi - un ragionamento, che ci ha visti
compartecipi, ha portato ad individuare come strumento idoneo per
dare una risposta a questa evoluzione normativa la costituzione di
una società che vedrà la luce nel mese di gennaio 2005, e che è
nata in un ragionamento condiviso con "DEVAL". E "DEVAL" vuol dire
"ENEL", perché il 51% è "ENEL", quindi questo tipo di ragionamento
è stato validato da organi sovraordinati di appartenenza "ENEL",
per cui non poteva essere una dichiarazione estemporanea fatta
dall'Assessore, ma c'era un percorso che ha portato nelle sedi
decisionali opportune l'individuazione di questo soggetto, che è la
"DEVAL Energia".
Vedo che voi avete un'ottima attenzione per la stampa e per le
notizie di carattere nazionale che riguardano le iniziative di
"ENEL Energia": è stata costituita una società specifica, che si
chiama "ENEL Energia", che a livello nazionale svolge esattamente
questo mestiere, quello che abbiamo individuato. Vedete qui
"L'Osservatore romano" che titola: "ENEL Energia per il popolo
delle partite IVA", per dire che c'è una strategia e un
percorso...
(nuova interruzione del Consigliere Tibaldi, fuori
microfono)
... cioè "DEVAL" e quindi "ENEL Energia" e "CVA".
Vi chiederete cosa c'entra "CVA", nel senso che la costituzione
"DEVAL" vuol dire "Finaosta-ENEL"... "CVA" è un'altra società;
perché condiviso? Perché per offrire delle condizioni migliorative
agli eventuali clienti, occorre acquistare energia a condizioni
migliori, altrimenti, in caso contrario, come si fa ad offrire
commercialmente prezzi più convenienti alle imprese? Quindi
all'interno di una logica e di un protocollo, ci sarà un accordo in
cui "CVA" si impegna a fornire dell'energia a "DEVAL Energia"
dedicata alla distribuzione nel contesto valdostano, e questo
beneficio dovrà avere una sua trasparenza, in modo tale che queste
condizioni migliorative possano essere trasmesse al cliente finale.
Questo ragionamento è stato condiviso, è stato illustrato alla
presenza del sottoscritto, del Presidente della Regione,
dell'Assessore all'industria ed è coerente con le attività e con le
strategie che ci siamo prefissati.
Mi corre l'obbligo di fare, anche qui, un piccolo inciso. "ENEL
Energia" sarà la società che fornirà direttamente l'energia al
cliente finale...
Tibaldi (fuori microfono):
... non sarà "DEVAL
Energia"?
..."DEVAL Energia". "ENEL Energia" è la società che viene
costituita a livello nazionale, è la versione regionale di una
società che a livello nazionale si chiama "ENEL Energia". Per dire
che questo ragionamento ha una sua coerenza con delle strategie di
gruppo. Il valore aggiunto di questa iniziativa in Valle d'Aosta è
dato dalla fornitura a prezzi interessanti da parte di "CVA",
perché in caso contrario ci saremmo appiattiti su posizioni
indistinte rispetto al contesto nazionale: ecco perché ho fatto
questo ragionamento.
Voglio ulteriormente introdurvi un aspetto che vorrei non
venisse sottovalutato: stiamo parlando di imprese e voi dovete
assolutamente mettere a fuoco un aspetto, cioè le condizioni devono
essere di convenienza, ma non possono essere degli aiuti di Stato,
per cui se è vero che si potranno concedere delle ottime
condizioni, queste ottime condizioni non potranno essere al di
sotto delle migliori condizioni del mercato, perché in caso
contrario potrebbe esserci qualcuno che ci ricorda che stiamo
violando le condizioni sulla concorrenza. Siccome all'interno del
quadro valdostano abbiamo tante aziende - 120 o 160 che siano - ma
ne abbiamo una, ad esempio la "Cogne", che ha dei consumi
importanti - e voi sapete qual è il livello di attenzione che
esiste nel mondo dell'acciaio - se non vogliamo trovarci
"impelagati" in un ragionamento molto complesso e molto pericoloso,
dobbiamo considerare che le condizioni dovranno essere condizioni
di mercato, non potranno essere quelle in cui l'energia va al di
sotto delle migliori condizioni universalmente individuate... non è
un aspetto marginale, è un aspetto di cui dovete tener conto.
Vorrei fornirvi un ulteriore elemento: all'interno della
bolletta il costo dell'energia elettrica è il 60%, perché il 20% è
il trasporto e il 20% sono oneri e costi di altro genere, quindi
possiamo agire, riferito al 100%, su una componente che è quella
del 60%, che è il costo dell'energia elettrica. Andiamo al
risparmio e questa premessa è servita proprio ad introdurre questo
discorso. Nell'ambito di questo risparmio, abbiamo anzitutto un
aspetto fiscale: che la situazione "ante-Marzano" e "post-Bersani",
quindi nel mezzo, ha permesso di avere un risparmio sulle imposte
erariali di consumo per i clienti al di sotto di 1,2 Gigawatt mese
di 3 euro ogni megawatt. Questo è un discorso decisamente
importante, non tanto perché vengono fornite delle condizioni, ma
perché ci sono 3 euro ogni Gigawatt...
(nuova interruzione del Consigliere Tibaldi, fuori
microfono)
... so che lei avrebbe gradito una risposta percentuale, cioè
risparmi il 10%, il 15%, l'8%...
(nuova interruzione del Consigliere Tibaldi, fuori
microfono)
... sì, ma questo tipo di discorso, il 15% - e arrivavo - è dato
dalla media, per cui questi risparmi erariali, se "spalmati" su un
certo tipo di consumo portano a questo risparmio che è il 15%,
mentre se lei ha dei consumi diversi... non è una mia volontà
oscurantista, ma il sistema della tariffazione è una giungla, è
molto complesso. Possiamo dire che tra il 10 e il 15% sono i
risparmi che hanno avuto le aziende che hanno aderito a questo tipo
di iniziativa, però abbiamo in valore assoluto i risparmi; solo per
quanto attiene il 2004 c'è stato un risparmio di 1,8 milioni e fino
ad oggi hanno un risparmio stimabile in 5 milioni, come comparto
dei clienti valdostani; quindi, se il ragionamento è stato fatto in
modo compiuto, sono 5 fino al 31 dicembre 2003, 1,8 nel 2004, la
somma è 6,8 milioni. Sì, "Idroenergia" e "Idroelettrica", perché
sapete che i consorzi sono stati due: "Idroelettrica" e
"Idroenergia", e alla fine c'è stata una definizione perfetta fra i
clienti valdostani che sono confluiti in "Idroelettrica" e gli
altri, quelli che lei ha accennato prima (S. Paolo, "IMI")
"Idroenergia". Questi consorzi ovviamente hanno un obiettivo
consortile, quindi ci deve essere una certa armonia nell'ambito
della composizione.
Nell'altro punto, che è in condominio con la mozione che
discuteremo successivamente, mi si chiede quali sono i suoi
intendimenti per promuovere e favorire una significativa riduzione
del costo energetico per gli utenti valdostani; sicuramente fra le
strategie c'è quella dell'acquisizione, ma non lo è da oggi, lo è
nell'ambito dell'accordo quadro. Avremo modo di analizzare più
compiutamente nell'ambito della mozione le possibilità che abbiamo,
ma per rispondere a questo 4° quesito diciamo che è nelle
strategie, ma è chiaro che non dipende solo da noi, nel senso che
non abbiamo un'opzione di acquisto. L'accordo quadro ha una opzione
di vendita, quindi per comprare dobbiamo obbligatoriamente avere
dall'altra parte qualcuno che vuole vendere.
Per noi è strategico e vi dico di più: strategico al di là di
posizioni ideologiche che turbano il Consigliere Lattanzi, sono
questioni anche di tipo economico commerciale, perché le reti
commerciali di "Idroelettrica", di "Idroenergia", di "DEVAL", se le
guardiamo con un po' di lucidità, alla fine trovano diversi
ambienti di sovrapposizione, quindi credo sia assolutamente
opportuno semplificare il quadro ed evitare che più soggetti
facciano lo stesso mestiere; questo, con una particolarità: non so
se avete dimestichezza con tutta una serie di procedure, ma la
gestione di migliaia e migliaia di bollette mese comporta un
sistema contabile amministrativo imponente, necessitano di
professionalità per gestire la qualità del credito, gli incassi ed
eventuali escussioni di garanzie e quant'altro...
(nuova interruzione del Consigliere Tibaldi, fuori
microfono)
... queste sono già state tutte dichiarate nell'ambito delle
regole commerciali del settore, quindi non possiamo abbassarci più
di tanto, dobbiamo comunque avere un riferimento che è quello del
mercato. Molte volte si fanno dei paralleli che non sono corretti,
perché si prende come riferimento il mercato francese, il mercato
straniero, e in quelle condizioni dove esiste il nucleare, dove
esistono tutta una serie di fonti energetiche, il confronto non
regge; noi dobbiamo, purtroppo, fare i conti con le condizioni di
mercato italiano che, da questo punto di vista, offre delle
condizioni ben precise.
Si dà atto che dalle ore 18,20 presiede il Presidente
Perron.
Président - La parole au Conseiller Tibaldi qui n'aura que 10
minutes.
Tibaldi (CdL) - Me li lasci utilizzare, Presidente...
Grazie all'Assessore per questo quadro ampio che ci ha fornito
in merito ai quesiti posti da questa interpellanza, interpellanza
che - come è stato da entrambe le parti ribadito - tocca un tema di
estrema importanza.
Vediamo i vari punti toccati dall'Assessore e facciamo prima una
considerazione. L'investimento iniziale effettuato dalla Regione
per acquisire il comparto elettrico è stato molto importante, circa
760 miliardi di vecchie lire. Gli investimenti sono anche in corso
d'opera, secondo le ultime affermazioni dell'Assessore in risposta
ad interpellanze dei colleghi, ci sono 2 centrali in fase di
costruzione oltre alla sede di Châtillon. I flussi di reddito che
genera in questo momento "CVA" sono altrettanto importanti, tanto
che gli utili sono stati evidenziati nella sua risposta.
Alla luce di questo quadro positivo: investimenti, flussi di
reddito per "CVA", il terzo passaggio inevitabile e che tutti
quanti i Valdostani si aspettano sono i benefici in materia di
tariffazione elettrica. Su questo penso che ci sia la massima
concordia, perché abbiamo investito, produce utili... adesso,
attendiamo gli sgravi tariffari in bolletta. Naturalmente siamo in
un contesto giuridico e di mercato che non possiamo ignorare e di
questo siamo tutti consapevoli, non possiamo scavalcare le norme
che sono fissate da organi superiori. Ebbene, lei, Assessore,
ricordava quello che ha definito un "pilastro fondamentale" in
questo processo di liberalizzazione che è costituito dal "decreto
Bersani", decreto n. 79/1999, e nessuno vuole disconoscere questo
importante passaggio che è stato fatto a livello nazionale,
Centro-Sinistra, come precisa l'Assessore. Però vorrei rendere i
meriti anche al passaggio successivo, "Legge Marzano",
Centro-Destra, agosto 2004, perché questa ulteriore novità permette
la costituzione di società, che l'Assessore ha annunciato esser già
in corso d'opera, per vendere l'energia ai clienti vincolati a
prezzi più vantaggiosi.
Alla luce di questo, ho voluto solo rendere il merito anche a
Marzano, perché lei lo ha riconosciuto a Bersani; noi, lo vogliamo
restituire anche a chi, in questo momento, ha avuto e ha delle
responsabilità, che ci permettono di agire anche a noi, nel nostro
piccolo microcosmo valdostano, per venire incontro alle esigenze
degli utenti Valdostani.
Dal 1° luglio 2004, se le 24.000 o 22.000 partite IVA valdostane
potrebbero teoricamente già acquistare energia a prezzi più
vantaggiosi, ma sappiamo che oggi sono veramente poche, sono una
esigua parte di queste 22.000 o 24.000 aziende valdostane che
riescono a beneficiarne. Sono quelle poche che rientrano nel
consorzio "Idroelettrica" e che hanno beneficiato di risparmi
rientranti nella cifra, adesso non scindibile, di 6,8 milioni di
euro.
Apprendiamo con soddisfazione il fatto che la Regione abbia già
dato una prima applicazione all'articolo 45 della "Legge Marzano";
lo apprendiamo con soddisfazione perché vuol dire che l'attenzione
è stata tempestiva. Speriamo quanto prima ci siano autentici
benefici per i Valdostani e che la costituenda società non sia un
alibi per appesantire una struttura che vive già di salute propria,
è rigogliosa e sta producendo utili, tanto che a Pollein è stato
fatto l'annuale "meeting" con grandi ovazioni per i risultati
conseguiti. Assessore, Lei ha in questo momento la responsabilità
della buona conduzione di questa operazione soprattutto per le
prospettive future, con l'auspicio che i benefici vengano
"spalmati" - per usare un suo verbo - a favore di tutti gli utenti
locali.
Aspettiamo che il nostro 1° luglio 2004 quanto prima si
concretizzi, perché il 1° luglio 2004 è per ora una data scritta su
una norma, ma per noi rimane scritta e basta. Vorremmo che questo
1° luglio 2004 diventi effettivo. Noi, il 1° luglio 2004, lo
conosciamo solamente come articolo; vorremmo che, quanto prima, i
Valdostani lo conoscano come data concreta e cioè che la bolletta
pur continuando il contatore a girare, rechi effettivamente un
risparmio.
Torneremo sull'argomento, perché la materia è importante, merita
un'attenzione continua, e aspettiamo - come lei ha annunciato - a
vedere cosa succederà nel gennaio 2005, quando dovrebbe prendere
forma e sostanza la "DEVAL Energia", il caposaldo per permettere
l'accesso tariffario più conveniente anche alle aziende valdostane,
che oggi lo conoscono solo sulla carta. Speriamo che questo
vantaggio, oggi dichiarato, diventi quanto prima reale; e non solo
per le aziende, ma anche per le famiglie. Per queste ultime
l'attesa è un po' più lunga, il 1° luglio 2007 è ancora distante, a
meno che questa "DEVAL Energia" sia in grado di fornire condizioni
di convenienza non solo al popolo delle partite IVA, ma anche a
tutte le famiglie e ai residenti locali.
