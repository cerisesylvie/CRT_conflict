Classificazione
CASA DA GIOCO
SPORT E TEMPO LIBERO
Enti e Società sportive


Resoconto integrale del dibattito dell'aula
Oggetto del Consiglio n. 2816 del 10 novembre 1997 - Resoconto
SEDUTA ANTIMERIDIANA DEL 10 NOVEMBRE 1997
OGGETTO N. 2816/X Sponsorizzazioni della Casa da gioco di
Saint-Vincent a società sportive. (Interrogazione)
Interrogazione Avuta notizia che la Casa da Gioco di
Saint-Vincent sponsorizzerebbe delle società sportive locali;
Ritenuto opportuno, essendovi la presenza della Gestione
straordinaria e ad un anno dalle elezioni regionali; che tali
sponsorizzazioni seguano le regole dell'efficacia, dell'equità e
della trasparenza;
i sottoscritti Consiglieri regionali
Interrogano
l'Assessore competente per conoscere:
a) quali società sportive beneficiano di una sponsorizzazione
della Casa da Gioco di Saint-Vincent;
b) le singole entità delle sponsorizzazioni e gli attuali
risultati delle società sportive;
c) i criteri seguiti per decidere le sponsorizzazioni;
d) se, nell'assegnare i contributi dell'Assessorato allo Sport
alle società sportive, si tenga in considerazione il fatto che
alcune fra di esse hanno già beneficiato di una sponsorizzazione
pubblica.
F.to: Collé - Parisi - Rocchio
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) In riscontro all'interrogazione è stato richiesto
alla gestione della Casa da gioco di Saint-Vincent di avere il
quadro attuale della situazione in quanto la gestione fa le sue
scelte in relazione a quelle che sono le sue pianificazioni
territoriali, anche in funzione di una possibilità in cui crede, di
veicolare il proprio marchio e la propria immagine all'interno di
determinate zone. Quindi la scelta è fatta dalla Società, che non è
una gestione pubblica. In riscontro all'interrogazione c'è la
seguente risposta da parte della Società.
In risposta all'interrogazione, avente per oggetto la
sponsorizzazione della Casa da gioco, e al fine di chiarire i
motivi che hanno indotto la scrivente Società a riconoscere tali
sponsorizzazioni sportive, sono necessarie in premessa alcune
precisazioni.
Da sempre la gestione della Casa da gioco riconosce ad alcune
attività sportive operanti sul territorio regionale contributi e
sponsorizzazioni, e da sempre - quindi, da quando esiste il Casinò
- nel bilancio della Casa da gioco esiste il capitolo
"sponsorizzazioni".
Nel 1995, e contrariamente alle precedenti erogazioni, tali
sponsorizzazioni sono state subordinate ed articolate in precisi
contratti fra società sportive beneficiarie e l'ente erogante
gestione straordinaria. Pertanto l'avvento della gestione
straordinaria ha prodotto nel settore delle sponsorizzazioni un
radicale cambio di atteggiamento che ha reso possibile la
formalizzazione di contratti in forza dei quali, a fronte di
corrispettivi in denaro o servizi, è previsto da parte del
beneficiario l'impegno a fornire prestazioni promopubblicitarie
certe e verificabili.
Un'analisi dei contratti allegati permette di constatare la
veridicità di quanto sopra precisato ed in particolare quali e
quanti sono gli obblighi delle società o associazioni sportive
sponsorizzate dal Casinò de La Vallée.
Per quanto concerne l'entità delle sponsorizzazioni e i
risultati conseguiti dalle società sotto contratto, purtroppo per
il momento e per i fatti che riteniamo difficilmente prevedibili, i
risultati agonistici e di conseguenza i benefici in immagine
risultano essere, nostro malgrado, e presumiamo malgrado
l'interesse delle rispettive società sportive, inferiori alle
aspettative.
L'entità delle sponsorizzazioni è evidenziata nell'allegato A
che riporta la situazione degli impegni previsti per la stagione
sportiva ?97-?98, confrontandoli con quelli sostenuti nella
stagione precedente ?96-?97. Il confronto, fra l'altro, evidenzia
una riduzione degli impegni seppure minima e raccoglie società
sportive di valenza regionale indiscutibile e anche di livello
nazionale, quando l'intervento non è finalizzato addirittura a
sostegno dell'attività di federazioni e dei loro referenti locali,
fatto che dà respiro sia in termine di immagine che di ritorni
decisamente più ampio degli interventi effettuati dal Casinò de La
Vallée.
Difficile parlare di risultati o meglio è riduttivo. Sono
infatti sotto gli occhi di tutti i successi ottenuti alle Olimpiadi
dagli atleti della Federazione italiana sport del ghiaccio, come
degli altri di tutte le discipline legate agli sport invernali
sotto l'egida dell'ASIVA.
Per quanto attiene ai criteri, ferma restando comunque la
necessità che l'impegno complessivo delle sponsorizzazioni rispetti
logiche aziendali legate al budget annuale, vale la regola
dell'accoglimento delle proposte che prevedono la massima militanza
agonistica al di fuori dei confini della Valle d'Aosta ed in
particolare, in località che si trovino geograficamente collocate
in aree di interesse primario per la Casa da gioco e quindi nel
bacino di utenza per antonomasia, ovvero le Regioni del Piemonte,
della Lombardia e della Liguria.
Ci preme sottolineare, concludendo, che gli interventi a favore
delle società sportive di altre case da gioco operanti sul
territorio nazionale risultano ben più massicci ed impegnativi per
società che militano in campionati analoghi per importanza
agonistica. Questo ovviamente non per giustificare le impostazioni
e gli importi corrisposti, che a nostro avviso sono compatibili e
coerenti alla tradizione e agli impegni che da sempre la Casa da
gioco indirizza verso le attività sportive regionali.
La direzione del Casinò, in questo momento farei l'elenco delle
società e al limite lascerei al Consigliere interrogante la copia
di quelli che sono i contratti firmati dalle società stesse.
Le Società autorizzate sono: la Châtillon Saint-Vincent Fenusma
Vallée d'Aoste, che milita nel campo nazionale dilettanti; il Lion
Courmaosta serie A nazionale, del campionato hockey; la Federazione
italiana sport del ghiaccio con 4 atleti di livello internazionale
di cui 2 olimpionici; la FISI ASIVA, che è stata seconda al
campionato dei Comitati FISI nel ?96 e terza nel ?97 e che svolge
gare a tutti i livelli, evidentemente a livello internazionale; la
Nitri Bocce, che milita nel campionato di serie A nazionale;
l'Unione sportiva Pont Donnas femminile, Società che milita
anch'essa in serie A dei campionati di società e che ha vinto
ultimamente uno scudetto ai campionati di società di specialità di
salto in alto, quarta squadra classificata ai campionati di società
di prove multiple, sesta squadra classificata nella gara di coppa
Italia, e qui si tratta di squadre a livello nazionale, quindi di
società di atletica leggera, decima squadra classificata al
campionato di società assoluto e di serie A1, due titoli nazionali
individuali di categoria, Francesca Cicari salto in alto, Roberta
Manetti cento ostacoli, cinque record regionali migliorati in alto,
lungo, triplo, 1500 ed eptaton.
Non vengono citati i risultati maschili, in quanto lo sponsor di
questo caso è la Ci-Arcavi; Rouge et Noir basket, che è l'ultima
società di cui è prevista la specializzazione nel campionato
?97-?98, che milita in C2 maschile, e sono attualmente primi in
classifica da soli.
Questa è la situazione. Vorrei solo fare una considerazione. La
prima è quella che ho detto e cioè che anche in questo caso si
tratta di sponsor esterno, quindi il reperimento di sponsor da
parte delle società va incentivato e non possiamo legarlo ad un
nostro eventuale intervento attraverso una legge regionale perché
potrebbe rappresentare un disincentivo alla ricerca di
qualcos'altro, quindi noi dobbiamo garantire, in base alla nostra
necessità e a quelli che sono i nostri obiettivi, con la legge
regionale l'intervento e renderlo funzionale a quelli che sono i
nostri obiettivi. Evidentemente poi ci sono altre realtà che
esistono sul territorio e ben vengano queste altre realtà, se
esistono, che hanno altri obiettivi e altri interessi, e mi auguro
che ce ne siano sempre di più di società esterne che possano
utilizzare il marchio delle nostre società sportive per veicolare i
loro prodotti e per fare in modo che le nostre società sportive
possano vivere sempre meglio.
Presidente Ha chiesto la parola il Consigliere Collé.
Collé (Aut) Alcune considerazioni sono d'obbligo. Intanto mi è
stato risposto in parte a quanto avevamo citato in
quest'interrogazione. La prima affermazione fatta dall'Assessore e
che sovente viene fatta in quest'aula, quando sui banchi della
Giunta emerge della difficoltà, è dire che non è una società
pubblica la gestione straordinaria, ma è una società privata.
Quando fa comodo diamo questo tipo di risposte, in altri casi
invece teniamo a precisare come l'Amministrazione regionale non
solo entra nel contesto della gestione straordinaria, ma assume
anche delle prese di posizione ben precise.
Pertanto la prima cosa da sottolineare è che non è corretto
questo tipo di interpretazione che si vuole dare. È vero, come dice
l'Assessore, che da sempre la Casa da gioco di Saint-Vincent
sponsorizza varie attività sportive in Valle d'Aosta, ma è
altrettanto vero che per 40 anni la Casa da gioco di Saint-Vincent
ha proceduto in un certo modo a fare le assunzioni ed è altrettanto
vero che da qualche mese a questa parte il Consiglio regionale ha
approvato un regolamento che dà indicazioni precise su quelle che
devono essere le assunzioni mediante concorsi eccetera.
La logica dell'interrogazione stava proprio nel vedere e nel
capire se c'era una volontà politica di affrontare questo tema e
quindi dare una logica a questo tipo di sponsorizzazione, logica
che a nostro avviso oggi manca.
Adesso purtroppo non ho il tempo di esaminare attentamente i
dati che ci sono stati forniti, comunque mi pare di capire che
abbiamo circa 527 milioni di sponsorizzazioni. L'Assessore ha
citato le bocce, ha citato il calcio, ha citato l'hockey; non siamo
qui a dire che queste, come altre attività, non debbano essere
sponsorizzate, ben lungi. Chiediamo però che viga una regola perché
queste società - a differenza di altre - approfittano già di
contributi regionali e di enti pubblici. È tutto da verificare
quanto diceva l'Assessore nella sua esposizione se questi risultati
siano poi così visibili dal punto di vista di quello che dovrebbe
essere un ritorno; obiettivamente un po' di dubbi li abbiamo.
Sui criteri, l'Assessore parla di una logica aziendale che è
coerente nel dare questi contributi. Sono affermazioni che lasciano
un po' il tempo che trovano perché credo che si debba arrivare a
una regolamentazione in questo senso.
Non crediamo sia giusto che in Valle d'Aosta vi siano entità
sportive di serie A o di serie B, ma che invece vi sia da un punto
di vista pubblico nell'erogazione dei contributi una
regolamentazione precisa ed inoltre che questi contributi non
vengano elargiti e dati per altro genere di discorsi che non sono
propriamente quelli dell'attività sportiva.
Visto che per il ?97 avevamo approvato una delibera che era
passata in IV Commissione sulle manifestazioni di produzione
indiretta e diretta della Casa da gioco, mi permetto di chiedere
questo. Così come in questa delibera vengono citate tutte le varie
manifestazioni e sponsorizzazioni che la Casa da gioco fa alle
varie manifestazioni, tipo marcia Gran Paradiso, rally e altro,
chiedo se non sia possibile dal ?98 in avanti integrare questa
delibera con le sponsorizzazioni che facciamo e di cui oggi stiamo
parlando.
Se mi è consentito, non era sull'interrogazione però, in questi
15 giorni c'è stata a Saint-Vincent la manifestazione delle Grolle
d'Oro, sono sceso a Saint-Vincent la serata di apertura e mi sono
trovato di fronte ad uno spettacolo non bello, nel senso che una
manifestazione che costa 1 miliardo all'ente pubblico non credo che
abbia avuto, per i soldi che sono stati spesi, un giusto riscontro
a livello nazionale.
Ben pochi giornali hanno parlato di questa manifestazione, la
sensazione che si è avuta è che personaggi invitati a questa
manifestazione siano intervenuti perché pagati; la stessa dirigenza
della gestione straordinaria si è detta del tutto scontenta di
questo tipo di manifestazioni e ha attribuito la causa di tutto
questo ad una volontà precisa del Governo regionale.
Mi permetto di chiedere se questo corrisponde al vero e se,
visto che si è fatto un primo passo avanti, nel senso che si è
avuto il coraggio di stabilire e di regolarizzare questo tipo di
iniziative, non sia il caso di fare un'ulteriore riflessione.
Non stiamo qui a contestare il miliardo, si possono anche
spendere più denari purché questi denari siano spesi bene e credo
che la manifestazione delle Grolle d'Oro per quella cifra notevole
non abbia portato i riscontri che una manifestazione di questo tipo
doveva portare.
