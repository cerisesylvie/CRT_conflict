Classificazione
ENTI LOCALI
STATUTO


Resoconto integrale del dibattito dell'aula
Oggetto del Consiglio n. 1856 del 21 febbraio 2001 - Resoconto
OGGETTO N. 1856/XI Intendimenti circa
l’utilizzo degli immobili delle stazioni
impresenziate attualmente in fase di dismissione da parte delle
Ferrovie dello Stato. (Interpellanza)
Interpellanza Visto che con la ristrutturazione e
l’ammodernamento delle Ferrovie dello Stato molte
piccole stazioni, anche nella nostra Valle, sono impresenziate e
gli immobili hanno perso la loro destinazione
d’uso;
Atteso che esiste un piano di dismissione di tale patrimonio
immobiliare da parte della società Metropolis, che prevede la
vendita o l’affidamento dei locali e del terreno
circostante le stazioni impresenziate a enti pubblici o privati
interessati a utilizzare tale patrimonio immobiliare;
Ritenendo che si tratta di un patrimonio che potrebbe essere
utilmente adoperato per iniziative turistiche, sociali e culturali
e che sarebbe opportuno facilitare gli enti locali nel loro dialogo
con Metropolis, al fine di non lasciare abbandonata tale risorsa
immobiliare;
Preso atto di quanto è stato fatto in altre Regioni;
la sottoscritta Consigliera regionale
Interpella
l’Assessore competente per sapere:
1) a che punto sono, per quanto di sua conoscenza, le trattative
di dismissione delle stazioni incustodite e il loro utilizzo da
parte degli enti locali o di privati;
2) se, e come, la regione intenda affrontare tale problema,
quale ruolo attivo intenda assumere e con quali strumenti.
F.to: Squarzino Secondina
Presidente
La parola alla Consigliera Squarzino
Secondina.
Squarzino (PVA-cU)
È vero che la ferrovia è ferma fino
alla fine dell’anno per cui la questione delle
stazioni sarà affrontata in un momento successivo, però io credo
che valga la pena di utilizzare tutto questo tempo perché, quando
la ferrovia entrerà in funzione, tutto quanto sta attorno possa
essere utilizzato nel modo più opportuno possibile.
La ristrutturazione delle Ferrovie dello Stato e il suo
ammodernamento hanno avuto come conseguenza, nella nostra Regione,
come nel vicino Piemonte e come in altre situazioni, l'abbandono di
una serie di piccole stazioni. E questo ha comportato anche un
abbandono di questi immobili, per cui queste stazioni sono
impresenziate, abbandonate, col rischio di degrado di questi
immobili.
Le Ferrovie dello Stato nella loro riorganizzazione societaria
hanno distinto due società: la società Trenitalia, per gestire il
traffico ferroviario, e la società Metropolis, incaricata di
gestire i beni immobili.
Ora la società Metropolis, fin dall’anno scorso,
aveva iniziato una serie di incontri con i vari sindaci sul cui
territorio sorgono le varie stazioni impresenziate per verificare
se c’era la volontà da parte
dell’ente pubblico di comperare o affittare o
utilizzare tramite un comodato sia i locali sia il terreno
circostante.
Di questo problema si era occupata anche la IV Commissione,
tant’è vero che c’era stata
un'audizione, a maggio dello scorso anno, per analizzare quali
erano gli intenti degli enti locali e quali erano le condizioni a
cui queste dovevano sottostare per utilizzare gli edifici in
disuso. In quella occasione i sindaci avevano detto di aver fatto
presente all’Assessore tutta una serie di
difficoltà, implicitamente chiedendo alcune soluzioni rispetto a
questo tema.
Visto che abbiamo ancora tempo prima della fine
dell’anno, chiedo se si è fatto qualcosa per portare
avanti le trattative di dismissione delle stazioni incustodite, il
loro utilizzo da parte degli enti locali e dei privati e se
l’Assessorato è coinvolto. Trattandosi di un
patrimonio immobiliare che, a nostro avviso, non va lasciato
abbandonato, e credo che non sia neanche interesse della Regione
lasciare abbandonati degli edifici nel fondovalle, chiediamo ancora
se la Regione intende affrontare questo problema, come intende
attivarsi, se ha già individuato alcune risposte e alcuni
strumenti, se ha visto cosa è stato fatto in altre regioni,
eventualmente per avere suggerimenti al riguardo.
Presidente
La parola all'Assessore al turismo, sport,
commercio e trasporti. Lavoyer.
Lavoyer (SA) Sul primo quesito dell'interpellanza:
"a che
punto sono, per quanto di sua conoscenza, le trattative di
dismissione?"
, posso rispondere che con
l’incontro dell’8 febbraio 2001 sono
terminati i sopralluoghi congiunti: Ferrovie dello Stato
infrastruttura, Trenitalia, enti locali e Regione, sopralluoghi che
sono stati effettuati presso tutte le stazioni ferroviarie dei
comuni interessati al passaggio della ferrovia e conseguentemente
sono stati presi in considerazione ai fini delle relative
valutazioni tutti i beni immobili delle Ferrovie dello Stato, i
locali di stazioni, caselli, casermette, piazzali, capannoni,
terreni, eccetera.
Il solo Comune di Pré-Saint-Didier non si è presentato al
sopralluogo concordato per sopraggiunti e improvvisi impegni
dell’incaricato.
Mentre questa prima fase: verifica degli immobili disponibili e
del relativo interesse da parte degli enti locali e di altri
soggetti, sta volgendo al termine, la seconda fase, relativa ad una
prima negoziazione sull'esistenza delle condizioni di fattibilità
dell'operazione, è già stata iniziata con un primo incontro fra
Ferrovie dello Stato, Comuni di Morgex e di Sarre, per un
preliminare approccio riguardante le considerazioni
tecnico-economiche sui progetti di utilizzo del patrimonio Ferrovie
dello Stato presentate dai comuni ovvero i due Comuni che hanno già
delle indicazioni precise sono Morgex e Sarre.
Questa seconda fase continuerà con l’incontro già
programmato in linea di massima per i giorni 5-6 marzo 2001 che
vedrà coinvolti per un approfondimento delle trattative i Comuni di
Morgex e di Sarre e per una prima valutazione dei progetti
presentati dai Comuni di Pont-Saint-Martin, Verrès, Châtillon, Nus
e Saint-Pierre, mentre se perverranno per tempo i relativi
progetti, si potrà procedere anche per altri comuni, tipo
Villeneuve e La Salle.
In tale occasione, su richiesta di Ferrovie dello Stato, si
terrà anche un incontro con il Comune di Arvier in merito
all’attuale parcheggio di interscambio.
Quindi, per riassumere cosa abbiamo fatto in questo periodo,
abbiamo fatto i seguenti sopralluoghi:
- il 7 aprile 2000: Pont-Saint-Martin, Verrès, Châtillon;
- il 1° giugno 2000: Pont-Saint-Martin, Verrès, Châtillon, Hône,
Chambave e Morgex, sempre congiunti Ferrovie dello Stato e
Regione;
- il 5 giugno 2000: Pont-Saint-Martin, Verrès, Châtillon per i
sottopassi;
- il 27 giugno 2000: Donnas, Hône, Verrès, Montjovet, Nus,
Pont-Saint-Martin;
- il 4 ottobre 2000: Châtillon, Verrès, Châtillon;
- il 6 novembre 2000: Quart, Sarre, Saint-Pierre, Avise;
- l’8 febbraio 2001: Villeneuve, Arvier, Derby,
La Salle, Pré-Saint-Didier.
Questo per quanto attiene la prima fase.
Sul secondo quesito rispondiamo che il ruolo della Regione
rimane quello, che a suo tempo era stato esplicitato, di
coordinatore e promotore di tutti gli incontri preliminari alle
azioni che congiuntamente vedono coinvolti Ferrovie dello Stato,
enti locali o altri soggetti che vorranno intraprendere per il
riutilizzo delle stazioni ferroviarie e più in generale del
patrimonio disponibile di Ferrovie dello Stato svolgendo altresì un
importante ruolo di interfaccia. La Regione cioè si pone come
interfaccia fra le parti al fine di facilitare un dialogo che fino
a ieri è risultato pressoché impossibile?
(interruzione della Consigliera Squarzino Secondina, fuori
microfono)
? questo ruolo di interfaccia è svolto per far sì che il singolo
comune non si trovi a dialogare da solo con le Ferrovie dello Stato
in una posizione di sudditanza facilmente intuibile come avveniva
finora.
Lo scopo è quello di arrivare ad un’unica
trattativa che riguardi tutte le stazioni delle tratte ferroviarie
valdostane per le quali i comuni abbiano già presentato dei
progetti e che veda coinvolti due soli soggetti: i comuni
interessati coordinati dall’Amministrazione, quindi
un'unica trattativa con tutti i comuni coordinati
dall’Amministrazione regionale da un lato e
dall’altra parte le Ferrovie dello Stato.
Abbiamo avviato tutti i sopralluoghi, abbiamo acquisito i
progetti dei comuni che sono interessati ad utilizzare, stiamo
aspettando gli altri progetti?
(interruzione della Consigliera Squarzino Secondina, fuori
microfono)
? se la Consigliera nell'interpellanza mi chiedeva dove andavamo
a reperire i fondi, intanto esaminiamo i progetti e gli importi di
queste trattative dopodiché valuteremo se saranno impegni
totalmente a carico dell’ente locale, se ci sarà una
partecipazione dell’Amministrazione regionale.
Secondo me potrà dipendere dal tipo di utilizzo perché ci potranno
essere degli utilizzi specifici che potranno attingere a dei fondi
che sono già regolamentati con leggi regionali di settore, quindi
sarà una valutazione di una seconda fase.
Volevo sottolineare che, a seguito di un incontro fatto
nell’ultimo mese di ottobre, tutti i sindaci sono
informati del ruolo di coordinamento della Regione, come pure dei
sopralluoghi, e che tutti i sindaci hanno avuto la possibilità di
porre quesiti in merito al progetto.
Alcuni comuni hanno già presentato i progetti, altri sono in
fase di arrivo, ripeto, ma tutti sono informati del ruolo
dell’Amministrazione in questo momento dopodiché si
avvierà la fase più prettamente negoziale, ma da una posizione di
forza perché ci sarà un'unica trattativa coordinata
dall’Amministrazione.
Presidente La parola alla Consigliera Squarzino Secondina.
Squarzino (PVA-cU)
Sono soddisfatta, mi sembra che
quest’anno il lavoro sia andato avanti e la Regione
abbia assunto un ruolo di coordinamento, un ruolo che i comuni
avevano chiesto e che credo la Regione debba assumere per
l’interesse che può avere rispetto
all’utilizzo di questi immobili.
È vero, non ho messo nella mia interpellanza due domande precise
concernenti le risorse economiche e i tempi, anche perché non
pensavo che la trattativa fosse già così avanzata.
D’altra parte, dietro la proposta della Regione
di farsi coordinatrice, promotrice e interfaccia, tra i due
contraenti c’è sicuramente la volontà di contribuire
con risorse economiche, altrimenti non sarebbe un sostegno
sufficientemente valido e riconosciuto. Probabilmente ritornerò con
un’altra iniziativa più puntuale su questi due
aspetti, le risorse e i fondi.
Chiedo all’Assessore di darmi fotocopia del
calendario degli incontri che ci sono stati.
