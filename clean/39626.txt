Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 2749 del 23 maggio 2017 - Resoconto
OGGETTO N. 2749/XIV - Interrogazione: "Notizie in merito ai
finanziamenti e al cronoprogramma dei lavori di costruzione del
nuovo polo scolastico di Tzamberlet e di ristrutturazione dell'ex
Liceo Maria Adelaide di Aosta".
Rosset (Presidente) -
Punto n. 6 dell'ordine del giorno.
Ha chiesto la parola l'Assessore Borrello, ne ha facoltà.
Borrello (SA) -
In virtù dell'interrogazione puntuale
presentata dai colleghi, dettaglierò le richieste da voi
formulate.
Per quanto riguarda la prima questione, i costi già sostenuti
per la progettazione ammontano a lordi 117 mila euro, divisi per
tutta una serie di punti: indagini geognostiche, relazione
geologica, progettazione preliminare e predisposizione del piano
per quanto riguarda la gestione delle terre di scavo. Le somme
stanziate per l'espletamento nelle fasi progettuali ammontano a
lordi 1,124 milioni, 730 mila per la progettazione definitiva già
avvenuta e 388 mila per la progettazione esecutiva.
Per quanto attiene il secondo punto (il costo complessivo
dell'opera), come risulta dal provvedimento dirigenziale n. 43
redatto in data 16 gennaio 2017, relativo all'aggiudicazione
definitiva dell'intervento, il costo complessivo per l'esecuzione
dei lavori ammonta a lordi 20,387 milioni di euro, a cui vanno
aggiunte le somme di cui al punto precedente, quindi quelle
relative alla progettazione, oltre a 4 mila euro per la
pubblicazione della gara, 51 mila euro per la commissione di gara,
190 mila euro per la direzione lavori, 100 mila euro circa per
quanto riguarda le somme a disposizione per eventuali situazioni
critiche e 800 euro per l'ANAC, per un totale complessivo lordo di
21,853 milioni. Per la realizzazione dell'opera è stato ottenuto un
finanziamento statale ammontante ad euro 6,65 milioni, oggetto di
apposito contratto di mutuo tra la Regione Valle d'Aosta e la Cassa
depositi e prestiti S.p.A., stipulato nella data del 15 novembre
2016 e già inserito in bilancio nella parte entrate, con oneri di
ammortamento a totale carico dello Stato.
Per quanto riguarda invece l'aspetto di programmazione e il
cronoprogramma dei lavori per quanto concerne l'ex sede
dell'Istituzione scolastica Regina Maria Adelaide di via Torino, si
comunica che, come previsto con deliberazione della Giunta
regionale n. 572/2016, ad oggi non è previsto alcun tipo di
intervento sulla struttura e di conseguenza non esiste alcun
cronoprogramma. Per quanto concerne invece il cronoprogramma dei
lavori di realizzazione del polo scolastico di Tzamberlet, è
possibile fornire solo indicazioni sui tempi in termini assoluti
fissati dal bando di gara. Nello specifico, per la redazione del
progetto esecutivo 90 giorni dalla consegna del servizio e per la
realizzazione dei lavori 730 giorni, considerato che al momento la
procedura è temporaneamente sospesa in attesa dell'esito dei
ricorsi presentati al TAR.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
Il collega Baccega credo darà
un quadro dettagliato della situazione tecnico-progettuale della
scuola di Tzamberlet, essendo stato tra i promotori del riavvio
dell'iter esecutivo dell'opera nel suo ruolo di Assessore nella
precedente maggioranza. Io mi limito ad utilizzare questo tempo per
fare alcune considerazioni più politiche, per riaffermare il nostro
punto di vista che non è mai cambiato addirittura dalla scorsa
legislatura, quando eravamo all'opposizione. Chi c'era e ha memoria
di quel periodo sa che il gruppo PD-SIN.VdA, al di là della
collocazione maggioranza o opposizione, ha sin dall'inizio
sostenuto la necessità e l'utilità di una nuova struttura
scolastica posizionata appena fuori dal centro della città. Dico:
"appena fuori" perché le nostre dimensioni sono tali per cui la
cosiddetta "periferia", se raffrontata ad una qualsiasi periferia
di un capoluogo di provincia, è di fatto parte integrante del
centro cittadino, tant'è che, per spostarsi da Piazza della
Repubblica al Palaghiaccio a piedi, ci vanno circa dieci minuti,
non tanti di più. La nostra posizione d'altronde va di pari passo
con quella che assumemmo sull'ospedale. Ricordo che noi fummo tra i
promotori del referendum, cioè che una struttura pubblica ad alta
frequentazione, e una scuola lo è forse ancora di più rispetto ad
un ospedale, per quanto possibile dovrebbe essere ubicata in un
luogo decentrato rispetto al centro cittadino per gli effetti anche
sul piano di traffico, una struttura dovrebbe essere adeguata alle
più moderne tecnologie, alle tecniche costruttive. Una scuola deve
soprattutto garantire
standard
di sicurezza e di
compatibilità ambientale ed energetica elevati, cosa che una
struttura vecchia, progettata secondo criteri antelucani, non
assicura e non assicurerà di certo. Peraltro non è che quando fu
costruito il Maria Adelaide una quarantina d'anni fa ci fosse una
sensibilità ambientale, e forse anche le tecnologie che
assecondassero questa che oggi è un'esigenza imprescindibile e
anche un obbligo di legge. Oggi abbiamo una prospettiva che va
proprio nella direzione che prospettavamo per l'ospedale, di
costruire in una zona facilmente accessibile, naturalmente andrà
riprogettata la viabilità, ma è cosa del tutto fattibile,
considerato anche che la zona è ormai collegata dalla tangenziale
sud e si pone praticamente sulla direttrice ovest ed è vicinissima
ai binari del treno, quindi facilmente servibile nell'ipotesi di
una riapertura della tratta Aosta/Pré-Saint-Didier con una fermata
intermedia.
Dicevo che il progetto della nuova scuola di Tzamberlet va nella
direzione auspicata: di avere una scuola moderna a impatto zero,
vicina agli impianti sportivi della città di Aosta, al margine di
un polmone verde (Prati di Montfleury) che - lo voglio dire
chiaramente - non verrà in alcun modo intaccato dalla struttura.
Non so i detrattori dell'opera, quelli che oggi propongono un
referendum, che progetto abbiano visto, ma l'area interessata era
fino a qualche anno fa occupata da una rivendita di laterizi e dal
campetto di pratica del maneggio, che verrà trasferito altrove, tra
l'altro, senza problemi sulla sua operatività. Ho avuto modo, dopo
il trasferimento del Liceo Maria Adelaide, di parlare con alcuni
genitori che si erano fatti convincere dell'inopportunità del
cambio di sede del liceo. Qualcuno era pure schierato in una specie
di comitato contro il trasferimento. Devo dire che tutti, senza
eccezione - parlo di quelli con cui ho parlato -, oggi giudicano
positivamente quell'operazione. Ritengono che i loro figli siano
stati collocati in una struttura sicuramente più adeguata rispetto
a quella precedente, soprattutto più sicura e funzionale da un
punto di vista strutturale degli spazi. Hanno capito che stare nel
nuovo - e parliamo della scuola di via Chambéry - con tutte le
problematiche che può avere una scuola polmone, quella sì, è meglio
che stare in una struttura vecchia, concepita con idee e logiche di
40 anni fa.
Sul piano del finanziamento credo ci sia poco da dire, anche se
i promotori del referendum sorvolano su questo. Oggi lo Stato
finanzia quest'opera con un mutuo di 6,6 milioni di euro, abbiamo
visto, e la Regione per l'opera completa ne deve mettere 17/18, che
francamente per una scuola come questa, con una capienza di 1300
alunni, è cifra piuttosto sostenibile. Solo per fare un confronto:
l'ampliamento dell'ospedale dovrebbe costare dai 125 ai 150
milioni. Chi dovrà andare in questa scuola oltre agli allievi del
Maria Adelaide? Visto che c'è anche qui un movimento in questo
senso popolare, penso che si possa tranquillamente ragionare senza
mettere subito il cavallo davanti ai buoi. Io, ad esempio, vedrei
bene un altro liceo, ad esempio, il liceo musicale che oggi tribola
con gli spazi e con le aule per la pratica strumentale. Pensare,
come suggerito dal Consiglio d'istituto del Maria Adelaide, di
mettere insieme un'altra istituzione affine, un altro liceo è cosa
ragionevole e anche di buon senso.
