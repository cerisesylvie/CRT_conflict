Classificazione
OPERE PUBBLICHE



Oggetto del Consiglio n. 1777 del 8 febbraio 2006 - Resoconto
OGGETTO N. 1777/XII - Studi di fattibilità relativi agli
interventi di cui al Piano delle "grandi opere".
(Interpellanza)
Interpellanza
Richiamata l'urgenza con cui, nel luglio del 2004, la Giunta
regionale aveva sollecitato il Consiglio regionale ad approvare una
normativa di legge particolare ed eccezionale per le cosiddette
"grandi opere";
Ricordato che, solo un anno e mezzo dopo l'approvazione della
normativa speciale, il Consiglio regionale, nuovamente con una
procedura di iscrizione d'urgenza dell'oggetto, ha approvato un
elenco di 14 interventi che costituiscono il primo Piano redatto ai
sensi della legge regionale n. 21/2004;
Evidenziato che, in occasione del dibattito sul Piano in
Commissione e nel Consiglio regionale dello scorso 11 gennaio,
l'Assessore al Territorio, Ambiente ed Opere pubbliche aveva
affermato che la Giunta avrebbe proceduto celermente ad affidare
gli incarichi per i 14 studi di fattibilità;
Al fine di conoscere quali sono stati gli incarichi per studi
di fattibilità finora affidati e le modalità con cui si sta
procedendo per tali affidamenti;
il sottoscritto Consigliere regionale
Interpella
la Giunta regionale e l'Assessore competente per
conoscere:
1) quali e quanti incarichi per studi di fattibilità relativi
agli interventi di cui al Piano delle grandi opere sono stati
finora attribuiti;
2) quali sono i criteri con cui si sta procedendo
all'individuazione dei professionisti;
3) quale impostazione si è data o si intende dare per la
realizzazione di tali studi;
4) se la Giunta si è data o intende darsi una tempistica sia
per l'attribuzione sia per conclusione dei 14 incarichi.
F.to: Riccarand
Presidente - La parola al Consigliere Riccarand.
Riccarand (Arc-VA) - È un argomento che è già stato ampiamente
affrontato sia in Consiglio che in Commissione nei mesi scorsi,
quindi non penso richieda un'ampia illustrazione. Abbiamo espresso
varie critiche all'impostazione di questa legge sulle grandi opere,
non ci sembra che sia una legge ben fatta e utile e fino adesso le
lentezze con cui si è proceduto nella sua applicazione ci hanno
confermato in questo senso... l'obiettivo di tale interpellanza era
di conoscere, rispetto a questi 14 interventi approvati nel piano
del Consiglio regionale, come si sta procedendo rispetto agli studi
di fattibilità. Su questo avevamo avuto una discussione aspra in
Commissione e in Consiglio, l'Assessore ci aveva comunicato la sua
intenzione di affidare 14 studi di fattibilità in tempi brevi e
vorremmo sapere a che punto sono tali incarichi.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Credo sia opportuno, per dare una risposta più
precisa possibile, fare un richiamo. Il primo richiamo lo vorrei
fare all'articolo 3 della legge in discussione, dove al comma 3 si
prevede:
"successivamente all'approvazione del piano, al fine
dell'individuazione delle opere di
rilevante interesse regionale
correlate agli interventi individuati, la Giunta regionale dispone
l'elaborazione di studi di fattibilità"
; quindi non è una
scelta dell'Assessore, ma è una prescrizione della legge. Al comma
4 poi si dice che la Giunta regionale, nei tempi e nei modi come
sono stabiliti con apposita deliberazione, incarica il "NUVV" ad
effettuare un'apposita istruttoria sugli studi di fattibilità,
ovvero sui progetti se già disponibili nei livelli preliminare,
definitivo, esecutivo, al fine di accertare l'effettiva fattibilità
tecnica ed economica e la conformità dell'opera o delle opere
correlate all'intervento. Questo vuol dire che c'è una procedura
istruttoria che è ben definita dalla legge. Così come vorrei che si
richiamasse tutto il dibattito fatto in Commissione, in particolare
è vero che alla domanda: "
se si sarebbero dovuti fare gli studi
di fattibilità"
ho risposto "sì", perché questo andava nella
direzione di vedere qual è lo stato delle cose, tant'è vero che
dopo dicevo:
"
volevo precisare che ci sono degli studi di
fattibilità che devono essere fatti "ex novo", altri devono essere
solo integrati per gli aspetti mancanti"
. Questo era per
precisare che andava letto in tale senso.
Andando avanti con le domande poste, non abbiamo ancora
conferito incarichi per studi di fattibilità, in quanto la Giunta
regionale, al fine di razionalizzare e omogeneizzare i dati
disponibili, capire dove eravamo per ogni singolo intervento in
termini di progettazione, fattibilità... e quindi stabilire se è
necessario fare uno studio di fattibilità completo, ovvero
un'integrazione, ovvero più semplicemente un'integrazione della
documentazione esistente, ha incaricato il Nucleo di valutazione e
verifica degli investimenti, con deliberazione n. 313 del 3
febbraio 2006, di effettuare una preliminare verifica della
documentazione già disponibile relativa agli interventi inseriti
nel programma approvato dal Consiglio, precisandone gli ambiti di
fattibilità da sviluppare e consegnando le conclusioni di dette
verifiche entro 60 giorni dalla data della citata deliberazione.
Sulla base delle conclusioni fatte dal Nucleo di valutazione verrà
disposta l'effettuazione degli studi di fattibilità o richiesta
l'integrazione della documentazione tecnica già disponibile, in
maniera che si possa esprimere la fattibilità dell'opera connessa
con l'intervento.
Nella seconda domanda si chiede:
"quali sono i criteri con
cui si sta procedendo all'individuazione dei professionisti"
;
ai sensi dell'articolo 6, comma 4 della legge regionale n. 12/1996,
così come modificata dalla legge regionale n. 19/2005, gli studi di
fattibilità saranno conferiti con le modalità previste dalla legge
regionale n. 18/1998, con particolare riferimento alle comprovate
specifiche esperienze nelle materie oggetto degli studi di
fattibilità o delle integrazioni alla documentazione tecnica già
disponibile. Si tratta di incarichi fiduciari.
"Quale impostazione si è data o si intende dare per la
realizzazione di tali studi"
, anche qui gli studi di
fattibilità, ovvero le integrazioni alla documentazione tecnica già
disponibile - relativamente queste ultime agli ambiti di
fattibilità da sviluppare individuati dal "NUVV" - dovranno essere
predisposti sulla base di quanto già contenuto in un atto in vigore
che ha per titolo: "Guida per la redazione degli studi di
fattibilità", approvato dalla Giunta con deliberazione n. 4123 del
2 novembre 2001. Il percorso quindi in un certo senso è già
tracciato.
"Se la Giunta si è data o intende darsi una tempistica sia
per l'attribuzione sia per la conclusione dei 14 incarichi"
;
successivamente alla verifica del "NUVV", per la quale abbiamo dato
un tempo massimo di 60 giorni, verrà immediatamente avviata la fase
di conferimento degli incarichi per la redazione degli studi,
ovvero dei necessari aggiornamenti o integrazioni alla
documentazione tecnica già disponibile, stabilendo, relativamente
ad ogni singolo studio, la tempistica per la conclusione degli
incarichi medesimi. Voglio ricordare che tutti questi interventi,
quand'anche già in itinere, devono essere dotati di uno studio di
fattibilità ai sensi della legge n. 144 sulle opere pubbliche.
Presidente - La parola al Consigliere Riccarand.
Riccarand (Arc-VA) - Considero non soddisfacente la risposta
dell'Assessore, soprattutto non coerente con affermazioni
categoriche che l'Assessore aveva fatto in Commissione e in
Consiglio, in cui era venuto ad affermare con molta sicurezza e
determinazione che si sarebbero affidati 14 studi di fattibilità;
adesso si scopre, come sapevamo, che così non è, che adesso avete
affidato un ulteriore incarico ad aggravare il procedimento al
nucleo per valutare quali sono i livelli di elaborazione, di
studio, di progetti di questi 14 interventi, come se queste cose
già non si sapessero. Queste cose invece erano già tutte indicate
dettagliatamente nelle schede che sono state fornite, quindi sono
tutti elementi che erano già conosciuti. Questa ulteriore fase
istruttoria allora è solo una conseguenza del fatto che è stata
carente la fase istruttoria precedente, il procedimento non è stato
seguito in modo accurato per cui si è arrivati a decidere di
inserire 14 interventi senza sapere bene cosa si sarebbe poi fatto,
per cui adesso si è resa necessaria un'ulteriore fase che va ad
allungare ulteriormente la tempistica e che è in completa
contraddizione rispetto all'urgenza con cui avete portato in
approvazione in Consiglio la legge, avete portato in approvazione
in Consiglio il piano sempre con procedure di urgenza e con
iscrizioni di urgenza... e poi ci sono tutta una serie di tempi
molto lunghi rispetto ad una fase di istruttoria, di procedure...
che adesso si allungano ulteriormente. Dopodiché non si capisce
bene quando partiranno questi studi di fattibilità, capiamo che ci
saranno diversi livelli: studi di fattibilità veri e propri,
integrazione di studi di fattibilità, semplicemente integrazione
alla documentazione tecnica e anche chiaramente con delle
tempistiche molto differenziate. Ne prendiamo atto perché erano
delle conseguenze obbligate, perché lo avevamo rilevato che laddove
c'è già un progetto preliminare e in alcuni casi c'è già il
progetto definitivo diventa assurdo fare lo studio di fattibilità
ma, di fronte alle affermazioni così nette che erano state fatte,
ritenevamo di capire come stavano le cose. Vedremo nelle prossime
settimane se questi tempi saranno rispettati, cosa succederà dopo i
60 giorni, con quale criterio si andrà ad individuare questi
incaricati per gli studi di fattibilità e, al di là del taglio
tecnico della guida per gli studi di fattibilità, ci interessa
capire anche con che tipo di prospettiva verranno dati questi studi
di fattibilità, se verranno finalizzati e orientati già in una
certa direzione, se invece si chiederà un esame a 180 gradi di
tutte le diverse possibilità. Ci sono tutta una serie di
problematiche e di tempi su cui la risposta dell'Assessore è stata
per noi totalmente insoddisfacente.
