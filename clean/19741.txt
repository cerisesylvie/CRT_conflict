Classificazione
GIUNTA REGIONALE


Resoconto integrale del dibattito dell'aula
Oggetto del Consiglio n. 2901 del 18 dicembre 2002 - Resoconto
OBJET N° 2901/XI Prise d'acte de la démission du Président de la
Région et de la déchéance du Gouvernement.
Président
Collègues conseillers, comme vous le savez, le
12 décembre 2002 le Président de la Région m'a remis sa lettre de
démission de la charge. Sa lettre avait la teneur suivante:
"Monsieur le Président, toute activité ou action de
gouvernement exige une condition d'objective sérénité, surtout
politique. C'est ainsi que nous avons toujours ?uvré au cours de
ces années, dans le but précis d'assurer le développement et le
bien-être de la communauté valdôtaine. A l'heure actuelle cette
condition semble compromise par un climat de suspicion, qui se
répercute inévitablement sur les institutions. Aussi s'avère-t-il
impérieux de sauvegarder l'objectif prioritaire du déroulement
correct des fonctions institutionnelles, qui ne doivent en aucun
cas être influencées par l'affaire judiciaire en cours.
Même si je suis convaincu de pouvoir bientôt démontrer que je
suis étranger à cette affaire et prouver ma bonne foi, j'estime
nécessaire et responsable de garantir le plein fonctionnement, et
en toute sérénité, de la Région, en séparant ma position
personnelle et en remettant toute décision aux instances politiques
et institutionnelles naturelles. A cet effet, j'ai décidé de donner
ma démission et de remettre au Conseil de la Vallée le mandat de
Président de la Région Autonome Vallée d'Aoste".
Collègues conseillers, la discussion est ouverte.
La parole au Conseiller Curtaz.
Curtaz (PVA-cU)
Il nostro gruppo prende atto delle
dimissioni presentate dal Presidente della Regione. Come per le
dimissioni dell'Assessore Lavoyer, riteniamo che il gesto dell'ex
Presidente Viérin sia un gesto istituzionalmente dovuto.
Credo però che questo gesto debba indurci ad una riflessione non
solo su quanto è avvenuto recentemente, ma su quanto è avvenuto
nell'intera legislatura, legislatura che, come i colleghi
ricorderanno, iniziò con un punto all'ordine del giorno che
recitava "Convalida degli eletti" e sul quale, proprio dal nostro
gruppo, emerse il problema della non candidabilità e quindi
dell'ineleggibilità di un autorevole esponente della "Union
Valdôtaine". Quelle nostre perplessità giuridiche e politiche
trovarono ripetutamente conferma in tutte le sedi competenti a cui
ci rivolgemmo e quel Consigliere dovette abbandonare quest'aula
dopo essersi presentato alle elezioni e aver raccolto un numero di
voti considerevole, con ciò ingannando l'elettorato sulla sua
possibilità di essere eletto.
Dico questo perché c'è una sorta di fil rouge
giuridico-istituzionale che in questi ultimi venti anni ha
coinvolto successivamente cinque politici che hanno ricoperto la
carica di Presidente della Regione. Credo che questa sia
inevitabilmente una riflessione che dobbiamo fare; un'analisi,
Presidente Louvin, che si riallaccia ad una sua riflessione - che
avevamo apprezzato - in occasione della proposta di legge del
collega Nicco sulla riforma dello Statuto: lei evidenziò come, in
tema di riforme istituzionali, occorresse fare una riflessione
anche sull'adeguatezza della classe dirigente valdostana, che in
diversi lustri non è riuscita a proporre uno straccio di riforma
istituzionale né qui, né altrove.
Credo peraltro, venendo agli episodi delle ultime settimane, che
gli avvenimenti di carattere giudiziario - che, come ripetuto più
volte, ci riguardano politicamente, perché non è questo il luogo
per occuparsi delle questioni sottoposte al vaglio della
Magistratura, in quanto qui siamo in una sede
politico-istituzionale, quindi dobbiamo trarre delle conclusioni
politiche dalle azioni o dalle omissioni che si presumono essere
state svolte - non siano la causa unica della crisi politica che si
è evidenziata; sarebbe riduttivo il pensarlo. Sicuramente questi
eventi hanno accelerato una crisi politica, che era però latente da
tempo. Chi, come noi, vive in quest'aula, frequenta i colleghi,
partecipa alle riunioni più riservate, sa quanta fibrillazione
emergesse nelle forze politiche di maggioranza e all'interno delle
stesse forze politiche. Questo è un dato che ha avuto il suo apice,
per certi versi paradossale, in occasione della votazione del
Presidente della Commissione di inchiesta quando, dopo nove ore di
consiglio, alla fine la maggioranza si è arresa a sé stessa e ha
offerto all'opposizione, che ha gradito, una rosa di nomi da
scegliere. Dunque un presidente scelto dall'opposizione per
l'incapacità della maggioranza di indicare un presidente e una
maggioranza che mostra uno sfilacciamento politico che, a ben
vedere, poco ha a che fare con le iniziative giudiziarie che,
certo, pur nella loro gravità hanno costituito la classica goccia
che ha fatto traboccare il vaso.
Assistiamo oggi ad una crisi politica; sapremo ufficialmente fra
qualche ora, forse meno, come questa crisi è stata risolta; avremo
occasione, all'esito delle comunicazioni e degli eventi che si
svolgeranno in quest'aula, di fare delle ulteriori considerazioni
al riguardo anche sulla nuova maggioranza, che si andrà formando da
qui alle elezioni. Certo che - e lo dico amaramente, prima ancora
che come rappresentante in quest'aula del popolo valdostano, come
valdostano stesso - da questa vicenda la Valle d'Aosta esce
malissimo, con un'immagine disastrosa, che puntualmente i
principali organi di stampa nazionali hanno sottolineato e se penso
a quanti sforzi anche economici vengono fatti ogni anno per
rappresentare all'esterno un'immagine positiva della nostra
Regione, possiamo capire come, anche nell'ambito di promozione
della nostra Regione all'esterno, queste vicende abbiano fatto del
male. È bene che si sappia che ci sono dei responsabili: le
istituzioni, il Consiglio paga questa immagine, ma non siamo tutti
sullo stesso piano. Sul piano politico ci sono delle
responsabilità. È giusto che le forze politiche, le maggioranze,
gli amministratori, che hanno portato la Valle d'Aosta in queste
condizioni e con questa immagine verso l'esterno, si assumano ogni
responsabilità!
Oggi - e concludo, Presidente e colleghi - constatiamo una crisi
sicuramente morale, constatiamo una crisi politica e non mi
riferisco alla crisi istituzionale, che verrà risolta attraverso la
votazione della nuova Giunta, del nuovo Presidente, del nuovo
Ufficio di Presidenza e via di seguito, ma mi riferisco ad una
crisi più profonda. Questa legislatura era partita non solo con la
vicenda che ho ricordato all'inizio del mio intervento, una vicenda
brutta, ma era partita anche con la grancassa delle riforme
istituzionali, che aveva avuto per mesi e per anni un impatto
mediatico formidabile. Questa legislatura si concluderà senza
riforme istituzionali, con la maggioranza che ha votato un
documento, che non esito a definire vergognoso, in occasione
dell'ultima discussione sul punto, che rimanda alla prossima
legislatura le riforme istituzionali - cosa che avviene
puntualmente di legislatura in legislatura - per l'incapacità di
questa classe politica di affrontare, proporre, risolvere questi
problemi. Dunque un primo fallimento.
Il secondo fallimento è sotto gli occhi di tutti: abbiamo una
Giunta dimissionaria, nei fatti sfiduciata dalle forze politiche
che la sostenevano; una soluzione temporanea che forse le
consentirà alla maggioranza di trascinarsi fino alla scadenza
naturale della legislatura per evitare le elezioni anticipate, che,
al di là dei problemi tecnici - che non voglio disconoscere -
significherebbero un azzardo per le forze politiche che oggi sono
pesantemente coinvolte in questa situazione e che hanno la
responsabilità politica di quanto sta succedendo. Questo è il
secondo fallimento sul quale dobbiamo riflettere perché la nostra
Regione meriterebbe una classe politica all'altezza delle
aspettative e delle sfide a cui è chiamata a far fronte, oltretutto
in un contesto così difficile. Penso al contesto europeo, alla
nostra Regione rispetto alle nuove tematiche del contesto
istituzionale europeo, penso a quanto sta succedendo in Italia
rispetto alle problematiche del federalismo, della cosiddetta
"devolution", penso alla grave crisi economica che sta investendo
importanti aziende di questo Paese con ricadute sull'indotto
valdostano, penso alla crisi economica e finanziaria che un Governo
nazionale, che si sta dimostrando totalmente incapace di affrontare
queste problematiche, sta trascurando portandolo a dei punti di
gravità inaudita. Si pensi a quanto sta succedendo oggi in
Parlamento nella discussione della finanziaria.
Questi sono i punti di riflessione su cui avremo occasione di
ritornare. Credo che da parte di tutti, e anche da parte nostra, ci
voglia un atteggiamento di umiltà, per capire perché nella nostra
Regione accadono troppo spesso fatti incresciosi, che, oltre ad
essere moralmente discutibili, ledono quel rapporto fiduciario e di
rispetto delle istituzioni che deve legare il cittadino
all'istituzione politica.
Président
La parole au Conseiller La Torre.
La Torre (SA)
Voglio innanzitutto esprimere sincera stima
ed amicizia per il Presidente Viérin e lo dico con grande
convinzione, al di là di quello che qualcuno possa pensare o far
credere. Noi abbiamo sincera stima per il Presidente Viérin,
crediamo che sia un ottimo Presidente e che abbia ben lavorato e,
al di là di quelli che possono essere i momenti, o anche gli
aspetti caratteriali, con i quali uno possa qualche volta essersi
scontrato, crediamo che abbia dimostrato doti notevoli di
decisionismo e di capacità di operare sempre e comunque
nell'interesse della Valle d'Aosta. Abbiamo capito e capiamo anche
quindi quali possono essere i pensieri, le difficoltà nel trovarsi
in una situazione di questo tipo e nel prendere una decisione come
quella di oggi: con grande correttezza e senso morale, con una
lealtà anche nei confronti della nostra Regione, ha rimesso il suo
mandato, divaricando la posizione personale, come altri hanno già
detto, ma permettendo anche un dibattito politico. Forse è proprio
da un gesto così importante che nasce la riflessione, perché
rendiamoci conto che questo è un gesto molto importante e
significativo che non deve essere sottovalutato, è un gesto che non
può essere lasciato cadere come delle dimissioni qualsiasi, perché
è il sacrificio di una persona che, in un momento difficile,
proprio consapevole di questa difficoltà, rinuncia a se stessa e a
quella che poteva essere in questo momento la chiusura di una
legislatura, per permettere il dibattito. Ebbene, vi dico, colleghi
consiglieri, che dobbiamo fare qualche valutazione proprio per
l'opportunità che ci viene data a valle di questo sacrificio,
perché se c'è una distorsione del sistema, questo non è un fatto
grave, è che questa distorsione del sistema provoca e genera
situazioni che difficilmente riusciamo a controllare e ne
diventiamo vittime.
Mi sono posto la stessa domanda che si è posto il Consigliere
Curtaz, ma da un percorso culturale diverso, da esperienze diverse.
Perché ciò avviene? Sono perciò tornato col ricordo a riflessioni
che abbiamo fatto sul nostro bilancio, quando lo abbiamo
affrontato, su cui dobbiamo far sentire ai Valdostani l'impegno che
c'è da parte nostra, la nostra serietà di trasparenza, di certezza
di risultati che vogliamo dare come classe politica dirigente. In
realtà noi oggi - e non solo in Valle d'Aosta, credo che questo
accada in tutta Italia - stiamo correndo il rischio di mettere in
discussione la credibilità di una classe politica di questo Paese
in generale, quindi mi sono posto la domanda: ma c'è anche nella
nostra Regione il rischio, la minaccia di perdere parte di questa
credibilità? È chiaro che la cruda evidenza dei fatti che sono
accaduti in questi giorni - la "vicenda Maccari", la "vicenda
Lavoyer" -, che si riconducono purtroppo all'ambiente regionale,
porta l'attenzione su questo argomento. Tutto ruota, anche leggendo
i giornali, attorno ad un sistema che riguarda la nostra Regione,
il suo bilancio, degli interessi legittimi, che qualcuno - la
Magistratura - definisce illegittimi o, drammaticamente, sul limite
del legittimo-illegittimo, diventa difficile a volte capirlo, noi
stessi abbiamo difficoltà a comprenderlo, ma d'altronde le lobbies
economiche, le lobbies esistono, siamo abbastanza conoscitori dei
sistemi per sapere che esistono.
Basta scendere all'aeroporto di Bruxelles: sono rimasto molto
stupito nel vedere nella biblioteca del Parlamento europeo che ci
sia un libro stampato con tutte le lobbies accreditate al
Parlamento europeo, con gli indirizzi, con i nomi delle persone che
operano per quelle lobbies e con i riferimenti precisi di dove si
possono trovare e del tipo di lobby che sostengono. Non c'è da
stupirsi quindi se queste lobbies operano. Io dico allora: il Dott.
Maccari, l'ex Assessore Lavoyer sono vittime o attori consapevoli
di questo sistema? Questa è una domanda che mi pongo a cui non so
rispondere, ma è chiaro che da questa prima domanda me ne sorgono
altre, più attinenti al mio ruolo, che, senza alcuna presunzione,
cerco di svolgere, cercando di far capire anche agli altri che non
c'è animosità. È chiaro che poi i caratteri sono quelli che sono,
nessuno di noi è perfetto, ma non c'è animosità.
Mi pongo una domanda: quale futuro vogliamo per la nostra
Regione? Sono convinto che sulla risposta da dare siamo tutti
d'accordo: il migliore e mi preoccupo quando vedo quegli attacchi
portati alla nostra autonomia da giornali non scandalistici
purtroppo, giornali come il "Corriere della Sera", attacchi che ci
indignano, attacchi su cui sentiamo la necessità di rispondere. Gli
argomenti per rispondere credo che li dobbiamo trovare dentro di
noi, nelle nostre riflessioni e nei nostri comportamenti ed ecco
perché riconosco ancora una volta l'alto senso morale che ha avuto
il Presidente Viérin nel dare le dimissioni. So anche che il mio
discorso forse può dare fastidio, perché di questi tempi c'è poca
tolleranza, ma non qui, dappertutto, verso quella che può essere
riflessione, autocritica, guardarsi dentro o cercare dei valori.
Parlare di etica, parlare di morale sembra di riempirsi la bocca,
però credo che non si perda del tempo - anche se a volte si ha la
sensazione di perdere del tempo, mentre ci sono cose urgenti da
fare - e che al contrario valga la pena perdere del tempo quando si
fanno dei ragionamenti che riguardano i valori e che possono essere
fatti anche all'interno di aule a cui tutti guardano, che sono
punti di riferimento.
Credo che in questa epoca di grandi incertezze, dove ormai è
successo di tutto e nessuno si sente più sicuro da nessuna parte,
noi abbiamo un'opportunità, proprio perché siamo una piccola
regione e abbiamo una capacità di autogoverno che nel tempo ha
dimostrato di funzionare ed è quella di dare delle certezze al
nostro popolo, di dare delle certezze forti che si contrappongono
invece alle incertezze che all'esterno della nostra Regione possono
esserci. Noi allora dobbiamo utilizzare - può sembrare una parola
non corretta - al massimo questa opportunità che ci viene data da
un evento negativo, di cui siamo vittime all'interno di questo
sistema, per riflettere su queste cose, per cercare di capire dov'è
la distorsione nel sistema, se c'è, e per correggerla, per non
farcela correggere dalla Magistratura, per non farcela correggere
dalla Corte dei Conti, per non farcela correggere dai giornalisti
che vengono da Milano, per non farcela correggere da nessuno, ma
per esercitare anche nella correzione di questa deformazione nel
sistema la nostra autonomia, la nostra capacità di
autodeterminazione. Dobbiamo essere così consapevoli della nostra
realtà, di poterla correggere dove ci sono delle distorsioni e
farlo noi, non farcelo dire da altri.
Questo è un po' quello che io sento dentro, poi so che a volte
mi lascio anche un po' trasportare da quello che sento. Non mi
vergogno di pensare a una politica migliore, diversa; io stesso ne
ho fatti tanti di errori nel passato, però credo che dagli errori
che si fanno si possa imparare qualcosa, si possano recuperare
spazi di democrazia, come ho detto, dove non si abbia paura di
parlare né di ascoltare, dove a volte non si è d'accordo, ma si
parte dal presupposto che, proprio perché non si è d'accordo, alla
fine del dibattito probabilmente insieme si è costruito qualcosa,
perché non si è perso del tempo, ma si è creduto in obiettivi che
si possono conseguire insieme.
Non vorrei adesso fare delle citazioni importanti, però sono dei
fatti che sono accaduti, quindi mi viene anche naturale farlo;
persino il Papa ha sentito la necessità, come mai in passato era
successo, non di lanciare un messaggio dal Palazzo del Vaticano,
dove lo poteva fare come e quando voleva, essendo quella la sua
sede naturale, ma ha sentito la necessità di andare all'interno del
Parlamento italiano per fare un discorso di un'ora e mezzo, dove ha
toccato argomenti importanti e valori. Non sono solo io allora che
avverto questo momento particolare che attraversa il nostro Paese,
ma credo che sia la realtà, sono confortato da questo fatto nei
dubbi che io stesso ho. Il Papa è stato molto chiaro, mi sono anche
annotato dei passaggi, non starò a rileggerli, sono convinto che
molti di voi lo avranno sentito quel discorso, ma il Papa ha
sentito la necessità di lasciare questa riflessione al Parlamento
italiano, dove vediamo il conflitto che c'è, che si manifesta nello
scontro fra Destra e Sinistra.
Noi oggi, in questo momento, e dopo nella discussione
successiva, affrontiamo un momento di confusione; traiamo, usando
il massimo della nostra capacità di autogoverno, anche beneficio,
se possibile, da un momento di confusione, diventiamo consapevoli
di gestire questo momento di confusione, per migliorare il nostro
sistema, noi stessi, esercitando la nostra capacità di
autonomia!
Ecco perché io, concludendo il mio discorso, voglio ringraziare
il Presidente Viérin con amicizia e stima, perché credo che con le
sue dimissioni, che sicuramente non sono state facili, abbia voluto
dare a noi questa opportunità. Ritengo che stia a noi coglierla,
altrimenti sarebbero delle dimissioni certamente valide, ma che non
porterebbero tutto il peso che invece, nella coscienza e sulle
spalle, si trova a portare il Presidente in questo momento, che in
qualche modo è vittima di un sistema.
Président
La parole au Conseiller Aloisi.
Aloisi (GM1)
nizierò con lo svolgere il mio intervento
alla luce di alcune considerazioni fatte dal Consigliere Curtaz,
che ascolto sempre con piacere e che nei suoi interventi dà spesso
spunti di riflessione anche critica, ma al tempo stesso tende a
ridimensionare alcuni fatti di notevole ed elevato senso di
responsabilità e questo è l'atto che il Presidente Dino Viérin ha
compiuto nel rimettere a questo Consiglio il suo mandato. Il suo è
un atto di alta responsabilità politica ed amministrativa e di
rispetto per quest'aula.
Vorrei, nell'occasione, descrivere un altro Dino Viérin, quello
che avevo conosciuto nel 1991 in un momento altrettanto difficile e
delicato per la politica valdostana. Era un Dino Viérin
determinato, conscio del ruolo che doveva svolgere, ostinato - i
Toscani direbbero "con quel caratteraccio" -, ma sempre lineare,
disponibile, attento ad ascoltare, pur nel rispetto delle
posizioni, le istanze politiche che da altri provenivano. In questi
anni ho avuto modo di conoscerlo e non tesserò altre lodi perché
non è nel mio carattere ma, prima di entrare nel ragionamento
politico, vorrei svolgere un'altra considerazione. Per me sei stato
sempre Dino, ci siamo conosciuti in questo modo e oggi in modo
formale mi rivolgo a te come Presidente Viérin, perché poche volte
ti ho chiamato Presidente Viérin. Oggi sento di rivolgermi a te in
qualità di Presidente Viérin e ringraziarti per quello che hai
fatto per questa comunità, convinto che la storia e la vicenda
giudiziaria di questi ultimi tempi avrà un esito favorevole per
te.
Riparto da questo riconoscimento solenne per riprendere il
ragionamento che aleggiava in quest'aula. Non smetterò mai di
ribadire la mia forte formazione di persona con una cultura
garantista. Ribadisco, per l'ennesima volta che anche in presenza
di questa vicenda giudiziaria, che ha colpito anche un collega e
che stasera non è fra noi, in modo forte e chiaro la presunzione di
non colpevolezza. Qui siamo in un'aula politica e dobbiamo dare
risposte politiche. Non credo che ci sia un fallimento della
politica, né credo che ci possa essere un fallimento di questa
classe politica, che, al di là delle collocazioni, sta affrontando
in modo serio e responsabile questa vicenda, che ha turbato non
solo il mondo politico, ma tutta la collettività. Ho sempre
sostenuto che bisognava dare una risposta presto e subito e che
presto e subito significava dare certezza, dare continuità, ma
significava anche assunzione di responsabilità. Operando in tale
direzione abbiamo dimostrato che non c'è fallimento, che non e che
c'è una Giunta sfiduciata dalle forze politiche, c'è un presidente,
che ha preso correttamente atto di tale determinazione, e che
conseguentemente ci sono tutta una serie di ricadute a cascata.
Concordo con il Consigliere Curtaz: non possiamo assolutamente
ripetere da oggi alla fine della legislatura quell'incidente di
percorso in cui siamo incappati nella Commissione di inchiesta. È
stato uno spettacolo penoso, deprimente, ma è stato anche un
momento in cui si è voluto dare una risposta per capire dove il
sistema può essersi inceppato, convinti che, quando licenziamo una
legge, pensiamo di essere perfetti e pensiamo di aver reso un
servizio alla collettività. Le leggi sono spesso frutto di
esigenze, altre volte sono frutto di buon senso, altre volte ancora
sono frutto di capacità. Credo che in questa Assemblea questi tre
elementi spesso si siano combinati. Oggi noi abbiamo l'esigenza di
capire, perché ne va di mezzo la nostra credibilità, ne va di mezzo
la credibilità delle istituzioni, ne va di mezzo la credibilità del
sistema.
Ho apprezzato molto l'intervento del Capogruppo La Torre, anche
nei termini problematici in cui lo ha posto, che ha anche ricordato
l'intervento del Santo Padre al Parlamento italiano. Con tutto il
rispetto per Sua Santità, credo che quel Parlamento sia molto
lontano dalle istanze dei cittadini, sia molto lontano da quelle
che possono essere le esigenze e quindi un'autorità morale non
poteva fare altro che richiamare questo tipo di ragionamento. La
classe politica, quella del Parlamento, è una classe politica che,
dovrebbe porsi in modo molto più attento - e parlo del Parlamento
nella sua globalità, non vado a distinguere fra A, B, C o D -,
perché quando un Parlamento ha quelle forti e solenni "tirate
d'orecchie", credo che stia venendo meno a quella che è una sua
funzione.
Stamani dobbiamo affrontare il prosieguo dei lavori con molto
senso di responsabilità, il clima penso che sia quello non solo
delle grandi occasioni, ma quello della consapevolezza e delle
grandi responsabilità che ci andremo ad assumere nel periodo di
tempo da qui alla fine della legislatura, che non dovrà essere
considerato come un qualcosa di transitorio o di balneare, ma deve
essere considerato un qualcosa che assicura continuità
amministrativa, un qualcosa ancora in grado di fornire risposte e
certezze a tutta la comunità.
Président
La parole au Conseiller Tibaldi.
Tibaldi (FI)
Le dimissioni del Presidente Viérin
costituiscono un atto apprezzabile quanto doveroso: apprezzabile
perché era necessario e urgente sganciare la situazione personale
dell'ex Presidente Viérin dall'azione di governo ed istituzionale,
evitando che la prima potesse inficiare la seconda; doveroso perché
al capo dell'Esecutivo regionale si riconduce un'inevitabile
responsabilità, quanto meno politica, in merito ai fatti
deprecabili che si sono verificati in Valle d'Aosta e che hanno
consentito impiego di risorse pubbliche al di fuori di corrette
procedure contabili, con particolare riferimento all'organizzazione
e alla gestione delle mostre espositive e ai ritiri calcistici,
così come è emerso dalle indagini della Magistratura.
Responsabilità politica, innanzitutto, Presidente che più volte
le abbiamo addebitato e che permane; responsabilità politica perché
la politica e le idee si materializzano e si concretizzano sulle
gambe e nelle teste delle persone e di conseguenza camminano con
esse; responsabilità politica perché alla base di ciò che è
accaduto c'è un rapporto fiduciario che ha coinvolto due persone,
in particolare un dirigente amministrativo e un Assessore, un
politico. Il rapporto fiduciario è alla base della responsabilità
politica del Presidente Viérin, la fiducia che lui ha espresso nei
confronti del suo Dirigente dell'Ufficio stampa poggia su criteri
di tipo personale e professionale. Il Dott. Paolo Maccari non è un
soggetto che ha avuto un incarico piovuto dal cielo, è una persona
che è stata designata da qualcuno, in particolare è stata scelta
dal Presidente, e questa scelta è stata condivisa unanimemente da
tutta la Giunta, "Union", "Stella Alpina", "Democratici di
Sinistra". È una persona che si è assunta un importante e delicato
impegno, che non avrebbe potuto essere tale se non ci fosse stata
una fiducia precisa conferita dal Presidente Viérin e dalla sua
Giunta. Parimenti la fiducia nei confronti dell'Assessore Lavoyer è
politica e dunque è frutto di una scelta e di una logica di
maggioranza, che ha visto coinvolti, in ampia condivisione, "Union
Valdôtaine", "Stella Alpina" e "Democratici di Sinistra". Ben si
comprende quindi come la formula interinale fosse insostenibile ed
improrogabile, cioè l'interim di Viérin non fosse assolutamente
condivisibile nel momento in cui i due settori, quello dell'Ufficio
stampa della Giunta e quello del turismo, erano coinvolti nella
bufera giudiziaria, a maggior ragione quando il Presidente Viérin è
diventato oggetto di indagine giudiziaria. Questa responsabilità
per noi è basilare.
La responsabilità giudiziaria verrà approfondita e confermata o
smentita in altra sede; noi siamo garantisti e sappiamo che questa
sede politica ha competenze e deve fare riflessioni che sono
completamente diverse da un'altra sede, che si trova a pochi metri
da qui, però non possiamo disconoscerla o negarla e il Presidente
lo sa, altrimenti non si sarebbe dimesso. Tra l'altro il pericolo
di inquinamento delle prove e il pericolo di reiterazione del
comportamento, visti i reati ipotizzati, hanno indotto il
magistrato a chiederne la sospensione dai pubblici uffici. Si
tratta di presupposti che avrebbero condotto un comune mortale alla
custodia cautelare e questo il Presidente lo sa. In virtù del
pubblico ufficio massimo che lui ricopre, ha beneficiato di una
sorta di attenzione che altri cittadini non avrebbero avuto e di
cui lo stesso Assessore Lavoyer non ha potuto beneficiare.
Episodi e fatti questi che sono stati evidenziati, anche se non
nella loro meticolosa puntualità, in interpellanze e interrogazioni
che il gruppo di "Forza Italia" ha più volte proposto in questa
sede - mi riferisco alla gestione dei ritiri, alla gestione delle
mostre - e con le quali si pretendevano risposte da parte
dell'Assessore competente o del Presidente, risposte che si sono
rivelate più volte insufficienti, formule banalizzanti che sono
promanate da quei banchi per cercare di ridurre la portata degli
episodi che noi denunciavamo in sede politica. Questi fatti
purtroppo sono stati anche banalizzati da parte della stampa, che
ha cercato di attenuare fenomeni anomali che si stavano
concretizzando all'interno della pubblica amministrazione, che
stanno pervadendo settori importanti, ma che andavano a toccare
figure molto potenti e quindi era consigliabile non disturbare i
manovratori. Fatti ed episodi questi che saranno approfonditi nella
Commissione di inchiesta, istituita recentemente da questo
Consiglio, secondo una proposta avanzata dal gruppo di "Forza
Italia", inizialmente rifiutata, ma che poi la maggioranza si è
resa conto di non poter più continuare a rifiutare perché i fatti
stavano travolgendo le loro logiche, le loro idee. È necessario che
questa Commissione di inchiesta approfondisca le distorsioni, che
sono fatti gravi, Consigliere La Torre, di questa macchina politica
e burocratica e conosca di fatti e fenomeni che hanno condotto a
questi eventi, che sono assolutamente deprecabili, perché, come ha
detto qualcuno, non promuovono l'immagine della Valle d'Aosta, ma
la deteriorano, la oscurano. È auspicabile che non si ripropongano
determinati equilibrismi politici in seno a questa commissione
quando si tratterà di fare inchieste e indagini approfondite.
Chiediamo fin d'ora che il futuro Presidente della Regione si
faccia garante di questo equilibrio fra le parti, che la
Commissione di inchiesta non rischi di diventare una sorta di
cortina fumogena per cercare di confondere idee o fatti, ma che sia
veramente una sede di approfondimento, una specie di sostituzione
di quello che è il lavoro di indagine giudiziaria che stanno
compiendo persone competenti da un'altra parte, che permetta però
anche alla classe politica amministrativa, visto che si vuole fare
chiarezza e ridare credibilità e dignità, di trovare quei
meccanismi perversi che hanno condotto fino a questo punto.
C'è poi un anacronismo che deve essere superato, anacronismo più
volte denunciato, naturalmente una sorta di tabù ogni volta che si
tocca: la figura duplice del Presidente-Prefetto. La prima riforma
istituzionale da fare è quella di separare le due funzioni e le due
figure, il Presidente della Regione non può essere anche Prefetto e
mi pare che, durante il dibattito sulla proposta statutaria del
Consigliere Nicco, qualcuno lo abbia ribadito, qualcuno che magari
adesso si accingerà a ricoprire la poltrona massima, speriamo che
faccia tesoro di queste dichiarazioni che lui stesso ha avallato
con forza. Non è ammissibile che il massimo responsabile delle
forze dell'ordine e della pubblica sicurezza in Valle d'Aosta sia
al contempo il massimo responsabile del potere politico in Valle
d'Aosta. È una figura anomala, è una situazione anomala, pericolosa
e dannosa e che è stata adombrata anche dal fatto, come prima
qualcuno diceva giustamente, che cinque Presidenti e Prefetti sono
stati coinvolti in vicende giudiziarie che non hanno qualificato né
le loro figure personali, né la sommatoria di questi due
poteri.
Veniamo ora ad altri aspetti, altrettanto importanti. Questi
fatti hanno dimostrato che non solo si è esaurito un programma, ma
che si è logorata una maggioranza e si sono deteriorati soprattutto
i metodi di amministrazione del potere. Questa crisi di una
maggioranza e di una Giunta corrisponde alla crisi di un sistema di
potere, di un potere che è stato gestito con arroganza e che ha
dimostrato tutti i suoi limiti, di un potere che ha evidenziato e
fatto affiorare distorsioni che non devono assolutamente essere
considerati secondo una logica del vittimismo, che ho sentito
poc'anzi, Consigliere La Torre!
Noi rifiutiamo energicamente questa logica del vittimismo e
dell'attacco all'autonomia o dell'attacco all'immagine della Valle
d'Aosta perché l'autonomia e l'immagine della Valle d'Aosta vengono
gestiti qui dentro dalle persone che sono qui dentro, da coloro che
hanno posti di responsabilità superiore. Non sono i giornalisti del
"Corriere della Sera" o chiunque si permetta di fare opinione sulla
gestione della cosa pubblica in Valle d'Aosta che portano un
attacco all'autonomia o che inficiano l'immagine della nostra
Regione. È chi governa questa Regione che è il primo responsabile e
deve rendersi conto che questi non sono metodi di gestione
dell'autonomia, c'è da ribellarsi innanzi a metodi di gestione
dell'autonomia di questo tipo. Questa è una riflessione che dovete
fare tutti quanti, anche all'interno del partito di maggioranza
relativa, "dell'Union Valdôtaine", che pretende di essere la
custode esclusiva, o pressoché tale, dell'autonomia in Valle
d'Aosta, perché questa non è autonomia. Questi metodi vanno
ripudiati e intendiamo sottolineare il nostro ripudio nei confronti
di queste logiche. Come anche ripudiamo quelle logiche di
vittimismo vergognose che abbiamo sentito pronunciare dal
Consigliere La Torre, che è riuscito addirittura a violentare
affermazioni fatte dal Papa in Parlamento, cercando di coinvolgere
metodiche o perlomeno riprendere concetti di amnistia e di indulto,
per estenderli automaticamente ad una situazione valdostana che
deve essere ancora definita e soprattutto sanata e cambiata.
Quando al seguito, noi abbiamo proposto elezioni anticipate e
continuiamo a sostenere la necessità di elezioni anticipate perché
è necessario cambiare pagina, dare una svolta, ridare credibilità e
dignità a questa classe politica, ma attraverso un "colpo di
spugna", che è necessario in questo caso. Occorre rimettere nelle
mani del popolo la volontà per poter scegliere una classe politica
rinnovata e in grado di rilanciare un'immagine della Valle d'Aosta,
che oggi è veramente ai minimi termini, e di restituirle quella
credibilità che anche all'esterno ha perso o sta perdendo.
Senz'altro la soluzione non passa attraverso un "governicchio"
di transizione che si proporrà fra qualche ora, un "governicchio"
che è senza programma perché, per affermazioni del suo stesso
predecessore, il programma è stato esaurito anzitempo. Ammesso e
concesso che ciò sia verosimile, nessun componente della "Union
Valdôtaine" o nessun alleato della "Stella Alpina" o dei
"Democratici di Sinistra" ha mai osato dire il contrario, quindi ha
avallato l'affermazione dell'allora Presidente Viérin. A che serve
un "governicchio" se non c'è programma? Vivrà di luce riflessa, di
improvvisazioni, di creatività, amministrerà l'ordinario? Tanto
valeva scegliere subito la strada delle elezioni. Secondo: è un
"governicchio" di breve durata, anche perché si propone per un
tempo estremamente effimero, inutile per una comunità come quella
valdostana che attende una forte risposta e un forte cambiamento di
registro, un cambiamento di registro che è possibile, a nostro
avviso, restituendo alla gente quella facoltà di scelta che si
esprime attraverso il voto. È un "governicchio" che servirà, forse,
a mettere qualche "taccone" ai "buchi" che si sono creati, con il
rischio che il "taccone" sia peggio del "buco". È un "governicchio"
che sarà sorretto da una maggioranza logora, da alcuni "scampoli"
di una maggioranza logora, con una "Stella Alpina" che non sappiamo
se la appoggerà o meno o, meglio, che finge di appoggiarla, fa un
passo avanti e due indietro, forse per paura di condividerne troppo
le responsabilità. La "Stella Alpina" si dimentica però che di
responsabilità ne ha molte e ne ha almeno altrettante quante la
"Union Valdôtaine" perché sono i due partiti che sono rimasti
coinvolti primariamente ed esclusivamente in questa vicenda. Questi
scandalismi che si fanno sulle immagini che vengono pubblicate
della Valle d'Aosta, devono indurci a questa riflessione, colleghi
della "Stella Alpina": che l'immagine della Valle d'Aosta viene
promossa innanzitutto grazie ad un assessore, quello al turismo,
perché l'Assessore al turismo è l'elemento di richiamo di utenti
all'interno della nostra Regione. Ebbene, cominciate a fare questa
riflessione, non piangete sulle immagini descritte da altri
giornalisti, piangete piuttosto su come qualcuno ha gestito
l'immagine turistica della Valle d'Aosta sedendo su quella
poltrona, qualcuno che è vostra diretta espressione politica! Se
non condividete il nuovo assetto di Giunta, quindi abbiate il
coraggio di non fare scelte a metà: o da una parte o dall'altra, o
si condividono fino in fondo, come si sono condivise fino ai
momenti topici oppure ci si tira indietro, si va all'opposizione
con coraggio e determinazione.
Stiamo a vedere nelle prossime ore le novità che ci saranno
proposte dalla maggioranza o, meglio, da questi "scampoli" di
maggioranza che vogliono costituire un governo di transizione.
Vedremo chi avrà questo compito di traghettatore, sperando che non
sia un traghettatore, come nella "Divina Commedia", che assume il
nome di Caronte.
Président
La parole au Conseiller Cottino.
Cottino (UV)
C'est assez difficile aujourd'hui pour moi
de prendre la parole, car en discussion c'est aussi un ami, c'est
une personne vers laquelle j'ai toujours eu une très, très grande
confiance et sûrement pas seulement dans les derniers temps, mais
pendant toutes les deux législatures qu'il a gouverné cette Région,
donc ce n'est pas facile de dire tout ce qu'on pense et surtout de
le dire dans un siège officiel.
Aujourd'hui ma tâche est différente, je ne peux me borner à
faire des réflexions personnelles ou des réflexions sur le rapport
qui m'a lié au Président; en tant que Chef de groupe de la "Union
Valdôtaine", je dois faire quelques réflexions qui me portent à
juger non pas l'ami Viérin Dino, mais le Président de la Région.
Ces réflexions sont assez simples et concernent les résultats que
ce Gouvernement a obtenus, résultats qui sont sous les yeux de tout
le monde. Je crois que celle-ci est la carte de visite la meilleure
pour répondre à certaines affirmations qui ont été faites dans
cette salle. Il est évident qu'on ne peut parler que du Président,
ces résultats ont été obtenus grâce au travail de tout le
Gouvernement et c'est donc à tout le Gouvernement que doit être
adressée toute notre solidarité.
Pour en revenir au discours de la justice, quelqu'un a dit: "È
un atto doveroso quello fatto dal Presidente", fermandosi a questa
affermazione. Credo che nessuno voglia mettere in dubbio che è un
atto doveroso, ma non è dovuto, come da altri sostenuto. È un atto
doveroso, scelto da una persona che aveva e ha a cuore innanzitutto
le istituzioni, quello che rappresentano; un atto scelto per dare
la possibilità a noi tutti di discutere le cose fatte e da farsi ed
eventualmente di modificarle, se ce ne fosse bisogno. Credo che
dobbiamo una volta per sempre, senza fare accuse particolari,
ribadire con forza quelle che sono le nostre competenze, quelle che
sono le nostre prerogative, che non devono essere inficiate da
altre istituzioni non della Regione. Se si vuole essere garantisti,
come lo siamo sempre stati, dunque, questa pagina della nostra
politica va vista soltanto sotto questo aspetto, senza servirsi di
altre istituzioni che l'hanno messa in discussione. Io credo dunque
che dovremmo cercare qui di dare una risposta a quelle che sono le
domande che la gente di strada si pone: "Cosa è successo, cosa può
ancora succedere in quelle sedi?" Credo che oggi dare delle
risposte, come qualche collega ha fatto, sia perlomeno
presuntuoso.
Abbiamo cercato di mettere in piedi quegli strumenti che ci
permetteranno di chiarire fino in fondo eventuali aspetti che non
hanno funzionato, senza con questo pretendere di volere, prima
ancora che siano state emesse delle sentenze, essere noi gli
esecutori. Può stare tranquillo dunque chi prima faceva allusione
alla Commissione di inchiesta: noi questa commissione di inchiesta
l'abbiamo messa in piedi non per emettere sentenze particolari, ma
per riuscire a capire quello che "eventualmente" non ha funzionato
- e sottolineo eventualmente -, perché solo in questo modo si
potranno correggere "eventuali" storture. È solo attraverso questi
strumenti (mi riferisco evidentemente a tutte due le commissioni)
che riusciremo veramente a capire quel che è successo e quanto e
come si deve cambiare. Questo è importante ed è con questo spirito
che lavoreremo all'interno della Commissione di inchiesta.
Si è parlato di elezioni anticipate. Qualche volta si ha la
tendenza a giocare, quando ci conviene, al "tanto peggio, tanto
meglio". Io credo che parlare di elezioni anticipate, esprimendo al
tempo stesso rispetto per l'azione del Presidente, sia una
madornale contraddizione, principalmente quando questa persona
scrive che:
"A l'heure actuelle cette condition semble
compromise par un climat de suspicion, qui se répercute
inévitablement sur les institutions…"
-
grande rispetto per le istituzioni, dunque - e aggiunge:
"… Aussi s'avère-t-il impérieux de
sauvegarder l'objectif prioritaire du déroulement correct des
fonctions institutionnelles, qui ne doivent en aucun cas être
influencées par l'affaire judiciaire en cours."
Riconoscere la
coerenza e la bontà di queste cose e poi chiedere le elezioni
anticipate significa non avere chiare le conseguenze che queste
avrebbero in un momento in cui non c'è il governo. La conseguenza
sarebbe un vuoto politico-amministrativo sotto tutti gli aspetti e
un danno difficilmente calcolabile per tutta la comunità valdostana
a cui noi dobbiamo prestare grande attenzione. Questa è una cosa
che ci sentiamo con tranquillità e con forte convinzione di
respingere, perché abbiamo intenzione di assumerci ancora una volta
tutte quelle responsabilità che l'elettorato ci ha dato, tutte
quelle responsabilità che siamo capaci di assumere proprio per
l'interesse della Valle d'Aosta e non per particolari interessi
partitici. Sarà con questo spirito che noi cercheremo di risolvere
i problemi. Abbiamo lavorato in questi giorni in una certa
direzione, ve lo dimostreremo, e siamo convinti che saremo
apprezzati per il lavoro svolto. Il fatto di rimettere agli
elettori la cosiddetta "sentenza", credo che sarà spostato di poco;
lo verificheremo con un mese o due di ritardo rispetto a possibili
date che molti di voi auspicano. Sono convinto che in un paio di
mesi l'opinione della gente non cambierà e sarà possibile dunque
avere una verifica puntuale. Se gli elettori avranno apprezzato
quello che è stato fatto, ce lo diranno loro, senza che ci sia la
necessità che qualcuno dall'interno di quest'aula "tuoni" in questo
modo con la presuntuosità di rendersi interprete della generalità
degli elettori. Credo che questo sia pretestuoso e da respingere.
Lo verificheremo in futuro, avremo parecchie occasioni, non ultime
quelle che succederanno al momento della presa d'atto delle
dimissioni che avverrà nella giornata odierna.
Président
La parole au Conseiller Beneforti.
Beneforti (PVA-cU)
Prendere la parola in questa situazione
non è facile, perché è un momento molto triste per la Valle
d'Aosta, ma non è il primo e non sarà neppure l'ultimo se non si
prende coscienza che questi scandali sono nocivi per la Valle
d'Aosta e per le sue istituzioni autonomistiche.
Oggi siamo stati convocati, alla luce dei compiti che ci
competono, come Consiglio, per eleggere il nuovo Presidente della
Regione e la nuova Giunta. Devo dirvi che, di fronte all'ordine del
giorno di convocazione, mi sono chiesto: ma questo è sufficiente
per riacquistare l'immagine che una Regione a Statuto speciale si
deve dare oppure occorre qualcosa di diverso dal sostituire i due
componenti della Giunta che hanno dato le dimissioni? Credo che
occorra qualcosa di più per restituire alla Valle d'Aosta il volto
che aveva nel passato.
Anche noi sul piano umano siamo vicini a coloro che possono
avere sbagliato, ma qui non sono in gioco solo le persone che
possono avere sbagliato, qui è in gioco il futuro della comunità
valdostana, visto quanto è accaduto e visto quanto stanno
pubblicando su di noi quotidiani e riviste a tutti i livelli.
Quando scoppiò "l'affaire Maccari" - il quale successivamente si è
trascinato dietro altri due componenti della Giunta fino a
costringerli a dare le dimissioni per le decisioni prese dai
magistrati -, come gruppo "dell'Ulivo", ponemmo al Presidente della
Regione delle domande su quanto accaduto, ma non ci furono date
risposte soddisfacenti, come del resto non furono date alla
comunità valdostana - a cui si riferiva poco fa anche il collega
Cottino -, né in quella occasione furono espresse valutazioni sulle
accuse formulate nei confronti del Capoufficio stampa. Posso
comprendere tutto, ma non posso accettare che in certe situazioni
non si dica la verità, perché qualcuno la verità la conosce! Questo
non lo penso solo io, ma sono i fatti lì a dimostrarlo! Lo dimostra
il coinvolgimento dei due rappresentanti della Giunta "nell'affare
Maccari". Può darsi che per difendersi ci sia anche chi mente o
scarichi su altri le proprie responsabilità, ma questo non deve
avvenire in questo Consiglio regionale a cui la Costituzione
italiana, lo Statuto e gli elettori hanno affidato la gestione
dell'autonomia speciale per questa legislatura.
La maggioranza non ha compreso o voluto comprendere che certi
fatti di corruzione, se non chiariti, ingenerano nell'opinione
pubblica la disaffezione verso la politica e la pubblica
amministrazione; creano grandi dubbi sulla funzionalità delle
istituzioni; allontanano dai valori di una Regione a Statuto
speciale e vanificano ogni volontà di sostenere le nostre
specificità; incrinano quel clima di convivenza civile che deve
esserci in una comunità come la nostra; dimostrano che non c'è
trasparenza nel modo di fare politica e nella gestione
amministrativa; dimostrano altresì che, senza l'intervento della
Magistratura, non siamo capaci di sanare certe situazioni e di
mettere da parte personaggi e dirigenti corrotti, prima che
scoppino gli scandali. Non si può e non si deve coprire tutto e
tutti, come è avvenuto fino ad oggi! Non dobbiamo più possedere il
primato degli scandali, come è avvenuto in questi ultimi anni, né
accettare di essere considerati un popolo che non ha senso civico,
come qualcuno si è permesso di scrivere! Per non essere
classificati come tali, per dimostrare che non siamo ciò che altri
ci accusano di essere, per respingere l'accusa che nelle regioni
speciali come la nostra la corruzione c'è forse più che in quelle a
statuto ordinario, non ci si deve "chiudere a riccio" come avete
fatto voi della maggioranza e "in famiglia" decidere tutto per
tutti, senza sentire alcun dovere o lo scrupolo rispetto
all'opposizione!
Mi domando come possiate essere credibili quando, anziché
recuperare alla Valle d'Aosta l'immagine che merita, che non è
quella di oggi, c'è chi dalla disgrazia ha cercato di trarre un
profitto elettorale; c'è chi, disattendendo l'interesse generale,
ha cercato di cogliere l'occasione per appagare le proprie
ambizioni assessorili. Mi chiedo come possiate essere credibili
quando si accentuano le divisioni all'interno dei movimenti
regionalisti; quando domina l'arrivismo in vista delle prossime
elezioni regionali; quando c'è chi, pur di restare nell'area di
governo, resta succube del movimento di maggioranza relativa;
quando a decidere sul futuro della Regione nelle commissioni di
lavoro e delle trattative fra le parti, sono stati determinanti
anche coloro che sono responsabili della crisi che si è venuta a
verificare, e che si verificava ieri come oggi; quando, anziché
mettere in atto un vero rinnovamento, si pensa a cambiare per
installare in posti vitali persone non in base al criterio della
competenza, ma della fedeltà partitica. Questo significa che si
cambiano i "suonatori", ma che la "musica" sarà la stessa! Con
questo non intendo fare il processo alle intenzioni, ma è una
conclusione che si può trarre, visto il comportamento della
maggioranza di questi giorni.
Quanto avviene da tempo in Valle d'Aosta, come gli ultimi eventi
accaduti, porta a fare delle considerazioni e constatazioni non
certo gradevoli da parte di nessuno di noi. Non sono gradevoli né
per chi le esprime, né per chi le ascolta, ma la realtà deve essere
affrontata per non ricadere negli stessi errori. Quando abbiamo
dichiarato il nostro parere su certe leggi e provvedimenti, spesso
siamo stati accusati di essere dei visionari e dei passionari, di
essere degli speculatori, siamo stati accusati di strumentalizzare
tutto e tutti, di essere per il "tanto peggio, tanto meglio".
Quando abbiamo rivendicato di essere ascoltati, non avete dato
considerazione al ruolo dell'opposizione, ma avete sempre detto che
tutto andava bene. Ci avete detto che avevate vinto le elezioni,
per cui non eravate tenuti a rendere conto a noi, ma solo agli
elettori che vi avevano dato la fiducia. Ebbene, oggi siete
chiamati a rendere conto a tutti: agli elettori che vi hanno
votato, ma anche a noi, a cui vi siete sempre rivolti con
sufficienza! Non abbiamo mai condiviso che i ritiri delle squadre
di calcio in Valle d'Aosta avvenissero a spese della Regione! Ci fu
detto che le spese sarebbero state coperte dai ritorni che erano
previsti, sia a favore degli sportivi, sia sul piano turistico,
economico, eccetera. Abbiamo visto qual è stato il ritorno, sul
piano dell'immagine anzitutto: oggi ne parlano tutti gli organi di
informazione! Non abbiamo condiviso la linea seguita per la
gestione della Casa da gioco, ma auspichiamo di non tornare sulle
cronache dei giornali, come già avvenuto anni fa.
La realtà è che in Valle d'Aosta - e nessuno si offenda se lo
dico - manca una classe politica e di dirigenti capaci e
professionalmente preparati; inoltre manca una cultura di governo a
tutti i livelli istituzionali. Questa è la situazione della Valle
d'Aosta oggi e sarà forse anche la situazione del resto d'Italia,
come qualcuno ha detto, ma oggi noi abbiamo questo handicap e non
si può creare una nuova classe dirigente dando l'esempio che si sta
dando. Credo che se ci fosse stata una cultura di governo, certi
fatti forse non sarebbero accaduti nella vita dell'Amministrazione
regionale; a certi personaggi non sarebbe stato permesso di
acquisire tanto di quel potere che gli ha permesso di fare ciò che
volevano; certi fatti non sarebbero accaduti, se coloro che li
hanno compiuti, non si fossero sentiti coperti e protetti; se certe
nomine fossero avvenute nel rispetto delle norme; se coloro che
hanno sbagliato e hanno riportato condanne dalla Magistratura, non
fossero stati promossi come è avvenuto
nell'USL…
Vicquéry
(fuori
microfono)
… quando?
Beneforti (PVA-cU)
… c'è, caro
collega, è la verità. Il Presidente non mi permetterebbe di fare i
nomi qui e io non li faccio…
Presidente
… gliene sono
grato…
Beneforti (PVA-cU)
… però li
conosciamo, caro Assessore Vicquéry. Con questo modo di fare
politica, dando l'impressione che in questa Regione nessuno è
colpevole, neppure quando è condannato dalla Magistratura, non si
ferma la corruzione, non si difende la nostra autonomia, non si fa
della buona amministrazione! Un nostro ex Parlamentare e Senatore
nel 1996 rivolse un appello alla Valle d'Aosta, invitando tutti a
lavorare per difendere la nostra autonomia, io allora gli risposi
che ero d'accordo, come lo sono oggi, ma, allora come oggi, affermo
che il nemico da combattere è al nostro interno, nel modo di fare
politica che ha preso campo nella nostra Regione, perché
l'autonomia, per essere difesa e sostenuta, deve essere gestita
diversamente e deve essere capace di creare le condizioni affinché
ogni cittadino vi si possa rispecchiare. Sono convinto che
l'autonomia e la specificità della Valle d'Aosta si difendano
tornando a fare politica secondo principi etici e secondo le
tradizioni del popolo valdostano. Quando certi eventi accadono in
campo politico, danno ragione a chi - anche se infelicemente - ha
accusato la popolazione valdostana di essere priva di senso civico;
noi pertanto dobbiamo difendere la credibilità della nostra gente,
perché non è giusto generalizzare, ma senza mettersi sulla
difensiva e far finta che non sia successo niente in questo ultimo
decennio. Questo sarebbe il più grosso errore che potremmo
commettere! Occorre riflettere sulla nostra verità; occorre
analizzare fino in fondo quanto è stato oggetto di pubblica
denuncia nei confronti della collettività valdostana; occorre
eliminare le cause, le motivazioni, i comportamenti che sono alla
base del nostro mal costume politico, sociale ed economico; occorre
rendersi conto che non tutti i nostri mali derivano dalla
famigerata "politica svolta dalla partitocrazia", perché nella
nostra Regione i partiti hanno sempre svolto un ruolo secondario e
subalterno ai movimenti regionalisti che si sono succeduti alla
guida del Governo regionale. Ritengo pertanto che certi movimenti
regionali, che si arrogano il diritto di giudicare i partiti
nazionali, debbano prima farsi un esame al proprio interno, debbano
dire quali interventi hanno messo in atto per colpire le disonestà
individuali e collettive, le illegalità che si sono verificate in
diversi settori economici e sociali della vita valdostana. Per
eliminare i sospetti, non basta cambiare gli uomini, occorre
rinnovare il modo di fare politica, occorre cambiare, altrimenti -
come ho detto prima - si cambiano i "suonatori", ma la "musica"
resta la stessa.
Cari colleghi, queste mie affermazioni non sono fatte per
sviluppare una polemica fra chi è più bravo o meno bravo, fra chi
si ritiene più o meno onesto, la polemica non serve più! È invece
mia intenzione richiamare la vostra attenzione sullo scenario che
abbiamo di fronte, che è alquanto desolante e triste, occorre
pertanto cambiare rispetto al passato, occorre una svolta nel modo
di comportarsi. Alcuni anni fa un sacerdote sul settimanale della
diocesi, in occasione di una competizione elettorale, ha pubblicato
una lettera in cui asseriva che agli uomini politici va chiesta una
scelta di vita chiara, una rigorosa onestà nelle scelte, una
fedeltà ai valori, una pulizia morale, una coerenza nell'agire.
Credo che queste richieste, da estendere a tutta la dirigenza che
opera nelle varie istituzioni, non siano mai state di attualità e
di opportunità come in questo momento, che si rinnova la Giunta
regionale, che siamo prossimi al rinnovo del Consiglio regionale.
Ognuno ne faccia l'uso che crede, ma una cosa è certa: la richiesta
non può più rimanere inascoltata! Il nostro gruppo si è sempre
espresso e ha detto ciò che pensava, ha agito con onestà e
chiarezza, ora tocca a voi della maggioranza agire ed amministrare
con trasparenza e credibilità!
Concludo questo mio intervento dicendo che, mentre voi della
maggioranza eleggete i vostri rappresentanti nella Giunta, sia essa
del tutto nuova o integrata o sostituita un parte, noi
dell'opposizione - almeno il nostro gruppo - rivendichiamo che la
Commissione di indagine, "strappata a forza" alla maggioranza, con
l'aiuto della Magistratura, che non lasciava altra via di scampo,
esegua il mandato ricevuto dal Consiglio, in modo da rimuovere le
cause che hanno permesso che certi fatti si potessero verificare.
Noi "dell'Ulivo" riteniamo che debba essere fatta chiarezza fino in
fondo sull'intera vicenda, perché la comunità valdostana deve
conoscere la verità, oltre che dalla Magistratura, anche tramite il
Consiglio regionale, in modo da prendere atto e giudicare chi ha
sbagliato e chi ha compiuto con onestà il proprio dovere. Il
Consiglio regionale, in vista delle prossime elezioni, deve dire
alla collettività valdostana perché e come gli errori sono stati
commessi! Errori che mi auguro non si debbano ripetere.
Président
La parole au Conseiller Fiou.
Fiou (GV-DS-PSE)
Anch'io voglio riconoscere al Presidente
Viérin un'alta considerazione delle istituzioni, avendo anteposto
con le sue dimissioni, agli interessi personali e di parte, quelli
istituzionali. Lo ringrazio a nome del mio gruppo, anche per la
grande mole di lavoro svolta a favore della comunità valdostana.
Gli auguro di veder risolta velocemente e positivamente la sua
posizione personale, della qual cosa fra l'altro sono convinto.
Sono convinto altresì che il Presidente Viérin continuerà a dare,
anche se in un ruolo diverso, il suo prezioso contributo. Ritengo
ce ne sia molto bisogno, perché mi pare che sia in atto un
tentativo affannoso di sminuire un lavoro di anni che ha posto la
comunità valdostana sicuramente ai più alti livelli di qualità
della vita. Questo tentativo ha portato qualcuno a sposare letture
- secondo me - distorte della realtà, tanto da delineare
un'immagine disastrosa della Valle d'Aosta, nascondendo in questo
modo la situazione generalmente positiva, che fa dei Valdostani una
comunità fortunata (e questo voglio sottolinearlo) che sa costruire
operosamente il suo benessere, ma fortunata. Individuo negli
atteggiamenti catastrofisti l'incapacità di analizzare la realtà
tale e quale essa è, tentativi di costruire anche surrettiziamente
dubbi e situazioni di scontento, non con il fine di promuovere
miglioramenti, ma di determinare aree da utilizzare a fini di
parte. Non voglio sostenere una lettura idilliaca della situazione,
ma voglio individuare nell'attuale situazione una positiva base di
partenza per fare gli altri passi avanti che dobbiamo fare.
Riguardo gli avvenimenti che hanno generato la crisi, così come
riguardo gli avvenimenti che sono stati ricordati dai quotidiani
nazionali - voglio sottolineare anche le posizioni personali non
uguali. Mi pare di non poco conto mettere in evidenza
responsabilità individuali diverse: in particolare di queste molte
fanno pensare anche a debolezze delle regole che governano le
istituzioni tali da esporre gli amministratori ad eccessivi o
devianti rischi. Da ciò deriva che il lavoro importante fatto sul
piano istituzionale in questi anni - sul piano dell'organizzazione
della macchina amministrativa abbiamo approvato tante leggi in
questo senso - va ancora rivisto per definire meglio ruoli e
responsabilità, per superare le eccessive concentrazioni di potere,
per garantire più sicuri controlli, senza paralizzare l'azione
governativa. Ci sono movimenti di opinione pubblica, stimoli
politici per partecipare alla costruzione di percorsi nuovi nel
definire più efficaci regole di democrazia; mi pare che molti non
sappiano coglierli da una parte e dall'altra. Può darsi che
qualcuno si attardi in difese eccessive, ma credo che sia
altrettanto inutile, se non più inutile, la denuncia non veritiera
e catastrofica che ingenera un gioco vizioso da cui molte forze non
sanno uscire per partecipare alla costruzione un po' più complessa
e meno facile, ma più utile, di percorsi, di nuove regole
democratiche. Da oggi rafforzeremo il nostro impegno nella
direzione positiva, partecipando anche alla costruzione della nuova
Giunta.
Président
Je n'ai plus de conseillers inscrits à
parler. La discussion étant terminée, je soumets au vote du Conseil
la prise d'acte des démissions du Président de la Région.
Je vous signale qu'il s'agit de répondre à cette question, à la
main levée: collègues conseillers, qui est favorable à la prise
d'acte des démissions du Président de la Région? Contraires?
Abstenus?
Le Conseil prend acte, à la présence de trente-quatre
conseillers favorables, des démissions du Président de la Région et
de la déchéance du Gouvernement régional.
A l'initiative de plusieurs Chefs de groupe, qui demandent un
instant de clarté autour du déroulement des travaux successifs, les
travaux du Conseil sont suspendus pendant dix minutes.
Si dà atto che la seduta è sospesa dalle ore 11,07 alle ore
11,21.
