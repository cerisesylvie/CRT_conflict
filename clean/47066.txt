Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3397 del 7 marzo 2024 - Resoconto
OGGETTO N. 3397/XVI - Interpellanza: "Screening neonatale
obbligatorio per la diagnosi precoce dell'atrofia muscolare
spinale".
Bertin (Presidente) -
Punto n. 40 all'ordine del giorno.
Consigliera Minelli, ne ha facoltà.
Minelli (PCP) -
Il 5 febbraio 2024 la Giunta regionale,
con la delibera 97, accogliendo anche un ordine del giorno votato
dal Consiglio, ha approvato l'integrazione nei Livelli Essenziali
di Assistenza aggiuntivi regionali per l'esecuzione gratuita per le
donne residenti in Valle del test del DNA fetale, il cosiddetto
NIPT TEST che consente d'individuare, con un semplice prelievo di
sangue eseguito nel primo trimestre di gravidanza, la presenza nel
feto di alterazioni cromosomiche responsabili della cosiddetta
sindrome di Down, di Edward e di Patau.
La nostra è quindi la prima Regione italiana a rendere stabile
questo test indolore, non invasivo, una scelta che è sicuramente
importante e qualificante per la nostra sanità.
Oggi sono diversi gli screening prenatali o neonatali che
consentono d'individuare e di diagnosticare precocemente delle
malattie rare, delle patologie, delle alterazioni genetiche e di
cambiare così radicalmente il destino di una vita.
Fra questi test, particolare importanza riveste lo screening per
l'individuazione della SMA, l'atrofia muscolare spinale, una
patologia neuromuscolare, caratterizzata dalla progressiva morte
dei motoneuroni, le cellule nervose del midollo spinale che
impartiscono ai muscoli il comando di movimento; una malattia rara,
a trasmissione ereditaria, causata dalla mutazione del gene che
produce una proteina, la proteina SMN, essenziale per la
sopravvivenza dei motoneuroni.
La SMA colpisce circa un neonato ogni 10 mila e costituisce la
più comune causa genetica di morte infantile. Si manifesta con un
deficit della funzionalità muscolare ma anche talvolta con la
compromissione della respirazione e della deglutizione.
Esistono quattro diverse varianti di atrofia muscolare spinale,
dalla meno grave alla più grave, a seconda anche del momento in cui
si manifesta.
I pazienti con la SMA di tipo 1 sono quelli che vengono colpiti
nei primi sei mesi di età - ed è questa la forma più grave - ci
sono poi i pazienti con SMA di tipo 2 e 3 che hanno varianti meno
severe della condizione, poi c'è la SMA di tipo 4, che esordisce in
età adulta e che è in assoluto la forma meno grave.
Il test neonatale è già attivo in varie regioni italiane e deve
essere eseguito prelevando poche gocce di sangue dal tallone del
bambino tra le prime 48-72 ore di vita.
Dal novembre del 2022 in Piemonte e in Valle d'Aosta è stato
avviato un progetto pilota per l'integrazione della SMA tra le
patologie oggetto di screening, progetto a cura del Centro di
coordinamento per le malattie rare del Piemonte, a cui la nostra
Regione si appoggia.
Si tratta però di un esame facoltativo che deve essere
accettato, quindi su base volontaria.
In Italia infatti l'unica Regione ad aver istituito lo screening
neonatale obbligatorio per la SMA è la Puglia, con la legge
regionale 4 del 19 aprile 2021.
Dall'entrata in vigore di tale legge a oggi le diagnosi
tempestive di SMA in Puglia sono arrivate a 6 su quasi 40 mila test
effettuati, di cui l'ultima nel mese di ottobre 2023.
È un traguardo che va oltre la semplice diagnosi e ha una
ricaduta fondamentale sulla possibilità di prendere in carico in
maniera tempestiva questi piccolissimi pazienti, intervenendo con
le terapie a disposizione prima dell'insorgenza dei sintomi e
permettendo, non sempre ma nella maggior parte dei casi, la
deambulazione e la possibilità di movimento assistita, che è un
risultato, di tutta evidenza, importantissimo.
Secondo un recentissimo studio australiano, lo screening
neonatale per l'atrofia muscolare spinale porta a un accesso
precoce delle terapie e permette di avere un maggior numero di
bambini in grado di camminare e, fra coloro che sono stati
sottoposti a screening in queste prime 48-72 ore di vita, ben 11 su
14 camminano autonomamente o con assistenza due anni dopo la
diagnosi neonatale, mentre solo un bambino ogni 16 di quelli
diagnosticati dopo l'insorgere dei sintomi cammina entro i 2 anni
dalla scoperta della malattia, quindi la conclusione è che più
precoce è la diagnosi, meglio è.
Secondo questo studio sempre una persona su 40-60 è portatrice
sana del gene che causa la SMA, che è un numero estremamente
alto.
Non sono riuscita a reperire delle informazioni certe e univoche
per l'illustrazione di quest'iniziativa sul costo dell'esame per
l'individuazione della tipologia, ma mi risulta essere un esame non
molto costoso, ho trovato cifre diverse che vanno da pochi euro a
circa 150-200 euro.
Sul sito dell'Osservatorio nazionale per le malattie rare, si
evidenzia che il costo medio annuo per la malattia - quindi non per
lo screening ma per affrontare questa malattia - è di oltre 70 mila
euro annui per ogni paziente, quindi appare chiaro che uno
screening massiccio potrebbe permettere ovviamente un miglioramento
della qualità della vita delle persone, ma anche implicare poi un
minor costo per il servizio sanitario.
Con queste premesse, quello che chiediamo innanzitutto al
Governo è di sapere quanti test per la diagnosi precoce di questa
malattia, della SMA, da novembre 2022 in poi sono stati effettuati
per i neonati sul territorio regionale e, secondariamente, se
s'intende, se c'è l'intenzione, se c'è stata una valutazione per lo
meno, di rendere obbligatorio lo screening per la diagnosi precoce
ai nostri neonati.
Presidente -
Risponde l'assessore Marzi.
Marzi (SA) -
Cara collega Minelli, vista l'importanza di
questa iniziativa, è corretto a mio avviso aprire e chiudere la
risposta, con l'individuazione di un approccio, cioè proprio un
approccio a questo tipo di accortezze, infatti con la delibera
97/2024, come da lei richiamato, abbiamo integrato nei LEA
aggiuntivi regionali il test del DNA fetale gratuito per tutte le
donne in stato di gravidanza residenti in Valle d'Aosta,
indipendentemente dall'età e dalla presenza di fattori di rischio
della madre.
È bene evidenziare che la Valle d'Aosta è la prima Regione
italiana ad avere reso stabile questo test; come da lei richiamato,
nelle altre Regioni in cui è stato attivato il test, esso o rientra
nell'ambito di progetti pilota, con durata quindi limitata nel
tempo, oppure viene erogato solo quando siano presenti i fattori di
rischio della madre. Di fatto quindi questo è un approccio positivo
che il nostro servizio sanitario regionale ha.
Venendo allo screening neonatale e rispondendo puntualmente alle
sue domande per l'atrofia muscolare spinale, lo stesso è attivo
presso l'Ospedale Beauregard dal 18 febbraio 2023, quindi da un
anno, a seguito della sua approvazione da parte del Comitato etico
in data 9 febbraio 2023.
Lo screening è stato proposto a 624 neonati nel 2023 e al
momento a 98 neonati nel 2024.
Nella nostra regione, dalla data di attivazione, l'adesione
delle famiglie è stata altissima, comprendendo la quasi totalità
dei neonati. Si tratta di un test eseguito, come da lei richiamato,
nei primi giorni di vita, veloce e minimamente invasivo, tramite
appunto un prelievo di sangue dal tallone del bimbo.
Questo test viene eseguito nell'ambito dello screening neonatale
esteso; lo screening esteso comprende tutta una serie di
accertamenti per le potenziali patologie che interessano i neonati
e per le quali è possibile intervenire da subito con cure efficaci,
evitando lo sviluppo quindi delle malattie.
L'Azienda USL ha comunicato che lo screening dell'atrofia
muscolare spinale al momento è attivo in dodici regioni
italiane.
Venendo alla domanda n. 2 - cioè se si intende rendere
obbligatorio lo screening per la diagnosi precoce della SMA nei
neonati sul territorio regionale - per quanto riguarda gli
screening neonatali, la nostra Azienda sanitaria fa riferimento al
Centro screening del Regina Margherita di Torino e pertanto le
attività e anche gli screening sono direttamente coordinati dal
Centro medesimo.
Questa è una maniera diversa per leggere lo stesso dato che
analizzavamo prima rispetto ai famosi LEA e ai famosi indicatori,
per una nozione evidente, cioè i numeri dei bimbi che nascono in
Valle d'Aosta.
Come spiegato dai clinici competenti in materia, uno screening
viene eseguito dal momento che la potenziale malattia ricercata è
curabile, così sta avvenendo per lo screening dell'atrofia
muscolare spinale, la SMA, anche se il medesimo non è ancora
inserito in via automatica nel programma del più ampio screening
neonatale appunto esteso, quello che tecnicamente viene definito
SNE.
Ad oggi, anche se abbiamo detto che c'è la quasi totalità di
adesione, pertanto, i clinici devono ancora esplicitamente proporre
l'esecuzione del test ai genitori dei bambini appena nati, sia al
fine del consenso al trattamento dei dati, sia per l'esecuzione
dello screening medesimo.
Alla luce di quanto premesso, il direttore della struttura
complessa pediatria e neonatologia dell'Azienda USL ha spiegato che
a breve lo screening sarà inserito nell'elenco degli screening
automatici rientranti in quello neonatale esteso, quindi sarà
eseguito sempre e in automatico, senza più la necessità di dover
ricorrere a un consenso esplicito da parte dei genitori.
Credo che a brevissimo potremo dare risposte positive anche in
tal senso, che andranno naturalmente a unirsi sia al NIPT Test, sia
anche a quanto stiamo facendo qui invece, unica Regione italiana,
per quanto riguarda la bronchiolite.
Di fatto le ultime notizie sui giornali di pediatria rendono
evidente che la Regione Autonoma Valle d'Aosta, con 123 mila
abitanti, sia una Regione che si paragona a Nazioni quali Francia,
Germania, Spagna - che tutte assieme assommano a svariate centinaia
di milioni di abitanti - per l'attenzione che ha avuto rispetto
alla bronchiolite.
Presidente -
Per la replica, consigliera Minelli.
Minelli (PCP) -
Grazie, Assessore, per la risposta che è
una risposta che ci fa piacere, perché è vero che, anche se la
quasi totalità dei genitori aveva accettato questo test per i
propri figli, sapere che sarà in automatico inserito nello
screening metabolico (che è quello che al momento sta testando per
49 tipi di malattie) è una cosa importante, quindi accogliamo la
notizia con favore.
L'unica cosa che non ho capito, ma probabilmente se è in
automatico non c'è bisogno di legiferare, è perché invece la
Regione Puglia abbia fatto una legge specifica, ma penso che sia un
di più, perché, se appoggiandoci al Regina Margherita, e quindi al
Piemonte, questo viene inserito anche per loro direttamente nei
test, credo che vada bene.
Oltretutto non sarà, immagino, una spesa significativa, perché
purtroppo il nostro tasso di natalità oscilla tra i 6 e i 7 bambini
nati ogni mille abitanti, che sono davvero pochi.
Se possiamo contribuire a garantire a questi bimbi un futuro
migliore, vale davvero la pena di fare questa scelta.
