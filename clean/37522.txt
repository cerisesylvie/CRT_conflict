Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
NOMINE E INCARICHI DI CONSULENZA E SPECIALI
Nomine



Oggetto del Consiglio n. 1273 del 10 giugno 2015 - Resoconto
OGGETTO N. 1273/XIV - Interpellanza: "Procedura adottata per
la nomina del nuovo Direttore generale dell'Azienda USL".
Presidente
- Per l'illustrazione, la parola alla
Consigliera Fontana.
Fontana (PD-SIN.VDA) -
Grazie Presidente.
Viste le deliberazioni della Giunta regionale n. 653 e n. 654
dell'8 maggio 2015 con le quali, rispettivamente, vengono accolte
le dimissioni del Direttore generale dell'Azienda sanitaria locale
della Valle d'Aosta e vengono attribuite temporaneamente al
Direttore sanitario dell'Azienda USL anche le funzioni di Direttore
generale dell'Azienda stessa; rilevate alcune anomalie in entrambi
i procedimenti così sinteticamente riassunte: nella delibera di
accettazione delle dimissioni (la n. 653 del 2015) non si tiene
conto del dispositivo secondo il quale le medesime devono essere
rassegnate con un preavviso di 60 giorni (nello specifico sono
state comunicate il 29 aprile e la decorrenza delle dimissioni era
l'11 maggio); nella delibera di nuovo incarico (la n. 654) non
viene fissato nessun termine per la designazione del nuovo
Direttore generale, ma si rinvia ad una più evasiva formula che
recita:
"per il tempo necessario alla nomina di un nuovo
Direttore generale"
; considerato che già esisteva una
graduatoria (un elenco di idonei all'incarico di Direttore
generale) approvata dalla stessa Giunta regionale in tempi
relativamente recenti (l'8 novembre del 2013); ritenuto importante
dare un assetto stabile alla struttura di vertice dell'Azienda
sanitaria già interessata da un preoccupante turnover di direttori
(nelle diverse funzioni), volevamo sapere dall'Assessore:
"come
mai non è stato rispettato il termine di preavviso nelle dimissioni
del Direttore uscente; come mai la Giunta regionale ha deciso di
riaprire il bando per la nomina a Direttore generale dell'Azienda
sanitaria, stante l'esistenza di una graduatoria di idonei
sufficientemente ampia e relativamente recente il cui iter era
stato già lungo e travagliato; come mai non sono stati fissati dei
termini per la definizione della ricerca del nuovo Direttore
generale e se non sia, invece, opportuno prevedere una procedura
accelerata che permetta all'Azienda di dare una stabilizzazione
rapida ai suoi vertici decisionali"
. Grazie.
Presidente -
Per la risposta, la parola all'Assessore
Fosson.
Fosson (UV) -
Sì, grazie Presidente,
Intanto il 27 aprile la Giunta regionale del Piemonte ha
nominato dodici nuovi direttori generali senza che nessuno ne
conoscesse né i nomi e ha imposto a questi di prendere servizio dal
1° maggio, compreso il Dott. Lorenzo Ardissone, che aveva fatto
domanda. Mi permetta una considerazione: la selezione in Piemonte è
stata fatta con criteri rigidissimi, direi anglosassoni, per cui il
fatto che abbiano scelto Lorenzo Ardissone per guidare ad Ivrea
un'azienda sanitaria di 560 mila abitanti vuol dire che era proprio
bravo. Noi abbiamo richiesto che lui non prendesse servizio subito
il 1° maggio, ma abbiamo telefonato all'Assessore del Piemonte,
Saitta, che non ci aveva anticipato nulla, chiedendogli più tempo e
abbiamo ottenuto quei dieci giorni e da qui l'entrata in servizio
l'11 maggio. Tutti gli altri direttori generali del Piemonte hanno
preso servizio, ve lo assicuro, il 1° maggio, compresa Ida Grossi,
che era stata una dei nostri candidati e che prima di essere scelta
come Direttore generale dell'ASL di Biella dirigeva quella di
Caltanissetta.
Quello che dice lei mi fa piacere,
"come mai la Giunta ha
deciso di riaprire il bando per la nomina a Direttore generale
dell'Azienda, stante l'esistenza di una graduatoria..."
,
l'elenco degli idonei alla nomina di direttore generale era quasi
in scadenza: parliamo dell'8 novembre di quest'anno. Avendo
validità biennale, per tale motivo si è proceduto ad avviare un
iter necessario per il suo aggiornamento, per garantire
all'Amministrazione un panorama di professionalità più ampia e
aggiornato. Lei ha detto giustamente: "perché non avete preso
dall'attuale elenco?" Perché è un elenco ormai datato in cui alcuni
dei candidati che avevano presentato domanda non l'avrebbero più
riproposta e in cui altri che hanno maturato in questo tempo una
specifica professionalità potevano presentarla. Era una facoltà
prevista dalla delibera che istituiva dopo tanti anni una prova di
selezione per il Direttore generale.
"Come mai non sono stati fissati i termini per la
definizione..."
, su questo ha ragione, ma glieli illustro io in
un modo preciso. La procedura è stabilita da una normativa
nazionale, dalla legge n. 502, prevede fasi di pubblicità
dell'avviso e la costituzione di una commissione di valutazione con
caratteristiche determinate che non possono non essere ottemperate.
Questa commissione prevede, oltre ad un funzionario, un dirigente
regionale, l'altra volta era stata la dottoressa Fanizzi, un
Responsabile dell'Università di Torino e un Responsabile
dell'AGENAS. L'altra volta questa pratica era stata un po' lunga
perché dopo la loro nomina si erano dovuti riunire diverse volte
per fissare i criteri che non erano mai stati fissati, arrivavamo
da un'esperienza con un Direttore generale in carica da dodici
anni. Questa volta questi tempi non ci saranno più, nel senso che
ormai i criteri sono stati fissati. Le dico oggi, e mi fa piacere
dirlo, che è già stato nominato sia il Responsabile
dell'Università, sia il Responsabile dell'AGENAS. Il bando che è
partito il 7 giugno resterà "aperto" per un mese, quindi fino all'8
di luglio, dopodiché la Commissione inizierà a lavorare, ma, come
le dicevo, il lavoro sarà relativamente più snello rispetto
all'altra volta. Io posso dire con sicurezza, proprio perché è
giusto che la procedura sia accelerata, che per settembre
sicuramente avremo il nuovo Direttore generale.
Sulla prima questione si precisa che il Direttore generale
uscente non ha rassegnato le dimissioni, ma con una comunicazione
del 29 aprile, cioè due giorni dopo che ha saputo della nomina, ha
richiesto all'Amministrazione la risoluzione consensuale anticipata
del contratto, chiedendo di terminare anticipatamente il proprio
rapporto di lavoro, chiedendo appunto un recesso consensuale. Devo
dire che questo è possibile, perché non provoca danni
all'Amministrazione, anzi, e poi è stato fatto anche in altri casi
e poi c'è da considerare che vogliamo continuare un rapporto con
l'Azienda sanitaria di Ivrea, soprattutto con il Piemonte e con lo
stesso dottor Ardissone. Per esempio, adesso per l'oculistica ci
stiamo muovendo nel senso che verranno degli oculisti dal Canavese
a operare mentre viceversa alcuni nostri anestesisti collaboreranno
con le Strutture dell'emergenza-urgenza dell'ASL TO4 per cui il
rapporto consensuale ci è sembrato corretto proprio per l'insieme
delle cose che le ho detto. Vorrei ancora aggiungere che il dottor
Ardissone continua a supportarci in questo periodo. Il rescindere
consensualmente il rapporto ha permesso di continuare un discorso
che è sempre stato corretto. Sul fatto che la procedura sia
accelerata il più possibile è un impegno che prendo e le do
sicuramente ragione.
Presidente -
Per la replica, la parola alla Consigliera
Fontana.
Fontana (PD-SIN.VDA) -
Sì, io ringrazio l'Assessore per
le delucidazioni che mi ha dato su quest'interpellanza, anche
perché avevo dei dubbi, mi ha dato dei chiarimenti. Quello che mi
fa piacere è che c'è questa voglia di decidere abbastanza in fretta
il Direttore, anche perché stiamo vivendo un momento molto
difficile, già di crisi, già con tutti i tagli che ci sono e c'è
veramente bisogno di una persona che cominci a lavorare per cercare
di mandare avanti l'Azienda, perché è un momento proprio di
particolare... Quello che non riesco a capire è se a questo nuovo
bando partecipano direttori anche di altre regioni...
(interruzione dell'Assessore Fosson, fuori microfono)
...è aperto, ma io pensavo, visto che noi abbiamo dei bravi
medici anche qua, che ci fosse la possibilità magari di far
lavorare qualcuno della nostra regione, se ha le competenze. Questo
mi farebbe anche piacere, perché parliamo sempre di dare la
possibilità ai nostri regionali e poi invece i bandi...però se
questa è una legge, ci mancherebbe altro! Comunque speriamo in bene
e speriamo a settembre di avere il nuovo Direttore. Grazie.
Presidente -
Punto 22 all'ordine del giorno.
