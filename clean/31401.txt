Classificazione
LAVORO
Infortunistica - Previdenza - Tutela della salute



Oggetto del Consiglio n. 474 del 1° aprile 2009 - Resoconto
OGGETTO N. 474/XIII - Reiezione di mozione: "Impegno per
l'individuazione di personale medico da adibire esclusivamente alla
vigilanza sull'osservanza delle leggi in materia di tutela della
salute dei lavoratori".
Mozione
Considerato che il d.lgs 9 aprile 2008, n. 81 - articolo 13,
comma 5 - dispone l'incompatibilità per il medico del lavoro
dipendente dal servizio sanitario nazionale a svolgere
contemporaneamente attività di consulenza e di vigilanza allo scopo
di evitare il sovrapporsi delle due funzioni;
Visto che attualmente i due medici del lavoro in organico
all'Azienda USL della Valle d'Aosta operano quasi esclusivamente in
attività di supporto/consulenza nei confronti dei privati nel
normale orario di servizio e in regime di libera
professione;
Considerato che il compito di vigilanza e controllo
sull'applicazione della legislazione in materia di salute e
sicurezza nei luoghi di lavoro è istituzionalmente attribuito alle
Aziende Sanitarie Locali competenti per territorio;
Visto che la medicina del lavoro è quella branca della
medicina che si occupa della prevenzione, della diagnosi e della
cura delle malattie causate dalle attività lavorative e che il
medico del lavoro è l'unico professionista specializzato
all'identificazione dei sintomi causati dall'esposizione del
lavoratori ad agenti chimici o tossici esistenti negli ambienti di
lavoro;
Preso atto che la deliberazione della Giunta regionale n. 190
del 30 gennaio 2009 concernente le "Disposizioni all'Azienda U.S.L.
della Valle d'Aosta ai fini della definizione del contratto di
programma e per la successiva adozione del bilancio di previsione
per l'anno finanziario 2009 e per il triennio 2009-2011" nulla dice
in proposito;
Il Consiglio regionale
Impegna
il governo regionale a dare disposizione all'Azienda USL
della Valle d'Aosta affinché individui personale medico che sia
addetto esclusivamente alla vigilanza sulla osservanza delle leggi
di tutela della salute dei lavoratori.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
- Grazie, Presidente. Dopo l'approvazione da
parte del Consiglio regionale di fine novembre dello scorso anno
della mozione relativa agli incidenti e alla sicurezza sui luoghi
di lavoro, abbiamo continuato come gruppo ad interessarci di queste
problematiche perché, nonostante tutti gli appelli alla sicurezza,
si continua a morire sul lavoro. Sempre più questa è una vera
emergenza nazionale e ancora una volta poche settimane fa il
Presidente della Repubblica ha fatto sentire la sua voce contro una
piaga che sembra non doversi rimarginare mai, anzi sembra
peggiorare. Sono quasi 300 i morti sul lavoro dall'inizio del 2009
e oltre 250.000 gli infortuni avvenuti nei luoghi di lavoro sempre
nel 2009, anche per la Valle d'Aosta in questo senso non è stato un
bell'inizio di anno, anche da noi troppi incidenti e troppe
disgrazie.
"La prevenzione degli incidenti sul lavoro, che hanno
assunto nel nostro Paese una drammatica rilevanza e che continuano
a causare troppe vittime innocenti, deve costituire un fondamentale
impegno condiviso..."
- ha scritto il Capo dello Stato il 5
marzo scorso in occasione della Giornata sulla sicurezza sul lavoro
-
"... ed è necessario mobilitare ogni risorsa affinché questo
difficile momento non si traduca in una minore attenzione alle
condizioni che devono salvaguardare sicurezza e salute di ogni
lavoratore"
. Condivido la sensibilità con cui il Presidente
della Repubblica è intervenuto sui temi della salute e della
sicurezza sui luoghi di lavoro, l'invito è a vigilare affinché le
leggi, anche se insufficienti e ahimè ridimensionate (o che si
vogliono ridimensionare), vengano fatte rispettare nel loro
complesso. Il Consiglio dei ministri ha varato venerdì 27 marzo il
nuovo testo sulla sicurezza o, meglio, alcune parti che riguardano
il testo sulla sicurezza, che passerà ora al vaglio delle parti
sociali e delle Regioni. Nessuno si oppone a correzioni laddove il
testo presenta inesattezze o necessità di chiarimenti, ma sarebbe
inaccettabile uno stravolgimento dell'impianto normativo. Dalle
notizie, dai commenti riportati dai quotidiani, sembrano prevalere
due elementi: da un lato, una certa attenuazione di alcuni vincoli
per la violazione delle normative relative alla sicurezza;
dall'altro, la forte accentuazione dell'aspetto della bilateralità,
ossia affidare ad enti bilaterali la certificazione della corretta
applicazione delle norme di sicurezza, escludendo l'intervento
pubblico. Norme che non rassicurano, per questo tutti i sindacati
stanno vigilando, anche l'UGL. Renata Polverini infatti, aderendo
ad un'iniziativa svoltasi alla Camera dei deputati promossa da
"Articolo 21", ha ribadito che
"è necessario non intaccare un
impianto di fondo equilibrato"
, il riferimento è al decreto
legislativo n. 81/2008, vale a dire il Testo unico sulla sicurezza,
legge n. 123 approvata il 3 agosto 2007.
"Non possiamo
permetterci..."
- continua la Segretaria dell'UGL -
"... di
abbassare la guardia e il Governo per primo deve assicurare che non
si compiano passi indietro sulla sicurezza"
; per questo
ricordavo prima tutti i sindacati.
Con questo spirito e con questa logica abbiamo letto un
provvedimento assunto dalla Giunta provinciale di Bolzano per
l'istituzione di un comitato provinciale di coordinamento delle
attività di prevenzione in materia di tutela della salute e
sicurezza sul lavoro. Comitato composto credo sulla falsa riga del
nostro Comitato regionale di coordinamento in materia di sicurezza
sui luoghi di lavoro, presieduto dal Presidente della Regione, come
a Bolzano dal Presidente della Provincia, e insediatosi nel mese di
dicembre 2008. La deliberazione di Bolzano prevede anche
l'istituzione di un servizio operativo, non un servizio tecnico,
per la definizione e il coordinamento delle concrete attività
ispettive: quella cosa che è difficile a farsi; se ho ben capito,
un coordinamento dei controlli e delle ispezioni dell'attività di
vigilanza. Questa indicazione ci ha indotto a capire meglio come
l'USL della Valle d'Aosta si sia organizzata o sia organizzata per
operare al meglio in questo difficile campo di azione; abbiamo così
trovato quelle che, a nostro modo di vedere, sono anomalie del
sistema di vigilanza. Premetto - l'ho già detto in separata sede
all'Assessore per evitare equivoci molto facili quando si parla di
persone - che le nostre valutazioni prescindono dalle persone che
compongono gli
staff
operativi dell'azienda USL e che
dipendono unicamente dalla lettura e dall'analisi dell'organigramma
dell'azienda stessa. Forse il testo della mozione è un po' criptico
almeno nella parte deliberativa, quindi cercherò di spiegare,
sperando di riuscirci, e in questo mi avvalgo del sito dell'USL
della nostra Regione. Tra le diverse aree dell'azienda vi è quella
della prevenzione, che si sviluppa attraverso il Dipartimento di
prevenzione, che ha il compito di mettere a disposizione di tutti
quegli elementi utili - badate - a ridurre i rischi per la salute e
per l'ambiente, eventualmente legati all'attività in essere e
utilizzabili per l'incremento e lo sviluppo di nuove attività.
L'articolazione del Dipartimento di prevenzione prevede i seguenti
servizi: Servizio di igiene e sanità pubblica, Servizio di
prevenzione e sicurezza degli ambienti di lavoro (quindi non sotto
la sanità pubblica), Servizio di igiene degli alimenti e della
nutrizione e Servizio di medicina legale. Vi sono poi le tre
strutture veterinarie: Servizio della sanità animale, Servizio di
igiene degli alimenti di origine animale e Servizio di igiene degli
allevamenti... a noi interessano i primi due servizi: il Servizio
di igiene e sanità pubblica e il Servizio di prevenzione e
sicurezza degli ambienti di lavoro.
Il Servizio di igiene e sanità pubblica si articola in due
sezioni: la Sezione di igiene e sanità pubblica e la Sezione di
medicina del lavoro: la prima si occupa della salute collettiva
della popolazione; la seconda della salute e sicurezza dei
lavoratori, in particolare tale attività ha come finalità quella di
sviluppare la prevenzione dei rischi per la salute dei lavoratori
con un particolare interesse teso all'individuazione dei fattori di
rischio e alla prevenzione degli infortuni e delle malattie
professionali. Tale attività si esplica ricercando i comportamenti
e i provvedimenti idonei a rimuovere i fattori di rischio e
migliorare le condizioni di lavoro attraverso l'attività clinica di
sorveglianza sanitaria, di promozione della salute e di
informazione ed assistenza ai lavoratori e ai datori di lavoro.
L'attività sanitaria ambulatoriale è relativa ad accertamenti
sanitari, visite specialistiche e consulenze di medicina del lavoro
richieste da privati ed enti. I dirigenti medici della Sezione di
medicina del lavoro svolgono attività libero professionale in
regime intramuraria e in particolare attività di consulenza come
medico del lavoro e visite specialistiche, attività di medico
competente aziendale, ai sensi degli articoli 16 e 17 del decreto
legislativo n. 626/1994 - ricordatevi questa attività: sono anche
medici competenti -, attività di docenza per corsi di formazione e
di informazione sui rischi lavorativi. Ebbene, la nostra prima
osservazione riguarda appunto l'attività libero professionale di
consulenza come medico del lavoro per i privati. Questa attività ci
sembra in conflitto con l'articolo 13, comma 5, del decreto
legislativo n. 81/2008 che recita (fra l'altro, questo comma non è
uno di quei commi previsti nella modifica, adottata dal Consiglio
dei ministri lo scorso venerdì, quindi rimane comunque):
"Il
personale delle pubbliche amministrazioni assegnato agli uffici che
svolgono attività di vigilanza non può prestare ad alcun titolo e
in alcuna parte del territorio nazionale attività di
consulenza"
. Questa è la prima osservazione.
La seconda osservazione riguarda il fatto che, come abbiamo
visto, i dirigenti medici della sezione svolgono anche attività di
medico competente, tutti e due i medici. L'articolo 40 del decreto
legislativo n. 81/2008 prevede l'invio per via esclusivamente
telematica dal medico competente all'organo di vigilanza dei flussi
informativi relativi alla sorveglianza sanitaria dei lavoratori
esposti a rischi specifici, con le modalità previste da un apposito
allegato, ossia i medici competenti dell'USL inviano all'organo di
vigilanza le loro relazioni. Nella nostra azienda i medici
competenti devono inviare i moduli al Servizio di prevenzione e
sicurezza degli ambienti di lavoro, che è l'organo di vigilanza
competente sui luoghi di lavoro e sulle attività lavorative ubicate
nel territorio regionale. Nello stato di servizio della prevenzione
e sicurezza degli ambienti di lavoro non ci sono medici del lavoro,
quindi chi controlla e analizza le relazioni dei medici competenti?
Cioè i due medici competenti dell'USL mandano all'ingegnere queste
relazioni, ma come fa l'ingegnere a controllare e analizzare le
relazioni dei due medici competenti? Gli stessi medici competenti
dell'azienda che a loro volta diventano controllori di sé stessi?
Ci chiediamo poi come sia possibile che per questo delicato compito
di prevenzione delle malattie professionali non vi sia nella
sezione un medico del lavoro. Non è chiara questa organizzazione
del lavoro, non è chiara nella lettura e nella semplice analisi
dell'organizzazione del lavoro dell'USL, allora ci siamo guardati
intorno e, per non andare sempre nelle solite Regioni, Toscana ed
Emilia (sapete il nostro conflitto di interessi), siamo rimasti al
nord, in Lombardia, precisamente in due delle aziende di città
laboriose ed attive, Brescia e Bergamo. Nell'azienda USL di Brescia
il Dipartimento di prevenzione medica, come il nostro, è articolato
in tre strutture complesse, la prima: il Comparto di igiene e
sanità pubblica (quella nostra) è preposto alla gestione degli
adempimenti di sanità pubblica volti alla prevenzione della salute
negli ambienti e durante le varie fasi della vita estranea
all'ambito lavorativo (qui è chiaramente detto), badate bene:
"estranea" e da noi non è così... e si articola in tre strutture
semplici, mentre da noi la nostra medicina del lavoro è proprio
all'interno del Comparto igiene e sanità pubblica. La seconda
struttura è il Comparto prevenzione e sicurezza negli ambienti di
lavoro (il nostro comparto), che è preposto alla prevenzione degli
infortuni e delle malattie in ambito lavorativo con particolare
riguardo alla prevenzione degli infortuni gravi e mortali, anche
attraverso progetti specifici coinvolgenti i settori produttivi a
maggior rischio e verifiche di macchine ed impianti. Il comparto si
articola nelle seguenti strutture semplici: la nostra struttura
semplice che abbiamo visto prima da noi nell'igiene e sanità
pubblica qui è invece Servizio di igiene e medicina del lavoro, cui
compete (quindi sotto questa "finestra") la prevenzione delle
malattie professionali, le attività di igiene industriale,
tossicologia, valutazione dei rischi, ergonomia ed organizzazione
del lavoro. Medicina del lavoro quindi che è nel Comparto della
prevenzione e sicurezza degli ambienti di lavoro, perché si occupa
specificatamente di questo; il Servizio di sicurezza del lavoro ed
impiantistico... il nostro, quello in capo all'ingegnere... cui
compete la partecipazione nella valutazione e revisione di qualità
delle prestazioni, nonché alle Commissioni previste per legge in
materia, la gestione della sicurezza impiantistica, il supporto
alla aree igienistiche territoriali e all'
équipe
PSAL per
pareri di particolare complessità e per inchieste di infortuni di
rilevante gravità, le verifiche specifiche nei settori
dell'edilizia, l'industriale, l'agricolo ed impiantistico. La terza
struttura è il laboratorio di sanità pubblica, ma non ci interessa
particolarmente.
Come abbiamo visto, quindi ad un semplice esame delle strutture
nell'organizzazione del lavoro sopra descritta ci sembra sia
definita la professionalità di ogni operatore: l'ingegnere fa
l'ingegnere e si occupa di verifica degli impianti, il medico del
lavoro fa il medico del lavoro, guarda le malattie professionali,
non so: l'allergia dal cemento nell'edilizia. Sotto lo stesso tetto
quindi, cosa che da noi non avviene, coabitano il medico che vigila
sulla salute dei lavoratori e l'ingegnere che vigila sulla
sicurezza degli impianti e più in generale dei luoghi di lavoro ed
il coordinamento avviene naturale, perché abitano sotto lo stesso
"tetto" nella stessa "casa" e non ci sono conflitti, perché ci sono
medici che fanno solo consulenza privata esterna per conto
dell'azienda ovviamente.
Il senso della mozione, quella mozione un po' criptica dicevo
prima, è tutto qui: una più funzionale organizzazione del lavoro,
ottemperando nel contempo ai dettami del decreto legislativo n. 81,
che dice:
"Il personale delle pubbliche amministrazioni,
assegnato agli uffici che svolgono attività di vigilanza, non può
prestare, ad alcun titolo e in alcuna parte del territorio
nazionale, attività di consulenza"
. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. È un argomento molto
complesso e che interessa un settore: quello della sicurezza degli
ambienti di lavoro e dei lavoratori, al quale sicuramente cerchiamo
di focalizzare l'interesse massimo e la massima attenzione. Voglio
ripetere alcuni punti che sono stati già accennati dal collega
Rigo, soprattutto per quanto riguarda l'organizzazione, visto che è
una cosa complicata e difficile. Al fine di un corretto
inquadramento della questione e allo scopo di giungere a delle
corrette conclusioni di carattere metodologico rispetto alla
mozione, appare preliminarmente opportuno rammentare l'iter
normativo che ha condotto all'organizzazione del Dipartimento di
prevenzione dell'Azienda USL della Valle d'Aosta, nonché delle
ripartizioni delle competenze sussistenti al suo interno. Il
Dipartimento di prevenzione dell'Azienda USL è stato istituito con
legge regionale n. 41/1995 "Istituzione dell'Agenzia regionale per
la protezione dell'ambiente (ARPA) e creazione, nell'ambito
dell'USL della Valle d'Aosta, del Dipartimento di prevenzione e
dell'Unità operativa di microbiologia". L'Azienda USL della Valle
d'Aosta ha recepito la legge regionale n. 41/1995 e ha organizzato
il Dipartimento di prevenzione in accordo con la stessa. Il
dipartimento è organizzato in 7 strutture complesse: la struttura
di medicina legale, la struttura di igiene e sanità pubblica, la
struttura di igiene degli alimenti e della nutrizione, la struttura
di prevenzione e sicurezza degli ambienti di lavoro (cosiddetto
"PSAL"), la struttura complessa di igiene degli allevamenti e delle
produzioni zootecniche, la struttura della sanità animale e la
struttura di igiene degli alimenti di origine animale. L'attività
di vigilanza in materia di igiene e sicurezza nei luoghi di lavoro
è svolta dal Servizio di prevenzione e sicurezza degli ambienti di
lavoro, secondo quanto previsto dall'articolo 30 della legge n.
41/1995, che organizza il servizio, al quale sono attribuiti la
vigilanza e il controllo dell'applicazione della legislazione in
materia di prevenzione degli infortuni e di igiene del lavoro.
L'attività di vigilanza è regolarmente garantita all'interno del
Dipartimento di prevenzione dallo PSAL a capo del quale, ai sensi
dell'articolo 36 della legge n. 41/1995, che leggo:
"Nell'ambito
del Dipartimento di prevenzione, a ciascuno dei servizi di cui
all'articolo 26 è preposto del personale dipendente dell'USL... al
Servizio di prevenzione e sicurezza degli ambienti di lavoro è
preposto un ingegnere, quale responsabile di struttura
complessa..."
, è preposto quindi un ingegnere in qualità di
responsabile; all'interno della struttura operano un altro
ingegnere, un dirigente chimico e tecnici della prevenzione con
compiti di vigilanza e di polizia giudiziaria.
La Sezione di medicina del lavoro invece svolge, secondo quanto
previsto dall'articolo 28 della legge n. 41/1995,
"attività di
prevenzione negli ambienti di lavoro, finalizzata
all'individuazione dei fattori di rischio e alla prevenzione delle
malattie professionali"
... elenco quanto previsto
dall'articolo 28:
"La Sezione di medicina del lavoro svolge
attività di prevenzione negli ambienti di lavoro, finalizzata
all'individuazione dei fattori di rischio e alla prevenzione delle
malattie professionali. La sezione... svolge, inoltre, i seguenti
compiti ed attribuzioni: la mappatura dei fattori di rischio e la
costruzione del sistema informativo realizzato tramite il
censimento delle attività produttive, l'individuazione dei fattori
di rischio nei vari comparti produttivi e l'istituzione del
registro degli esposti ai rischi occupazionali; l'esecuzione, il
controllo e il coordinamento della sorveglianza sanitaria prevista
dalla normativa vigente e in particolare dal decreto legislativo n.
626/1994..."
- e tutte le direttive comunitarie -
"... la
programmazione di indagini di epidemiologia occupazionale; il
monitoraggio degli ambienti di lavoro e il monitoraggio biologico
dei lavoratori esposti avvalendosi delle strutture laboratoristiche
dell'USL e/o dell'ARPA; la formulazione dei pareri preventivi
richiesti obbligatoriamente dai comuni sui progetti di insediamenti
industriali e attività produttive in genere, nonché sulle
ristrutturazioni degli stessi, ai fini di appurarne la
compatibilità con la tutela dell'ambiente e la difesa della salute
dei lavoratori; l'educazione sanitaria dei lavoratori mediante la
divulgazione dei dati raccolti; i controlli di carattere sanitario
previsti dalla legge del 1971..."
già svolti in precedenza
dall'Ispettorato del lavoro. Tali compiti inoltre sono ribaditi
dall'atto costitutivo aziendale con deliberazione n. 1003/2006.
Oltre a questi compiti, quindi vi è, nello specifico a livello
istituzionale, la Sezione di medicina del lavoro, che svolge
attività di informazione nei confronti dei lavoratori che si
rivolgono a strutture di medicina del lavoro, riferendo
problematiche correlate con l'attività lavorativa ai fini della
valutazione ed eventuale denuncia di malattie professionali;
attività di informazione presso ditte e privati previa normativa
vigente, sulla sicurezza del lavoro e obblighi di sorveglianza
sanitaria; attività di informazione e formazione sulla prevenzione
dei rischi sulla salute dei lavoratori, sulla sicurezza sul lavoro
nei confronti di ditte, enti, associazioni; attività di educazione
e promozione alla salute, esposti ed ex esposti a rischi specifici,
ad esempio ammine aromatiche, amianto ed altri cancerogeni;
attività di sorveglianza sanitaria nei confronti di particolari
condizioni lavorative quali ad esempio avviamento al lavoro dei
minori, tutela delle lavoratrici madri e tali prestazioni vengono
erogate sulla base di normative nazionali; attività di rilascio di
certificazioni da parte di ente pubblico di idoneità specifica al
lavoro quali guide alpine, maestri di sci, conduttori di cani da
valanga, vigili del fuoco, di unità per conduttori di caldaie a
vapore, impiego di gas tossici, a tale proposito si rammenta che
tale attività già di per sé prevede l'esecuzione di una media di
1.500 visite all'anno ed è svolta in base alla normativa nazionale
e regionale di riferimento; il ruolo di referente regionale del
registro nazionale di mesoteliomi, questa è una cosa importante,
infatti la Sezione di medicina del lavoro è stata identificata
dalla Regione Valle d'Aosta quale COR (Centro operativo regionale)
per il registro nazionale dei mesoteliomi, tenuto dall'ISPESL di
Roma; attività di partecipazione a commissioni medico-legali, la
responsabile del servizio è infatti membro di Commissione medico
legale ex articolo 5 e della Commissione invalidi, legge n.
104/1968. Oltre alle attività istituzionali normalmente e
regolarmente erogate, la Sezione di medicina del lavoro attualmente
è impegnata in progetti specifici in ambito preventivo sulla salute
e sicurezza dei lavoratori, in particolare svolge attività di
prevenzione, informazione, formazione, sensibilizzazione rivolta ai
lavoratori sulle problematiche correlate all'assunzione di bevande
a contenuto alcolico e svolge parte attiva nel piano di prevenzione
da abuso di alcol nei luoghi di lavoro; quindi un'attività di
capitale importanza per la tutela dei lavoratori. L'attività
prevede altresì dallo scorso anno 2008 l'impiego su un progetto di
durata triennale, finanziato dalla nostra Regione, di sorveglianza
sanitaria della tubercolosi, mediante utilizzo di testi
gnoseologici in un gruppo di popolazione lavorativa valdostana,
circa 1.500 persone all'anno, a maggior rischio di contrarre il
mycobacterium della tubercolosi. Da quest'anno inoltre l'attività
prevede anche l'impegno fattivo di un progetto finanziato dal
Ministero della salute nell'ambito del piano sanitario nazionale
2006-2008 e coordinato dall'ISPELS (Istituto superiore per la
prevenzione e sicurezza del lavoro) dal titolo "Piano nazionale di
prevenzione dei tumori da lavoro, sostegno tecnico e organizzativo
per il controllo e la riduzione del rischio amianto, in particolare
durante le opere di bonifica".
Per quanto riguarda invece l'attività libero professionale, i
dirigenti medici della Sezione di medicina del lavoro esercitano
solo attività di medico competente aziendale per ditte, enti
pubblici o privati che richiedono tali prestazioni, ai sensi del
decreto legislativo n. 81/2008, articoli 25, 38, 39 e 41. Tale
attività è compatibile e si diversifica per natura rispetto alle
funzioni ricoperte in ambito istituzionale. Qui non c'è - ho
verificato - conflitto di interessi. L'attività sanitaria della
Sezione di medicina del lavoro viene garantita da due medici
specialistici in medicina del lavoro, dipendenti a tempo pieno
dall'Azienda USL in organico presso la struttura semplice di
medicina del lavoro, afferente alla struttura complessa di igiene e
sanità pubblica. Tali sanitari hanno compiti di collaborazione con
le varie strutture del dipartimento, ma non hanno compiti di
vigilanza sull'osservanza delle leggi di tutela della salute dei
lavoratori. Le argomentazioni fin qui svolte evidenziano come i
compiti svolti dalla Sezione di medicina del lavoro non siano
riconducibili ad attività di vigilanza, secondo la nostra attuale
organizzazione, ma si inseriscono in attività e in prevenzione,
tutela preventiva della sicurezza e della salute dei lavoratori,
così come definito dalla legge regionale n. 41/1995, all'interno
dell'organizzazione del Dipartimento di prevenzione. Tali attività
sono di rilevante importanza nella prevenzione dei rischi per la
salute e sicurezza dei lavoratori e prevedono l'impegno a tempo
pieno di due medici assegnati nell'organigramma aziendale a
struttura semplice. Non sussistono a nostro avviso situazioni di
conflitto fra l'attività posta in essere dai medici di medicina del
lavoro in termini di consulenza e di vigilanza, né si assiste al
sovrapporsi delle funzioni. Esiste come detto un servizio di
vigilanza, rappresentato dalla struttura complessa di prevenzione e
sicurezza nei luoghi di lavoro, che svolge attività in ottemperanza
con i compiti definiti dalla legge regionale n. 41/1995. Tale
servizio ad oggi non ha mai previsto e non prevede nell'organico
aziendale la figura professionale medica. Naturalmente non è detto
che non si possa prevedere in futuro una rivisitazione di questa
organizzazione, che consideriamo funzionale.
Per quanto riguarda la mozione, ritengo che, in virtù
dell'impegno finale richiesto al Governo regionale affinché dia
disposizione all'Azienda USL della Valle d'Aosta nell'individuare
personale medico riservato esclusivamente alla vigilanza, questo
stride con la normativa regionale n. 41/1995, quindi riteniamo di
non poter accogliere la mozione in questione in virtù della non
chiarezza dell'impegno finale. Sono poi qui a sostenere comunque la
capacità dell'organizzazione del Dipartimento di prevenzione
generale e dell'azione della medicina del lavoro dell'Azienda nei
confronti della tutela dei lavoratori. Ritengo dunque che
l'organizzazione dell'Azienda potrebbe essere anche perfettibile,
pensando a delle modiche, ma attualmente è in grado di rispondere
in modo efficace alla tutela dei lavoratori.
Président
- S'il n'y a pas d'autres Conseillers qui
souhaitent intervenir, je ferme la discussion générale...
La parole au Conseiller Rigo.
Rigo (PD)
- Sinceramente non credo sia volontà
dell'Assessore, ma immagino di qualcun altro, la volontà di non
ripensare, di non guardare quello che succede fuori casa nostra, di
ripensare ad una struttura dell'azienda USL più funzionale e più in
linea con i dettati non solo del nuovo Testo unico sulla sicurezza,
ma anche rispetto alle innovazioni che ci sono in altre realtà
regionali per un maggiore coordinamento nell'attività di
prevenzione. Quello che mi sforzavo di far capire al Consiglio è
che ogni professione ha la sua specificità: l'ingegnere fa bene
l'ingegnere, ma deve utilizzare le sue conoscenze tecniche per
strutturare al meglio gli impianti di lavoro e il medico deve avere
competenza e ha competenza e ha studiato per vedere quali sono i
riflessi negativi di quell'impianto sulla salute dei lavoratori.
Ripeto: le allergie da cemento nell'edilizia non le può rilevare
certo l'ingegnere. L'Assessore ha informato il Consiglio sulle
diverse attività svolte dal Dipartimento di prevenzione, ma non è
intervenuto nel merito del decreto legislativo e nel merito delle
questioni che abbiamo cercato di sottoporre alla sua attenzione, e
a quella anche del Consiglio. A nostro parere la relazione che
abbiamo cercato di fare, la documentazione che è stata prodotta, le
analisi di comparazione fatte anche con altre realtà a noi vicine
dimostrano che nella nostra realtà non è chiara la funzione fra la
consulenza e la vigilanza. Secondo noi non è coordinato al meglio
il lavoro professionale fra i diversi esperti, fra i diversi
componenti gli
staff
operativi, ossia fra gli impianti e la
prevenzione delle malattie professionali. Era un tentativo questo
di ricercare anche attorno ad un tavolo una riflessione comune, per
poter verificare la bontà del nostro sistema, in rapporto sia alle
novità introdotte nel campo legislativo che alle preoccupazioni
sollevate da più parti rispetto ad una situazione: quella sugli
incidenti e sulla sicurezza nei luoghi di lavoro, in Valle d'Aosta
recentemente ribaditi dall'INAIL, che continua a preoccuparci.
Credo che questa preoccupazione debba interessare tutti e che si
debba verificare se le nostre risposte a queste preoccupazioni sono
le migliori che possiamo adottare, così non è, ce ne dispiace e ce
ne rammarichiamo.
Président
- Je soumets au vote la motion:
Conseillers présents: 30
Votants: 7
Pour: 7
Abstentions: 23 (Agostino, Benin, Bieler, Caveri, Alberto
Cerise, Comé, Crétaz, Empereur, Hélène Impérial, La Torre, André
Lanièce, Maquignaz, Marguerettaz, Pastoret, Prola, Emily Rini,
Rosset, Salzone, Tibaldi, Laurent Viérin, Marco Viérin, Manuela
Zublena, Zucchi)
Le Conseil n'approuve pas.
Président
- Chers collègues, avec cette votation nous
terminons les travaux de cette séance du Conseil; la séance
reprendra cet après-midi à 15 heures 30.
La séance est levée.
---
La séance se termine à 12 heures 25.
