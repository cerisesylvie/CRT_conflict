Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3023 del 22 gennaio 1992 - Resoconto
OGGETTO N. 3023/IX Iniziative per combattere la criminalità
nella Bassa Valle.
(Interpellanza)
Presidente
Do lettura dell'interpellanza dei
consiglieri Agnesod, Voyat e Stévenin.
Interpellanza Considerando la situazione difficile venutasi a
creare in questi ultimi tempi nell'area della Bassa Valle in
relazione a numerosi fatti di criminalità e microcriminalità
accaduti;
Tenuto conto dell'ampiezza della zona in questione e della sua
particolare collocazione geografica (vicinanza ai grossi centri del
canavese e della città di Torino e da questi centri facilmente
accessibile);
Interpretando l'ansia, l'inquietudine e le difficoltà presenti
tra gli abitanti della Bassa Valle;
i sottoscritti consiglieri regionali dell'Union Valdôtaine
interpellano
la Giunta Regionale per sapere:
1) quali sono le iniziative che intende intraprendere per fare
fronte a questa situazione;
2) se non ritiene ormai non più procrastinabile nel tempo la
creazione di un Commissariato nella zona della Bassa Valle compresa
tra i Comuni di Verrès e Pont-Saint-Martin.
Presidente
Chiede la parola il Consigliere
Agnesod.
Agnesod (UV)
Abbiamo voluto presentare questa
interpellanza per risottolineare il problema della Bassa Valle
rispetto alla criminalità, alla microcriminalità ed alla situazione
di disagio sociale che è presente.
Ci sono diversi fattori che hanno portato, portano e continuano
ad incrementare il disagio in questa zona. Prima di tutto, secondo
il mio parere, vi è il discorso della difficoltà dell'occupazione,
della precarietà delle occupazioni e della cassa integrazione, dei
giovani che non riescono a collocarsi in un'attività lavorativa.
Abbiamo notato in questo periodo, soprattutto nella zona di Verrès
e di Pont-Saint-Martin, nei centri, una serie allarmante di furti.
C'è disagio nella popolazione e un'inquietudine che può portare,
secondo me, ad una situazione estremamente difficile se non si
porta qualcosa per cercare di sanare questa situazione in tempo.
Per evitare ulteriori problemi noi chiediamo che si crei nella zona
di Pont-Saint-Martin un commissariato di polizia.
Anche da parte del Questore di Aosta in questi ultimi tempi ci
sono state delle prese di posizione, delle dichiarazioni anche alla
televisione in cui si parla di un'attività atta a prevenire la
criminalità. L'idea di creare questo commissariato soltanto a
Saint-Vincent, secondo noi, è limitativa, perché quella da
Saint-Vincent fino a Pont-Saint-Martin è la zona più esposta,
perché più facilmente comunicabile col canavese, con grossi centri
come Torino e Milano, quindi con la possibilità, da parte della
malavita, di creare un terreno proficuo. Quindi crediamo che, oltre
al potenziamento dell'attuale permanenza delle forze dell'ordine
nella Caserma dei Carabinieri e delle forze di Polizia, sia
necessario vedere la possibilità concreta di creare al più presto
questo commissariato nella zona tra Pont-Saint-Martin, Donnas,
Arnaz, fino a Verrès, in quell'asse lì.
In questo periodo, in seguito ad incidenti stradali che si sono
verificati, oltre ai furti, abbiamo assistito a delle scene
piuttosto penose. C'è stato un incidente che ha bloccato una mezza
corsia della statale 26 a mezzanotte per un'ora e dieci minuti, per
fortuna non c'erano feriti gravi; i Carabinieri sono arrivati dal
Villair de Quart con una gazzella, nella zona non c'era nessuno, la
macchina della polizia era in autostrada che faceva servizio e la
zona era completamente scoperta, quindi sono partiti dal Villair de
Quart per arrivare a Pont-Saint-Martin.
Questo per dire che dopo le otto di sera praticamente non ci
sono più forze dell'ordine e tutto è lasciato un po' alla mercé.
C'è l'inquietudine della popolazione, c'è una situazione su cui non
si può più continuare a tergiversare e bisogna intervenire.
Presidente
Ha chiesto la parola il Presidente della
Giunta.
Bondaz (DC)
La situazione relativa all'ordine pubblico
nell'intero territorio della regione, con particolare riferimento a
ciò che avviene in Bassa Valle, è costantemente seguita da questa
Presidenza attraverso il Comitato per l'ordine e la sicurezza
pubblica.
Al momento attuale nella zona in esame opera già un Comando
Compagnia Carabinieri, con alle dipendenze sette stazioni ed un
posto controllo, nonché un Comando di tenenza della Guardia di
Finanza di Verrès.
Dai dati forniti dalle forze dell'ordine, il fenomeno della
criminalità in Bassa Valle non appare di portata preoccupante, nè
si può parlare di un suo incremento, anche se risulterebbe
certamente utile l'istituzione di un commissariato di pubblica
sicurezza onde poter fornire alla popolazione ivi residente una più
proficua azione di prevenzione e di repressione. La vicinanza
infatti del capoluogo piemontese porta ad un inevitabile fenomeno
migratorio, specie per quanto concerne lo spaccio di sostanze
stupefacenti, delitto che più di altri costituisce fattore di
preoccupazione per la popolazione e gli amministratori della
zona.
Il Ministero dell'Interno ha attualmente in corso un'istruttoria
vol-ta all'istituzione di un commissariato in Bassa Valle per far
fronte alle esigenze di ordine pubblico che vi si producono. La
sede di tale presidio potrebbe essere individuata nel Comune di
Verrès, in quanto punto di confluenza delle vallate laterali ed in
considera-zione della presenza in numerosi comuni limitrofi di vari
insedia-menti industriali, con conseguente afflusso di mano
d'opera. Que-sta Presidenza si adopererà, sia attraverso il
costante controllo sul territorio operato tramite il Comitato per
l'ordine e la sicurezza pubblica, sia sollecitando presso le
competenti sedi la pronta isti-tuzione del Commissariato della
Bassa Valle, affinché vengano ridotte le giuste preoccupazioni
degli abitanti delle zone interessate.
Presidente
La parola al Consigliere Agnesod.
Agnesod (UV)
Per dirmi soddisfatto di questo
chiarimento del Presidente della Giunta, di questa sua
chiarificazione sul problema. Mi auguro che questo commissariato,
questa sede di pubblica sicurezza, venga istituita al più presto
per tranquillità di tutta la popolazione della Bassa Valle.
Grazie.
