Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1153 del 12 gennaio 2022 - Resoconto
OGGETTO N. 1153/XVI - Interpellanza: "Ragioni della modifica
dei requisiti dell'avviso di selezione pubblica per l'incarico di
direttore del Forte di Bard".
Bertin (Presidente) -
Riprendiamo i lavori. Siamo al
punto n. 26 dell'ordine del giorno. Per l'illustrazione la
consigliera Spelgatti, ne ha facoltà.
Spelgatti (LEGA VDA) -
Riporto integralmente una lettera
che era stata riportata su alcune testate giornalistiche in data 9
dicembre 2021, perché molto interessante.
"Il caso della recente nomina di un dirigente scolastico di
liceo, senza pregresse esperienze museali, alla direzione del Forte
di Bard, riapre il dibattito sulla figura e le competenze
necessarie per dirigere un museo. Non intendiamo discutere la
scelta di una persona che vanta un curriculum di rispetto nel
proprio ambito disciplinare e una particolare conoscenza del mondo
della formazione scolastica, ma non possiamo tacere su una nomina
che presenta chiare difformità con i criteri individuati da ICOM
che è il Consiglio internazionale sui musei, nella sua carta
nazionale delle professionalità museali del 2006, standard di
riferimento per la definizione dei profili e delle competenze delle
diverse figure professionali in ambito museologico. Ricordiamo che
il Forte di Bard è accreditato ICOM.
Su tutto preoccupa che questa decisione confermi la tendenza,
sempre più diffusa, di sacrificare le competenze specialistiche
negli istituti culturali a favore di competenze di altro tipo. Il
tema è di grande attualità se consideriamo la recente nomina di un
docente universitario senza esperienze pregresse al Museo Diocesano
di Trento, ma facciamo un passo indietro. Il 25 gennaio 2021 viene
pubblicato l'avviso di selezione di conferimento incarico di
direttore dell'Associazione Forte di Bard in cui all'articolo 4
"Requisiti di ammissione" si richiede il possesso di una laurea
specialistica in ambito del management della gestione dei beni
culturali, come specificato nell'articolo 13, e di una comprovata
qualificazione professionale in materia di management o tutela e
valorizzazione dei beni culturali del territorio.
Dopo la valutazione dei curricula e l'accertamento linguistico,
accedono al colloquio orale la direttrice allora in carica e le
quattro firmatarie di questa lettera. La prima non si presenterà al
colloquio e nessuna delle candidate esterne risulterà idonea.
Il 14 maggio 2021 viene pubblicato un nuovo avviso di selezione
pubblica per incarico di direttore dell'Associazione Forte di Bard
dove tra i requisiti di ammissione, sempre all'articolo 4, a
differenza del primo bando, è indicato che le classi di laurea
ammesse sono ingegneria gestionale, scienze dell'economia, scienze
delle pubbliche amministrazioni, scienze economiche per l'ambiente
e la cultura, scienze economiche aziendali o giurisprudenza, e come
esperienza professionale è richiesta una generica particolare e
comprovata qualificazione professionale e manageriale, non più
questa volta nella gestione dei beni culturali, escludendo di fatto
le candidate finaliste del primo bando e ogni professionista del
settore culturale e museale.
Il nuovo bando e i nuovi requisiti, che hanno portato alla
selezione e all'affidamento dell'incarico a un dirigente
scolastico, violano il punto 1 dell'articolo 26bis dello stesso
statuto dell'Associazione Forte di Bard, che indica come l'incarico
deve essere affidato a persone in possesso di laurea specialistica
o magistrale o titolo equivalente, nonché di particolare e
comprovata qualificazione ed esperienza professionale nella
direzione e/o gestione di poli museali o culturali.
In una recente comunicazione apparsa sul suo sito Internet ICOM
ricorda che l'intera comunità musicale internazionale riconosce
quanto il profilo ideale di un direttore di museo oggi comprenda
competenze plurime, considerata la sempre maggiore complessità
delle funzioni museali e l'ampliamento dei servizi erogati. Il
direttore di un'istituzione culturale deve sapersi rapportare con
una molteplicità di soggetti pubblici e privati, gestire una
contrattualistica in continua evoluzione, deve saper dar conto
secondo i criteri dell'
accountability
previsti per i bilanci
sociali e i bilanci di sostenibilità.
Certamente bisogna prendere atto dell'importanza crescente che
hanno assunto questa responsabilità giuridico-amministrative ed
economico-gestionali, ma il museo non può privarsi di una direzione
che primariamente sia competente e finalizzata alla realizzazione
di un progetto culturale e alla valorizzazione di collezioni;
caratteri questi che obbligano una conoscenza profonda della
natura, storia, valori, significati e della loro relazione con i
contesti sociali e del patrimonio culturale diffuso e coerente con
la missione dell'istituzione. Non è sufficiente per questo far
ricorso a un curatore, occorre che nella figura professionale del
direttore si compongano la capacità di interpretare il mandato
culturale dell'ente museale e la capacità di metterlo in pratica
mediante un'adeguata programmazione. Si tratta pertanto di porre
nelle stesse mani la progettazione e l'attuazione, ricercando e
verificando nel tempo, sulla base di una missione ben chiara e
obiettivi culturali e sociali definiti, la sostenibilità economica
modellando l'organizzazione del lavoro e attivando le
indispensabili relazioni interne ed esterne.
Chiaramente la capacità o il compito di presiedere alla
funzionalità amministrativa ed economica dell'ente non è
sufficiente per tale complesso compito, per questo in una sua
recente comunicazione ICOM Italia afferma di guardare con
perplessità e preoccupazione alcune distorsioni di fondo operate da
talune amministrazioni sui soggetti gestori dei musei. Tra queste:
la sottovalutazione della necessaria qualificazione
tecnico-scientifica del direttore a favore di una generica
competenza amministrativa; la scissione tra direzione scientifica -
attribuita spesso senza remunerazione o con compensi irrisori - e
le responsabilità effettive di gestione, posti in capo a dirigenti
amministrativi, come ripetutamente rilevato in numerosi bandi;
infine l'assoluta assenza di un direttore spesso sostituito con
incarico professionale di funzionario. ISTAT documenta l'assenza di
un incarico formale di direttore nel 60 percento dei musei
italiani. ICOM ricorda infine che la figura del direttore è
individuata come essenziale e inderogabile tra i requisiti per
l'accreditamento del sistema museale nazionale.
Nell'associarsi alle preoccupazioni espresse da ICOM, riteniamo
sia quanto mai attuale una riflessione attenta e serena su questi
temi, al fine di diffondere la consapevolezza che la sopravvivenza
e lo sviluppo dei musei dipende in gran parte dalle qualità e
capacità del suo direttore".
Questa era la lettera pubblicata. Inoltre consideriamo che ci
viene riferito, non lo sappiamo e chiediamo appunto lumi anche su
questo, che il nuovo direttore sarebbe intenzionato a lasciare
l'incarico e per questo chiediamo: se il Governo regionale sia a
conoscenza di quali siano state le ragioni che hanno portato alla
modifica dei requisiti dell'avviso di selezione pubblica per
l'incarico di direttore del Forte di Bard, pubblicato il 14 maggio
2021; se la Regione abbia esercitato un controllo in relazione al
bando medesimo e se in futuro abbia intenzione di esercitare
maggiori controlli sull'attività svolta; se corrispondono a verità
le voci di una possibile rinuncia all'incarico da parte del
direttore.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Grazie consigliera Spelgatti per
il quesito. Preliminarmente deve rilevarsi che, in virtù della
convenzione siglata con la Regione, all'Associazione Forte di Bard
sono affidate molteplici funzioni, tra cui la costituzione di un
polo culturale relativo alla montagna, la promozione di attuazione
della fruizione pubblica del Forte e dell'area afferente - anche
mediante l'organizzazione di mostre, seminari ed eventi culturali -
la costituzione di un centro di documentazione della cultura
montana e l'istituzione di borse di studio per promuovere la
ricerca della cultura montana. Il Forte di Bard statutariamente ha
ampie funzioni che non sono solo quelle museali. Tali funzioni
implicano la gestione dei musei attivi, quelli delle Alpi, Le
Prigioni e Ferdinando, e quelli in corso di ristrutturazione, Alpi
dei ragazzi, di spazi espositivi, di attività commerciali, di
attività anche di ristorazione alberghiera - un albergo, una
caffetteria e un ristorante - e poi degli immobili in concessione
di proprietà del Comune di Bard, che sono quattro appartamenti, un
ristorante esternalizzato, un hotel da ristrutturare e la relativa
attività di manutenzione.
L'associazione si è, di conseguenza, dotata di una struttura
organizzativa che prevede, in posizione apicale, la figura di un
direttore al quale sono affidate - come previsto dall'articolo
26bis dello statuto - funzioni concernenti sia il programma
culturale, sia il programma operativo e finanziario, nonché la
gestione del personale e in più degli appalti. Le funzioni
assegnate al direttore richiedono pertanto una capacità manageriale
estesa e poliedrica.
In merito ai fatti segnalati nella lettera aperta dello scorso 9
dicembre, che lei ha letto nel dettaglio, si precisa quanto segue.
La selezione pubblicata il 25 gennaio 2021 richiedeva il titolo di
studio della laurea specialistica o magistrale, ovvero diploma di
laurea di vecchio ordinamento, e una particolare comprovata
qualificazione professionale o in materia di
management
o in
materia di tutela e valorizzazione dei beni culturali e del
territorio. La selezione prevedeva altresì il possesso di una
laurea in ambito di management o di gestione dei beni culturali,
ovvero altri titoli di studio afferenti a detti settori. Mi
riferiscono che, in conformità al bando, la selezione si è svolta
mediante valutazione dei
curricula
e colloqui sui seguenti
argomenti: programmazione bilancio e controllo finanziario,
management e organizzazione aziendale, gestione delle risorse umane
e valutazione della
performance
, legislazione in materia di
beni culturali e appalti pubblici, patrimonio monumentale culturale
italiano con particolare riferimento al Forte di Bard e alla Valle
d'Aosta, lingua inglese, principali applicativi informatici.
Ancora, mi riferiscono che nessuno dei candidati ammessi alla
selezione, tra cui le quattro firmatarie della lettera aperta che
lei ha appena letto, ha ottenuto il punteggio minimo che è 24 su 30
richiesto dal bando; in particolare mi dicono che si sono
riscontrati punteggi non adeguati relativamente proprio agli
argomenti di programmazione, bilancio e controllo finanziario,
nonché di legislazione in materia di beni culturali e di appalti
pubblici.
Preso atto dell'esito negativo che ha evidenziato la difficoltà
di reperire candidati che dimostrassero competenze trasversali per
far fronte alla complessità gestionale dell'Associazione Forte di
Bard, di cui dicevo prima, complessità derivanti da un bilancio
importante e da una serie di compiti gestionali che vanno molto al
di là della gestione di un semplice museo, sempre il comitato di
indirizzo ha approvato una nuova selezione. In particolare, per
quanto concerne il titolo di studio, rilevato che i diversi compiti
operativi richiedono una formazione in materie di natura economica,
giuridica e gestionale, e che nella prima selezione mi dicono che è
emersa una preparazione complessivamente non adeguata agli
argomenti di programmazione, bilancio e controllo finanziario,
nonché di legislazione in materia di beni culturali e di appalti
pubblici, il comitato di indirizzo ha ritenuto opportuno richiedere
un titolo di studio connotato da una formazione più improntata agli
ambiti gestionali, economici e giuridici.
La selezione prevedeva comunque, ai fini della valutazione,
altri titoli quali dottorato di ricerca, diploma di
master
o
specializzazione in materie attinenti all'ambito management della
gestione dei beni culturali e pubblicazioni o riconoscimenti
scientifici in materie attinenti all'ambito storico artistico,
nonché esperienze professionali manageriali nei settori culturali
ed artistici. In analogia al precedente bando, la selezione
prevedeva la valutazione dei curricula e colloqui sugli stessi
argomenti della prima selezione, che sono quelli che le ho testé
elencato.
Quanto ai titoli professionali, rilevato che i citati compiti
operativi richiedono un'esperienza manageriale e che i colloqui
effettuati nell'ambito della prima selezione hanno evidenziato in
vari candidati una non elevata capacità di applicazione dei
contenuti alle competenze di un ruolo dirigenziale, il comitato di
indirizzo - questo mi riferiscono, io poi ovviamente non ho
assistito a nulla - ha ritenuto opportuno richiedere un'esperienza
manageriale di più ampio profilo. Tutto ciò considerando che, come
già evidenziato, al direttore sono affidati rilevanti funzioni di
natura gestionale, amministrativa e finanziaria. Sempre il comitato
di indirizzo, consapevole del dibattito concernente il
bilanciamento tra competenze manageriali e competenze
specialistiche nella direzione dei complessi museali, ha ritenuto
che le funzioni gestionali non siano meramente comprimarie a quelle
culturali; ha pertanto formulato il bando selettivo nei termini
indicati. Ciò senza comunque sottovalutare in alcun modo i progetti
e i contenuti scientifici e culturali rispetto ai quali, peraltro,
è
in itinere
un processo di riorganizzazione interna, volto
a istituire una posizione organizzativa direttiva dedicata
espressamente alla gestione delle attività museali ed espositive,
per i motivi che le dicevo prima, proprio per la complessità delle
due tipologie gestionali, sia la parte artistico gestionale sia la
parte amministrativa. Soluzione organizzativa che, considerando le
evidenziate funzioni dell'associazione che rendono il Forte di Bard
peculiare rispetto ad altre realtà museali, garantirebbe la
necessaria efficienza ed efficacia operativa dei vari profili
gestionali e culturali.
Da tempo, inoltre, l'Associazione richiede di adeguare lo
statuto, che necessita di chiarire meglio competenze e aspetti
gestionali, in relazione anche all'esigenza di una revisione della
struttura giuridica generale. In merito comunico e la informo che è
stato avviato l'iter amministrativo che dovrebbe portare alla
trasformazione dell'associazione in una fondazione, con
indubitabili vantaggi anche sotto il profilo gestionale e io penso
anche qualitativo complessivo.
La domanda numero 2: se la Regione abbia esercitato un controllo
in relazione al bando medesima e se in futuro abbia intenzione di
esercitare maggiori controlli sull'attività. Come previsto
dall'articolo 21 dello statuto, sono componenti di diritto del
comitato di indirizzo dell'Associazione Forte di Bard il
soprintendente ai beni culturali della Regione Autonoma Valle
d'Aosta e il dirigente di primo livello dell'Assessorato al turismo
della Regione Autonoma Valle d'Aosta; questo per una scelta, alla
quale credo lei abbia peraltro partecipato. Non sono invece
inserite nel comitato figure politiche, vista l'innegabile
invasività della stessa nella storia complessiva del Forte di Bard,
che lei sa bene perché su questo c'è stato un grande dibattito
nella legislatura precedente, che io ho seguito anche con
attenzione e che condivido. Forse non sarebbe del tutto sbagliato,
nella revisione dell'associazione, un maggior coinvolgimento della
parte politica, perché effettivamente si è andati probabilmente da
un limite all'altro, la quale in ogni caso assume la responsabilità
di erogare i contributi finanziari e deve coordinare di fatto
l'attività culturale con gli atti di indirizzo presenti nel DEFR e
presenti nelle norme di riferimento; ma questa è un'idea e una
riflessione che faccio a voce alta. Si rappresenta altresì che,
sempre in conformità allo statuto, il soprintendente ai beni
culturali della Regione Autonoma Valle d'Aosta è membro di diritto
del comitato scientifico dell'Associazione Forte di Bard.
L'ultima domanda: se corrispondono a verità le voci di una
possibile rinuncia all'incarico di direttore. Il dottor Fazari è
stato assunto a far data dal 16 novembre 2021 con contratto di
lavoro subordinato che prevede un periodo di prova di sei mesi, con
facoltà per ciascuna delle parti di comunicare, decorso il termine
di tre mesi, il proprio recesso. Al momento, da quello che ne
sappiamo noi, il dottor Fazari non ha comunicato né ha
preannunciato all'associazione alcuna determinazione in tal senso,
per cui non le so dire.
Presidente -
Per la replica la consigliera Spelgatti.
Spelgatti (LEGA VDA) -
Prendo atto della risposta, che
anche in questo caso mi lascia parecchio perplessa. Specifico che
quest'iniziativa parte da questa lettera pubblicata sui giornali e
di cui si prende semplicemente atto. Specifico ulteriormente che
non c'è nessun tipo di preclusione, piuttosto che un qualche cosa
che voglia svilire il ruolo e le capacità di questo dirigente
scolastico che sicuramente avrà un ottimo
curriculum
e delle
ottime capacità, che nessuno vuole assolutamente mettere in dubbio.
Ci sono però dei
se
e dei
ma
. Nella risposta che le
hanno preparato, con la quale il comitato scientifico ha spiegato
come sono andate le cose, ha raccontato la versione di come sia
andata poi di fatto la selezione, però non viene data una risposta
in relazione a quanto evidenziato dalle firmatarie di questa
lettera perché, comunque sia, il problema è che il bando ha violato
nei criteri, da quello che viene indicato, sia lo statuto del Forte
di Bard sia la carta nazionale delle professionalità museali,
calcolando che il Forte di Bard è accreditato ICOM, per cui
teoricamente dovrebbe rispettare anche questa carta nazionale.
Comunque c'è uno statuto dell'Associazione Forte di Bard che ha dei
requisiti specifici, che parlano proprio di "comprovata
qualificazione ed esperienza professionale nella direzione e/o
gestione di poli museali e culturali". Nel momento in cui si
predispone un bando e si rinuncia a questo requisito, ritengo
corretta, per lo meno sulla base di quelli che sono i dati che
abbiamo in mano, l'osservazione che viene fatta da queste
firmatarie della lettera.
Poi c'è un ulteriore problema. La parte museale è la più
importante di tutta la struttura del Forte di Bard, ma le altre
competenze sono elencate in relazione a tutta la parte economica
degli immobili e a tutta la questione che va sull'aspetto più
economico e di gestione. Allora mi sorge una domanda: come mai poi
chi risulta vincitore, comunque sia, arriva da un'esperienza
sicuramente eccelsa, ma come dirigente scolastico? Che cosa ha a
che vedere la competenza di dirigente scolastico con tutte le
competenze di gestione di immobili, di gestione della caffetteria,
di gestione dei poli museali che abbiamo? Questa è una domanda
aperta, con un enorme punto interrogativo. Alzo le braccia e dico:
"boh, non lo so!".
Sicuramente lei ha perfettamente ragione: si è passati da un
estremo all'altro, perché la Regione, visto e considerato che ci
mette i soldi, e visto e considerato che il Forte di Bard comunque
è un volano per tutta l'economia, per il turismo e quant'altro,
della Valle d'Aosta, non è possibile a questo punto non avere più
voce in capitolo e più un controllo su quello che viene fatto
all'interno del Forte di Bard. Dico questo perché, comunque sia,
nel momento in cui mettiamo così tanti soldi e soprattutto nel
momento in cui quello è un punto di eccellenza per l'intera Valle
d'Aosta, e soprattutto per il fatto che le mostre che vengono
svolte lì sono fondamentali per quello che riguarda l'attrattività
anche della Valle d'Aosta sotto il profilo culturale, bisogna fare
veramente delle riflessioni molto serie per evitare di passare da
un estremo all'altro, facendo sì che comunque la Regione che mette
i soldi non possa più dire e fare nulla in relazione a un aspetto
così importante. Sicuramente dovranno essere fatte veramente delle
riflessioni serie, perché sennò si passa da una aberrazione
all'altra. Come al solito bisognerebbe trovare poi la giusta via di
mezzo per regolare le cose nella maniera più corretta possibile,
nell'interesse della Valle d'Aosta e di tutto ciò che il Forte di
Bard la rappresenta.
