Classificazione
AMMINISTRAZIONE REGIONALE
Ordinamento degli uffici e del personale
BENI CULTURALI
Musei, biblioteche, archivi storici e aree di interesse archeologico


Resoconto integrale del dibattito dell'aula
Oggetto del Consiglio n. 624 del 13 maggio 1999 - Resoconto
SÉANCE DU 13 MAI 1999 (MATIN)
OGGETTO N. 624/XI Discussione congiunta di interpellanza e
mozione relative agli addetti alla custodia di castelli e
musei.
Mozione Venuti a conoscenza delle lamentele presentate da alcuni
cittadini valdostani che negli anni scorsi hanno svolto l'attività
di custodi temporanei di edifici di interesse storico o
archeologico;
Tenuto conto che l'Amministrazione regionale già nei confronti
di altre categorie di lavoratori dipendenti a tempo determinato
adopera, come nel caso dei forestali, criteri di riassunzione
temporanea basati su precedenti rapporti lavorativi nel medesimo
settore;
Considerato altresì che quest'anno, a quanto ci risulta, per
quanto riguarda l'assunzione di custodi temporanei di edifici
d'interesse storico o archeologico, si è deciso di non attribuire
più la priorità di assunzione a chi già aveva svolto tale impiego
in passato;
Il Consiglio regionale
Impegna
la Giunta regionale a verificare la possibilità di porre in
essere un corso di qualificazione professionale, sulla falsariga di
quello adottato per gli assistenti domiciliari, che permetta di
acquisire la qualifica specifica, e la relativa professionalità, di
custode ai castelli e ai musei, in modo che il conseguimento di
tale titolo potrebbe costituire premessa imprescindibile ai fini di
future assunzioni.
F.to: Lanièce - Collé - Marguerettaz - Viérin M. - Comé
Interpellanza A conoscenza che i lavoratori addetti al Servizio
dei Castelli per l'anno in corso non tutti hanno potuto riprendere
la loro attività lavorativa, nonostante abbiano svolto per diversi
anni la stessa attività in modo continuativo;
Constatato che data l'età ormai avanzata, alcuni di loro hanno
difficoltà a trovare un'altra occupazione e rischiano di rimanere
disoccupati e quindi di non maturare il diritto alla pensione;
Preso atto dell'esperienza dagli stessi acquisita in tanti anni
di servizio ai Castelli della Regione;
Viste le richieste dagli stessi avanzate in sede sindacale e
alla Amministrazione sindacale;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) quali iniziative intende intraprendere per evitare che nel
futuro si ripeta ciò che è accaduto in questi ultimi due anni, e
quindi assicurare a coloro che da anni sono stati assunti a tempo
determinato la continuità del loro rapporto di lavoro;
2) se intende riferire e approfondire l'intera problematica
nella Commissione consiliare competente.
F.to: Beneforti - Squarzino Secondina
Président Je rappelle que la motion dont au point n° 34 est
unifiée à l'interpellation dont au point n° 16.
La parole au Conseiller Beneforti.
Beneforti (PVA-cU) Illustro quest'interpellanza a nome mio e
della collega Squarzino, che ha sottoscritto con me
l'interpellanza, e credo anche di entrare nel merito della mozione
presentata dai colleghi Autonomisti.
Quest'interpellanza, come credo la mozione, è stata presentata
in questo Consiglio su richiesta di un gruppo di lavoratori addetti
alla custodia dei castelli; com'è noto si tratta di un gruppo di
persone che ormai da oltre 12 anni annualmente sono state chiamate
a prestare servizio presso i castelli della Regione o altri edifici
in cui era richiesta la loro opera di lavoro nei periodi di
apertura dei castelli e di altri edifici previsti dalla
Regione.
Queste persone ogni anno erano avviate al lavoro e anche se il
loro lavoro e salario era a tempo determinato, potevano contare su
un'entrata certa, però oggi a molti di loro quest'entrata certa è
venuta a mancare. Per alcuni di loro il calvario è cominciato lo
scorso anno quando non tutti furono avviati al lavoro per l'intero
periodo, alcuni di essi, per non essere chiamati al lavoro in tempo
e aver superato i periodi previsti, persero anche il beneficio dei
supporti sociali come la disoccupazione per non aver lavorato tutte
le giornate previste dalla legge. Ci fu addirittura chi, per 3-4
giorni, perse l'indennità di disoccupazione.
Ricordo che portammo il problema in questo Consiglio nella
seduta del 18 novembre 1998, ma nessuna delle richieste che
avanzammo furono accolte dalla Giunta regionale. Ci fu solo un
impegno da parte della Giunta regionale: quello di rivedere
l'intera problematica quest'anno per evitare il ripetersi di quanto
si era verificato, ma ciò non è avvenuto, anzi quest'anno la
situazione si è presentata ancora più difficile dello scorso anno.
Questo perché anche l'Ufficio del lavoro non ha voluto riconoscere
la qualifica di custode dei castelli in precedenza sempre
riconosciuta; da anni veniva fatta la richiesta e da anni sempre le
stesse persone venivano prese al lavoro.
L'Ufficio del lavoro non ha tenuto conto della loro anzianità di
servizio, non ha tenuto conto dell'esperienza da loro acquisita in
tanti anni di attività lavorativa e, in base all'articolo 16 della
legge sul collocamento n. 56/87, ha inserito nella graduatoria
tutte le qualifiche più omogenee incurante di come i custodi dei
castelli venivano penalizzati dalla nuova graduatoria.
Riteniamo che tutti abbiamo il diritto di lavorare, e questo
l'ho detto anche alla Direttrice dell'Ufficio regionale del lavoro,
aggiungendo però che si deve tenere presente che questi lavoratori
sono anni che prestano la loro opera a tempo determinato nei
castelli. Mi è stato risposto che si sarebbe trovata una soluzione
con la Regione.
Sempre la Direttrice dell'Ufficio del lavoro dichiarava sul
giornale: "Casi analoghi si sono già verificati in altre sedi e non
c'è motivo di preoccuparsi, la soluzione passa attraverso un
incontro con l'Amministrazione regionale, in quella sede vedremo di
risolvere la questione delle equipollenze di modo che si possano
ripetere le chiamate e garantire le aperture delle strutture nei
tempi previsti" ma, nonostante quest'impegno, nonostante queste
dichiarazioni, nonostante che siano passati diversi mesi, la
soluzione non è stata trovata, i lavoratori si sono trovati soli e
abbandonati. Siamo a conoscenza che una delegazione è stata
ricevuta anche dal Presidente della Giunta, ma il problema è lì
ancora da risolvere.
Per questo abbiamo presentato quest'interpellanza e credo che
gli altri colleghi abbiano presentato la mozione. È possibile, ecco
la domanda che poniamo, trovare una soluzione anche in sede
sindacale a questo problema? Si tratta di 15-20 persone al massimo.
È possibile dare loro una speranza per concludere il loro ciclo di
lavoro, per maturare oltre al salario anche il diritto alla
pensione perché c'è gente che ha una certa età e fuori di lì non
trova altre attività lavorative. Hanno sempre creduto, o almeno
così si è fatto intendere, che questo lavoro continuasse fino alla
maturazione del diritto alla pensione.
È possibile trovare una soluzione? I castelli hanno bisogno di
personale, i visitatori non mancano ai castelli nostri per fortuna,
basta leggere le presenze negli anni 1997-1998 per rendersi conto
delle frequenze che ci sono in questi castelli. È chiaro che
dobbiamo con le nuove graduatorie cercare di evitare una lotta fra
povero perché questo sta accadendo.
La legge sul collocamento esiste, ma anche l'Ufficio regionale
del lavoro deve comprendere la situazione che si è venuta a creare
e la Regione, a nostro avviso, deve seguire più da vicino certe
situazioni che si presentano. C'è stato troppo silenzio, troppo
distacco dalle necessità di queste persone che attendevano di poter
andare a lavorare; non c'è stato un dialogo e un confronto vero e
proprio fra l'Ufficio del lavoro e la Regione.
Questa è la realtà e questo si può dire chiaramente perché
l'Ufficio del lavoro dice che era disponibile a trattare e a
discutere, ma si è lasciato passare il tempo e non si è discusso
fino in fondo come si doveva discutere e come si è discusso per
altre categorie di lavoratori.
Ritengo che anche la Regione non possa - prima si parlava di
Ponzio Pilato - scaricare tutte le responsabilità sull'Ufficio del
lavoro come qualcuno in Regione ha affermato, con lo scarico di
responsabilità non si risolvono i problemi. C'è da tenere presente
che se non si pone un rimedio, c'è chi salta il lavoro ed ha la
disoccupazione per l'anno in corso. È giusto questo? Ce lo dobbiamo
domandare. È giusto questo, fra l'altro, dopo anni di lavoro
continuativo ai castelli? Sostengo di no. Ripeto, non voglio fare
polemiche, ma la sensibilità sociale non può essere esercitata solo
quando c'è un tornaconto politico. Occorre porsi sempre e comunque
l'aspetto umano quando è in gioco la persona, quando è in gioco
l'uomo. Allora ve lo volete porre il problema dei custodi dei
castelli affinché sia loro garantita la continuità del lavoro?
Vediamolo come Consiglio, prendiamo degli impegni ben precisi su
quest'argomento.
Nella mozione presentata dagli Autonomisti si propone un corso
per circoscrivere la partecipazione di questi custodi dei castelli
in modo da farli acquisire una qualifica.
Se questa è la strada, seguiamola, dato che ai castelli come
alle mostre non può andarci una persona qualsiasi viste le
frequenze che ci sono; ci vuole un minimo di preparazione per i
custodi dei castelli e queste persone se la sono acquisita. Vediamo
se è possibile organizzare un corso in modo da stabilire che coloro
che hanno frequentato il corso rientrano in questa graduatoria e
possono continuare a lavorare così come avviene nella Forestale:
nella Forestale ogni anno vengono riassunti quelli dell'anno
precedente e non vengono presi di nuovi fin quando non si creano
posti nuovi.
Come si fa nella Forestale dove vengono riassunti ogni anno per
non fare perdere la pensione, per non far entrare in
disoccupazione, credo che anche in questa categoria dei custodi ai
castelli si possa cercare di rimediare ovviamente in accordo con
l'Ufficio regionale del lavoro.
Mi ricordava la Consigliera Squarzino che addirittura quelli
della Forestale vengono mandati ai castelli a sostituire i custodi
quando ce n'è bisogno, forse all'Assessore Perrin non è stato fatto
presente quest'aspetto, vedo che mi guarda fisso, mi sono detto che
forse non lo sa, ma se vuole accertarsene, vedrà che quando c'è
affluenza, vengono prese le guardie forestali e vengono mandate ai
castelli.
Concludo per adesso e dico che bisogna trovare una soluzione per
queste categorie di lavoratori che aspettano di poter concludere il
loro ciclo di attività iniziato da tanti anni; non è giusto che
proprio noi come Regione, quando per altre categorie andiamo a
chiedere supporti sociali al Governo, per i nostri non riusciamo a
trovare una soluzione quando si tratta di 15-20 persone.
Président La parole au Conseiller Lanièce.
Lanièce (Aut) L'intervento del collega Beneforti, intervento
corretto ed esaustivo, ha già inquadrato in modo ottimale la
questione oggetto della sua interpellanza e della nostra mozione, e
quindi non ripeterò cose da lui già dette, ma farò alcune brevi
considerazioni sperando che possano servire alla maggioranza per
valutare la possibilità di votare, anche emendata, la mozione da
noi presentata.
Ci sono parecchie perplessità in merito alle recenti assunzioni
di custodi a tempo determinato nei castelli e nei musei della
Regione; dico questo perché risulta che l'Amministrazione
regionale, attraverso l'Ufficio di collocamento, abbia proceduto
all'assunzione di custodi temporanei senza tener conto, come negli
anni passati, della priorità di chi, dopo anni di servizio, aveva
raggiunto una professionalità e un'esperienza nel settore.
Sono state dunque assunte 15 persone delle quali 8 a Verrès e 7
ad Aosta; solo 4 di queste nuove persone assunte sono persone che
avevano già prestato servizio negli anni passati in qualità di
custodi, mentre tutti gli altri 11 assunti hanno qualifiche
diverse: assistenti alle mostre, guardia sala, guardia giurata,
custodi semplici e portieri, ma c'è di più: per integrare
l'organico ultimamente - il collega Beneforti diceva di aver
sentito delle voci, invece qui è proprio una cosa ufficiale perché
ho una lettera dell'Amministrazione regionale - sono state assunte
altre 11 persone; quindi l'anno scorso lavoravano 21 persone, di
queste 2 hanno scelto un altro settore, e sono rimaste in 19; di
queste 19 ne sono state assunte 4 e ne sono rimaste fuori 15.
Adesso sono state assunte altre 11 persone, ma queste non sono
state prese dalla graduatoria di custodi a tempo determinato,
stilata poco tempo fa dall'Ufficio di collocamento, dove vi erano
buona parte di quelli che lavoravano gli scorsi anni, bensì da
quella dei forestali - qui c'è anche l'indicazione dei nomi -, i
quali mantengono il loro contratto di forestali, anche se sono
stati trasferiti ad una mansione ben diversa dalla loro
qualifica.
Questo è già un aspetto particolare perché da una parte abbiamo
persone che per anni hanno svolto una loro mansione, dall'altra c'è
una graduatoria che viene stilata diversamente dagli anni
precedenti per cui si inserisce non solo chi ha qualifica di
custode, ma anche chi ha qualifica tipo portiere, guardia sala,
guardia giurata, custode semplice; per di più avendo di nuovo
bisogno di integrare l'organico, invece di fare riferimento a
quella graduatoria, accontentando anche chi non era stato assunto,
vengono assunti 11 forestali e i forestali cosa possono fare?
Possono svolgere attività di sistemazione e pulizia del
territorio e di manufatti con movimentazione di materiale, raccolta
ramagli o sistemazione piante, trasporto e spostamento di materiale
vario, piccole attività di carattere manutentivo senza attività di
travaso o uso di sostanze chimiche, attività di controllo e
segnalazioni di eventuali anomalie al personale di custodia, il
tutto senza uso di macchine rumorose e il tutto tenuto conto che
loro non possono maneggiare soldi, cioè non hanno mansioni di
cassa, cosa che hanno le persone assunte come custodi.
Allora questo è un passaggio incomprensibile se si pensa che
altrettanti e ancora di più cittadini valdostani che negli anni
passati hanno lavorato come custodi ai castelli e ai musei e quindi
hanno maturato una certa esperienza lavorativa in tal senso, non
sono stati più chiamati a ricoprire l'impiego temporaneo, pur
trovandosi senza lavoro e iscritti in questa graduatoria.
Alcuni di questi ex custodi hanno presentato diverse volte negli
anni passati e anche ultimamente alla Regione delle istanze al fine
di ottenere un corso di qualificazione professionale, tipo quello
della ADEST, fatto per gli assistenti domiciliari e che è stato poi
approvato dall'Amministrazione regionale; corso che permetterebbe
di acquisire la qualifica specifica di custodi ai castelli e ai
musei e quindi una professionalità ben definita.
La partecipazione a questo corso potrebbe dunque costituire una
premessa imprescindibile ai fini di future assunzioni; tale regola
vige già per gli assistenti domiciliari come ho detto prima. Mi
permetto di dire che forse questa richiesta è persino più di quanto
non occorra, se si pensa che per altre categorie di lavoratori
dipendenti, quali ad esempio i forestali, i criteri di riassunzione
temporanea sono basati su precedenti rapporti occupazionali nello
stesso settore.
Perché quindi questo "modus operandi", che fino alla passata
stagione costituiva prassi anche per i custodi, è stato ora invece
abbandonato? Perché si è preferito occupare nei castelli e nei
musei operai provenienti da altri settori che per precise regole
contrattuali, come ho detto prima, non possono maneggiare il denaro
della cassa e non possono certo accompagnare i turisti in visita
guidata?
Allora ben venga la nostra proposta di un corso di
qualificazione professionale - che in pratica ricalca l'istanza
fatta dai custodi - in grado di permettere ai suoi partecipanti di
divenire esperti qualificati in materia, tutelandoli in vista di
future assunzioni.
Vogliamo dare maggiore professionalità? Diamo la possibilità di
fare questo corso di qualificazione ovviamente ricordandoci che se
faremo fare questo corso, sarà opportuno inserire nel regolamento
di assunzione la necessità di avere questo corso di qualificazione,
altrimenti faremmo fare un corso per nulla; sarebbe inoltre
opportuno che, se tale corso fosse posto in essere, parte delle
adesioni fossero riservate a coloro che negli ultimi anni hanno già
svolto la mansione di custodi ai castelli e ai musei.
Mi auguro che la Giunta voglia accettare questa proposta, penso
per il tramite dell'Assessore Pastoret, che a quanto mi è stato
riferito si è dimostrato sensibile al problema, visto che ci sono
stati diversi incontri in cui l'assessore ha sempre dichiarato di
essere disponibile ad affrontare il problema e a trovare una
soluzione.
Mi auguro quindi che l'assessore voglia in questa sede passare
dalle semplici parole ai fatti aderendo all'impegno di creare
questo corso di qualificazione professionale, già accettato a
parole dall'Agenzia del lavoro.
Con quest'impegno rivolgiamo un invito all'assessore a
verificare questa possibilità sempre ribadendo la nostra
disponibilità ad emendare il testo pur di raggiungere il fine che
sarebbe quello di permettere la creazione di questo corso di
qualificazione, che possa servire nel prossimo anno ad evitare a
queste persone la situazione che vivono adesso, una situazione di
forte disagio per loro.
Président La discussion générale est ouverte.
La parole au Conseiller Collé.
Collé (Aut) Brevissimamente per alcune riflessioni perché molto
è stato detto dal collega Beneforti e dal collega Lanièce.
Mi sembra di tornare indietro di qualche mese quando in
quest'aula con l'Assessore Vicquéry avevamo affrontato il delicato
tema degli assistenti domiciliari laddove in alcuni enti locali
della nostra Valle si adottava un metodo e in altri comuni della
stessa nostra Regione si adottava un metodo completamente
diverso.
Credo che oggi ci troviamo di fronte a questa situazione,
Assessore Pastoret.
Disparità; disparità per dipendenti che bene o male lavorano per
la Regione Valle d'Aosta. Capisco che ci possano essere delle
situazioni diverse e dei contratti diversi, però per chi lavora,
per il lavoratore che di molte cose non si può occupare, non è al
corrente, gli viene difficile capire come mai un operaio della
Forestale viene chiamato automaticamente ogni anno, mentre per un
lavoratore che fa il custode dei castelli questa situazione non
venga messa in pratica, quindi la prima cosa da capire è questa:
perché per gli uni sì e per gli altri no.
La seconda questione di cui l'assessore dovrebbe darci delle
spiegazioni è questa: quando questi dipendenti si sono mossi, hanno
parlato credo più volte con l'assessore, con il Presidente della
Giunta e con il Presidente del Consiglio, si sono mossi anche con
il collocamento e al collocamento gli è stato detto tra le varie
cose, nelle varie riunioni che hanno fatto, che la Regione aveva i
mezzi per tutelarli e per farli lavorare.
Oggi vorremmo capire come mai questa tutela non è avvenuta da
parte della Regione, se questo corrisponde al vero; credo che
comunque una chiarezza in questo senso debba essere fatta anche
perché poi sulle risposte che ci darà l'assessore andremo a
verificare per capire chi dalle due parti dice la verità o
meno.
Un'altra domanda che vorrei fare all'assessore, e qui credo che
non dipenda da altri enti, è sapere perché, visto che l'assessore
era a conoscenza di questa delicata situazione, al momento della
chiamata è stata fatta in primo luogo la chiamata per i custodi e
successivamente per le assistenti alle mostre.
Perché dico questo? Dico questo perché da qui è degenerata un
po' la situazione, nel senso che nel momento in cui c'è stata la
chiamata per i custodi e venendo a cambiare quello che era il
discorso generale e cioè che le assistenti alle mostre potevano
anche entrare nel meccanismo dei custodi, queste ultime hanno preso
il posto dei custodi, quindi come mai non si è fatto in primo luogo
la chiamata per le assistenti alle mostre e successivamente la
chiamata ai custodi?
Vado poi ad aggiungere quanto è già stato detto sia dal collega
Beneforti che da Lanièce che, per mettere la ciliegina sulla torta,
oggi ci troviamo ad avere dei dipendenti della Forestale a
sostenere, a fare questo lavoro. L'assessore poi ci spiegherà,
questo è quanto risulta a noi. Senza poi nasconderci il fatto - se
corrisponde al vero - che i dipendenti della Forestale hanno un
livello diverso e credo anche che questi non portino a termine
quelle che erano le mansioni di custode finora eseguite in un certo
modo.
Ci troviamo pertanto ad avere 11 persone su 15 che si trovano di
punto in bianco senza lavoro, a trovarsi a casa con situazioni
familiari che lascio immaginare. È gente che, come credo capirete,
non ha più 18-20 anni, è gente che lavorava da 10-15 anni in questo
meccanismo e non mi sembra giusto nei loro confronti che la
situazione sia arrivata a questo punto.
Voglio ricordare all'assessore che in anni precedenti, e lui
sicuramente lo saprà perché glielo avranno fatto presente gli
uffici, con il suo assessorato e con il vertice dell'Ufficio del
personale questi lavoratori avevano fatto presente di dare la
possibilità all'Amministrazione regionale di organizzare un corso
di qualificazione, così come è avvenuto per altre situazioni, con
il quale riconoscere una qualifica che permettesse loro poi di
concorrere, a parità di situazioni, a questo posto di lavoro.
Non si dice qui che questo corso deve essere fatto
esclusivamente per questi lavoratori, uno può accedere, poi ci
potrà essere l'esperienza e gli anni di lavoro, eccetera, ma questo
poteva essere un tassello importante per il futuro. Non capiamo
perché questo non è stato fatto, soprattutto ci chiediamo oggi - e
il senso della nostra mozione è questo - se non è possibile da
parte dell'Amministrazione regionale organizzare un corso di questo
genere.
Concludo qui questo primo intervento, mi auguro che arrivino
delle risposte chiare e concrete da parte dell'assessore per poi
ritornarci sopra.
Président Pas d'interventions en discussion générale? Je ferme
la discussion générale.
La parole à l'Assesseur à l'éducation et à la culture, Pastoret
pour la réponse à la motion et à l'interpellation.
Pastoret (UV) Qui abbiamo un'interpellanza e una mozione e sono
stati introdotti molti elementi di riflessione, sono state dette
molte cose. Una prima considerazione la vorrei fare in risposta ad
un'osservazione che ha fatto il Consigliere Beneforti, il quale ha
ricordato una sua iniziativa del 1998 riguardo al problema dei
custodi dei castelli che non avrebbero avuto il periodo di tempo
necessario per poter poi ottenere l'indennità di disoccupazione; in
quella sede ricordo che fu data la risposta dal Presidente della
Giunta e fu detto che si sarebbe posto rimedio per quest'anno.
È stato posto rimedio: i custodi sono stati chiamati e avviati
al lavoro non nel mese di giugno, come fu l'anno scorso, e con
questo ritardato avviamento al lavoro si verificò il fatto che, non
avendo la copertura sufficiente per tutti i mesi necessari, non
poterono avere l'indennità di disoccupazione. Questi lavoratori,
quest'anno, sono già stati avviati.
Dico subito in apertura una cosa che poi risottolineerò dopo.
Nel giro di 20 giorni avvieremo di nuovo un certo numero di custodi
per le attività nei castelli, verrà richiesto l'avviamento di una
serie di questi custodi proprio per poter garantire l'attività
istituzionale all'interno del castelli.
Prima di entrare nel dettaglio tecnico però, vorrei chiarire
alcune cose che riprenderò anche dopo, intanto credo che la
sensibilità rispetto ai problemi dei lavoratori non sia univoca, ma
che appartenga a tutti; capisco che ognuno debba esporre le sue
ragioni, le sue valutazioni, però attribuirsi delle primogeniture
mi sembra rappresenti un mancare di rispetto anche agli altri.
Questo lo dico senza nessuna verve polemica, ma solo per
sottolineare la cosa.
Faccio già subito un chiarimento riguardo alla situazione che è
stata evocata prima e che concerne gli operai forestali cosiddetti
in servizio nei castelli. Gli operai forestali che prestano la loro
opera all'interno dei castelli non prestano quest'opera in
sostituzione dei custodi, perlomeno non quest'anno, perché - e qui
parlo a nome dell'Assessore Perrin - il suo assessorato ha dato
disposizioni ben precise rispetto all'attività di questi operai
forestali all'interno dei castelli che si occupano delle aree verdi
e di estirpare tutte le erbacce, le piantine, le piantumazioni
selvatiche che crescono, come potete verificare, quando vi è
mancanza di cura in questo senso, sui muri e sulle realizzazioni
perimetrali in muratura di questi monumenti. Questo è il compito
che hanno gli operai forestali, sono chiamati per fare questo.
Risottolineo poi un altro aspetto: a quest'attività sono
dedicati - e mi scusi l'Assessore Perrin se lo dico al posto suo -
e avviati dei lavoratori forestali che non troverebbero più posto
in nessun altro cantiere forestale.
Trovano posto in quest'attività all'interno dei castelli perché
per le loro ragioni di salute e di invalidità riescono a fornire
quel minimo di lavoro indispensabile; siamo in questo caso una
valvola di sfogo occupazionale per loro, altrimenti questi
starebbero a casa. Pertanto, quando si fanno delle affermazioni
rispetto alle attività di queste persone, bisogna anche fare
attenzione perché poi si va a mettere in pericolo quello che invece
sembrerebbe essere l'obiettivo comune della conservazione del posto
di lavoro per tutta una serie di persone.
Quindi non è vero che questi fanno questo tipo di attività. Non
nego che questo sia stato fatto in passato, Consigliere Beneforti;
sono stato preciso prima quando ho detto che quest'anno è così, c'è
un preciso mansionario che è stato fatto dall'Assessorato
dell'agricoltura che definisce e determina quali sono i tipi di
attività che queste persone devono sostenere. Non so cosa succedeva
in passato, ma quest'anno siamo in questa situazione; questi quindi
non fanno il rimpiazzo di nessuno.
Un'altra cosa che voglio chiarire è il rapporto con l'Ufficio
del lavoro. Premetto che l'Ufficio del lavoro non è una struttura
regionale ed agisce e opera con delle competenze che gli sono
proprie. Ho sentito dire - e poi chiederò conto di queste
affermazioni e di quanto è stato riportato - che dall'Ufficio del
lavoro sarebbe stato detto che l'Amministrazione regionale non si è
attivata nei modi dovuti per poter assumere delle persone in una
certa posizione piuttosto che altre.
Se qualcuno ha fatto un'affermazione del genere, ha detto
qualcosa di molto grave e chiarisco qui qual è il percorso che ha
portato a questo tipo di rapporto con l'Ufficio del lavoro ovvero
la situazione che concerne i custodi dei castelli.
L'Amministrazione regionale ha avanzato, come sempre veniva
fatto tutti gli anni, alle Sezioni circoscrizionali di Aosta e di
Verrès la richiesta di personale in possesso della qualifica di
custode di castelli, musei e giardini.
La Sezione circoscrizionale per l'impiego di Aosta comunicava il
25 febbraio 1999 - cito la data per dire quanto ci siamo mossi in
anticipo perché non si verificasse la situazione dell'anno scorso
per la quale poi questi hanno perso il diritto all'indennità di
disoccupazione - alla Direzione sviluppo organizzativo che la
chiamata pubblica del 24 febbraio, avvenuta sulla base di quanto
richiesto dall'Amministrazione regionale, che richiedeva quei
profili professionali, veniva annullata in quanto non erano stati
applicati - da loro - i criteri previsti da un provvedimento del
Dirigente della Direzione regionale del lavoro di Aosta, il quale
parificava con questo provvedimento - del direttore e non della
Regione Valle d'Aosta - alla qualifica di custode di castelli,
musei e giardini anche altri profili professionali, quindi la
chiamata sarebbe stata riproposta applicando le disposizioni
previste da tale provvedimento.
Il sottoscritto ha fatto diversi incontri, come è stato
ricordato dal Consigliere Collé, con il personale in servizio lo
scorso anno, ne sono stati fatti con il Presidente della Giunta;
sono stati fatti incontri organizzati da noi stessi con le
organizzazioni sindacali.
A questo punto la Direzione dello sviluppo organizzativo del
personale, su interessamento dell'assessorato, tenuto conto del
problema che si veniva a creare per questi dipendenti e anche su
richiesta delle organizzazioni sindacali, provvedeva a chiedere una
sospensione della chiamata pubblica in argomento in attesa che ci
fosse un incontro fra le organizzazioni sindacali e la Dirigente
della Direzione regionale del lavoro di Aosta.
Da quest'incontro, che poi è stato effettuato e che è stato
richiesto dalle organizzazioni sindacali, ma anche caldeggiato da
noi, sia come assessorato sia come ufficio personale, emergeva che
le disposizioni da loro applicate sono applicate a livello
nazionale e sono vincolanti per le amministrazioni richiedenti.
Avevamo due scelte a questo punto: potevamo andare avanti e non
risolvere un problema che faceva capo al collocamento e che avrebbe
comunque avviato al lavoro quei profili professionali. Per contro
lasciando trascorrere il tempo e non intervenendo, avremmo messo
questi lavoratori assunti nelle stesse identiche condizioni in cui
si erano trovati lo scorso anno, cioè ad avere dei periodi più
corti con il rischio di perdere i benefici derivanti dalla
disoccupazione, inoltre avevamo la necessità di mettere in funzione
il personale di custodia dei castelli per le chiamate a tempo
determinato.
La Direzione del personale provvedeva a riproporre la chiamata
in argomento chiedendo di nuovo che venissero avviati lavoratori
sulla base di quel profilo professionale.
Questa è stata una questione assolutamente ed esclusivamente
interna dell'Ufficio del lavoro che ha determinato che questi
profili professionali venissero ampliati. Le Sezioni
circoscrizionali per l'impiego di Aosta e Verrès riproponevano la
loro chiamata sulla base di quanto era stato detto prima ed
estendendo la partecipazione a tutte le persone in possesso delle
qualifiche previste dal provvedimento che ho citato prima. Questa è
la situazione, questi sono i fatti.
Nell'interpellanza si chiede quali iniziative si intende
assumere per evitare che in futuro si ripeta quanto è accaduto
negli ultimi due anni. Ho già avuto modo di parlare ai lavoratori,
ma prima di riassumere questo voglio ancora sottolineare un
elemento assolutamente importante: l'Amministrazione quest'anno,
come negli anni precedenti, ha richiesto un avviamento specificando
quali erano le figure professionali che servivano
all'Amministrazione regionale e fornendo i bisogni numerici al
collocamento, richiedendo impiegati che avessero i requisiti
riferiti a specifici profili professionali.
Il fatto che vengano avviati lavoratori che non hanno esperienza
in questo senso crea un problema all'Amministrazione perché questi
vanno formati, gli si deve insegnare un certo tipo di attività,
quindi l'Amministrazione non trae dei vantaggi se non vengono
chiamati i custodi degli anni precedenti e ne vengono chiamati
altri. Eppure noi diciamo quali sono i profili professionali e
quali sono le entità numeriche che devono essere avviate. Dico e
ripeto: numeriche perché non può essere che così, di fatti non è
possibile che si faccia una chiamata nominativa.
Questo è qualcosa che deve essere chiaro a tutti e che è stato
chiaro sempre, in tutti i momenti, sia agli stessi lavoratori, sia
alle organizzazioni sindacali, sia all'Ufficio personale, sia
all'Ufficio del collocamento.
Dalla domanda che è stata posta dal Consigliere Beneforti mi
sembra di intendere che si dovrebbe definire un sistema che
consenta di riavviare coloro che già avevano lavorato gli scorsi
anni dando continuità al loro rapporto di lavoro. Questo è un
auspicio che facciamo tutti, ma risottolineo che è il collocamento
che avvia i lavoratori e che una chiamata nominativa non è né
consentita né lecita, quindi non è possibile. Queste sono regole
che purtroppo ci mettono in condizioni di difficoltà, che non ci
piacciono in questo caso, ma ci sono, non solo eludibili.
Fatte tutte queste lunghe premesse, dirò adesso quali iniziative
intendiamo mettere in atto. Ho già avuto modo di dirlo sia ai
lavoratori interessati quando li ho incontrati, sia all'Ufficio
personale e noi procederemo in questo senso. Procederemo, e questo
siamo obbligati a farlo adesso per l'anno prossimo, lo faremo in
autunno. Non lo potevamo fare per quest'anno, altrimenti saremmo
ricaduti in quella questione di tempi ridotti.
Per l'anno prossimo procederemo ad una selezione con la
formazione di una graduatoria: come quella che abbiamo per i
bidelli, che consenta di prelevare quantitativi utili di persone
sulla base del posizionamento in questa graduatoria.
Questo è quanto legittimamente possiamo fare: creare una
graduatoria, mantenerla in funzione per un certo periodo di anni e
poi attingere da questa graduatoria per avviare i lavoratori.
Confermo quindi sotto questo punto di vista l'impegno per l'anno
prossimo nell'avere disponibile questa graduatoria, che avrà
validità pluriennale, che consentirà di prelevare il necessario
contingente di lavoratori e confermo il fatto che la Direzione
sviluppo organizzativo del personale ha già provveduto a mettere in
calendario lo svolgimento di tale selezione - che, ripeto, sarà
fatta dopo la fine dell'estate - per ovviare al problema delle
chiamate del personale di custodia. Questo è quanto è possibile
fare.
Vengo ora alla mozione, ai suoi contenuti e ad alcuni
riferimenti che sono stati fatti; rispondo in ultimo ad una parte
della richiesta che è stata fatta dal Consigliere Beneforti
riguardo alla commissione.
Nella mozione si dice: "Tenuto conto che l'Amministrazione
regionale già nei confronti di altre categorie di lavoratori
dipendenti a tempo determinato adopera, come nel caso dei
forestali, criteri di riassunzione temporanea basati su precedenti
rapporti lavorativi nel medesimo settore;" il Consigliere Collé
l'ha citato en passant: i lavoratori forestali hanno un contratto
di tipo privato, l'Amministrazione regionale che li assume si
comporta in quel caso come un datore di lavoro privato e questi
lavoratori sono assunti sulla base di un protocollo firmato con le
organizzazioni sindacali che permette ciò perché questo è
consentito nel settore di lavoro privato, ma non nel pubblico
impiego. Questa è la ragione per cui i lavoratori forestali vengono
presi con quel meccanismo e noi non possiamo invece prendere i
custodi dei castelli con questo stesso
meccanismo…
(interruzione da parte dei Consiglieri Autonomisti, fuori
microfono)
… perché è un contratto di lavoro
agricolo, d'altronde non siamo la sola Regione. In tutte le regioni
d'Italia i lavoratori forestali hanno un contratto di lavoro
agricolo che è un contratto di lavoro privato. Questo non dipende
da me, poi se vogliamo possiamo metterci a studiarlo, ma questa è
la situazione. Loro hanno questo tipo di contratto, infatti i
lavoratori forestali non percepiscono l'indennità di bilinguismo
proprio in virtù del fatto che sono sottoposti ad una disciplina
contrattuale di questo tipo.
Si dice ancora che si è deciso di non attribuire più la priorità
di assunzione a chi già aveva svolto tale impiego in passato; a
quest'affermazione ho già risposto prima, nel senso che noi abbiamo
chiesto di riavviare quelle figure professionali. Ovviamente se
quelle figure professionali fossero state avviate senza
quell'estensione che tutti abbiamo cercato, fra le organizzazioni
sindacali, l'ufficio personale, noi stessi e gli stessi dipendenti,
di fare in modo che non fosse prevista, come non era prevista per
gli anni precedenti, non ci sarebbe stato nessun tipo di problema.
Questo tipo di estensione ha portato al fatto che fossero inseriti
in questa graduatoria altri lavoratori e ciò ha creato il problema
che ho detto prima.
Noi, lo ripeto, facciamo una chiamata numerica, chiediamo il
numero delle persone che vanno avviate sulla base del profilo
professionale. Ribadisco che se è stato detto all'Ufficio del
lavoro che l'Amministrazione regionale doveva e poteva attivarsi in
modo diverso, questo è grave e mi sento assolutamente di dire che
non risponde al vero perché quel tipo di scelta è andata contro gli
interessi della stessa Amministrazione che si è trovata ad avere
dei problemi di gestione non indifferenti.
La mozione impegna poi la Giunta regionale a verificare la
possibilità di porre in essere un corso di qualificazione
professionale sulla falsariga di quello adottato per le assistenti
domiciliari.
Qui bisogna chiarire. Intanto a un corso di qualificazione
professionale non si accede per un qualche diritto, si accede per
una graduatoria che deve essere fatta. Va fatto un bando poi c'è il
corso e chi lo supera entra a far parte della graduatoria.
Per quanto riguarda gli assistenti domiciliari, questi già
facevano parte di un ruolo speciale che era un qualcosa di
particolare, io non l'ho seguito e non lo conosco molto bene, ma
poi questi sono passati nel ruolo degli enti locali, dei comuni con
un supporto legislativo che ha consentito questa cosa che noi non
possediamo. Questi fra l'altro fanno parte non di una graduatoria
della Regione, ma di una graduatoria riferita agli enti locali. In
questa fase stiamo per definire - dovremmo arrivarci alla fine
dell'anno - il ruolo per quanto riguarda il comparto unico,
pertanto non credo che ci dobbiamo mettere in questo momento a
creare un supporto legislativo per creare degli elementi di
confusione.
Ritengo che la soluzione più appropriata, che darà delle
garanzie di continuità nell'attività lavorativa, sia: in primo
luogo fare quello che abbiamo detto e per il quale mi sono
impegnato prima, cioè una graduatoria che consenta pluriannualmente
di pescare i lavoratori da avviare nei castelli facendo una
selezione che abbia una durata come quella dei bidelli o di altre
figure; in secondo luogo, nell'immediato credo che con molta
probabilità…
(interruzione del Consigliere Collé, fuori microfono)
… non posso stabilire io le
modalità, cercheremo di fare in modo che siano quelle più
equilibrate… è possibile che sia così,
ma non posso dare io una risposta tecnica che non mi compete, ve la
potrò dare successivamente.
Nell'immediato, dicevo, procederemo ad una chiamata nel giro di
15-20 giorni a un certo numero di personale, proprio in risposta a
quanto dicevo prima, perché il personale forestale che c'è nei
castelli non si può e non si deve occupare delle visite e della
custodia, ma deve fare altre cose, per questa ragione provvederemo
ad avviare altro personale a questo tipo di attività come custode
dei castelli.
(interruzione del Consigliere Lanièce, fuori microfono)
… noi faremo la richiesta, ma questa
è di nuovo una competenza che non concerne noi perché se noi
avessimo potuto decidere al posto dell'Ufficio del lavoro, oggi non
saremmo qui a discutere di questo problema. Questo problema si è
posto per il fatto che a quanto avevamo richiesto, non è
corrisposto un avviamento consueto come gli altri anni.
Detto questo, c'è in coda all'interpellanza del Consigliere
Beneforti una richiesta con cui chiede se l'assessore intende
andare a riferire in commissione.
Ho già avuto modo di rispondere altre volte, così hanno fatto
altri colleghi di Giunta: l'assessore va in commissione, ma non è
lui che si offre volontario, ci va volentieri, ma se la commissione
ritiene di doverlo chiamare, in tal caso lo convoca ed in qualsiasi
momento l'assessore si presenta. Mi sembra pletorica come
richiesta, nel senso che la disponibilità ad andare in commissione
non può essere negata, anzi è un nostro dovere da questo punto di
vista.
Per quanto riguarda la mozione, sperando di aver risposto a
tutte le richieste avanzate, chiedo ai presentatori, poste le
considerazioni che ho fatto nell'illustrazione, la disponibilità a
ritirarla, altrimenti su questa mozione ci asterremo tenuto conto
delle proposte e del percorso che l'Amministrazione intende
seguire.
