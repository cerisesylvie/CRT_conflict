Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1988 del 27 marzo 1991 - Resoconto
OGGETTO N. 1988/IX - Comunicazioni del Presidente del Consiglio
e verifica della situazione politica.
Dolchi (Presidente del Consiglio)
: Do comunicazione al
Consiglio dell'attività svolta dalla Presidenza del Consiglio e
dagli organi consiliari dal 7 marzo in poi.
Disegni di legge presentati:
Disegno di legge n. 273, presentato dalla Giunta regionale in
data 14 marzo 1991: "Norme per l'istituzione di aree naturali
protette? (II e III Commissione)
Disegno di legge n. 274, presentato dalla Giunta regionale in
data 18 marzo 1991: "Modifiche alla legge regionale 19 ottobre
1989, n. 66, recante: "Norme per l'istituzione del parco naturale
del Mont Avic? (II e III Commissione)
Disegno di legge n. 275, presentato dalla Giunta regionale in
data 21 marzo 1991: "Estensione agli istituti di credito ordinario
o speciale degli interventi creditizi di cui alla legge regionale
20 dicembre 1986, n. 77, concernente: "Interventi regionali per
favorire l'accesso al credito della cassa depositi e prestiti? (II
Commissione).
Disegno di legge n. 276, presentato dalla Giunta regionale in
data 25 marzo 1991: "Autorizzazione all'acquisto di terreni siti
nei Comuni di Pont-Saint-Martin e di Carema?.
Disegno di legge n. 277, presentato dalla Giunta regionale in
data 26 marzo 1991: "Concessione di contributi annui al Circolo
Ricreativo Ente Regione (CRER) per lo svolgimento di attività
culturali, ricreative, sportive e assistenziali?.
Disegni di legge vistati:
Disegno di legge n. 259, concernente: "Modifiche e integrazioni
alla legge regionale 10 agosto 1987, n. 65: Iniziative per
l'insegnamento e la cura del verde pubblico e per la gestione delle
aree e dei percorsi attrezzati?. Abrogazione della legge regionale
8 agosto 1989 n. 53: "Finanziamento e norme per il recupero
ambientale di aree naturali degradate?.
Disegno di legge n. 217, concernente: "Concessione di un
contributo all'ENEL per l'elettrificazione dell'area di proprietà
regionale ex Ilssa Viola in Comune di Pont-Saint-Martin?.
Disegno di legge n. 256, concernente: "Modi-ficazione della
legge regionale 3 gennaio 1990, n. 5 concernente l'impiego
temporaneo e straordinario di lavoratori disoccupati in cantieri
vari della Valle d'Aosta?.
Disegno di legge n. 252, concernente: "Spese per la
realizzazione delle opere integrative per il centro di trattamento
delle acque reflue sito in Comune di Arnad, Località Glair?.
Proposta di legge n. 163, concernente: "Interventi finanziari
per incentivare le Amministrazioni pubbliche a dotarsi di automezzi
non inquinanti?.
Proposta di legge n. 218, concernente: "Criteri per le nomine e
le designazioni di competenza regionale?.
Disegni di legge non vistati:
Disegno di legge n. 242, concernente: "Promozione di una
fondazione per la formazione professionale turistica?.
Deliberazioni vistate: n. 40.
Deliberazioni non vistate:
Con lettera in data 21 marzo 1991 il Presidente della
Commissione di Coordinamento ha richiesto chiarimenti sulla
deliberazione n. 1965/IX del 7 marzo 1991: "Attribution et
liquidation d'une subvention extraordinaire de 13.800.000 lires au
Centre "René Levesque? pour l'achat d'un ordinateur nécessaire aux
liaisons télématiques avec le Service des Bibliothèques?.
Riunioni:
Conferenza dei Capigruppo: 1
Ufficio di Presidenza: 3
II Commissione: 2
III Commissione: 1
IV Commissione: 1
V Commissione: 1
IV e V Commissione in seduta congiunta: 1
Commissione speciale per il Mercato unico europeo: 1
--
Con lettera in data 8 marzo 1991 il Consigliere regionale Ilario
Lanivi ha dichiarato di non aderire più al Gruppo degli Autonomisti
Democratici Progressisti.
In stessa data, i Consiglieri Lanivi e Maquignaz, ai sensi degli
articoli 15 e 16 del Regolamento interno, hanno costituito il
Gruppo "Autonomisti indipendenti? e, ai sensi del 2° comma
dell'articolo 15 del succitato Regolamento, hanno dichiarato di
designare quale Capogruppo il consigliere Lanivi Ilario e quale
Vicecapogruppo il Consigliere Maquignaz Amato.
L'Ufficio di Presidenza del Consiglio, nella riunione in data 19
marzo u.s., ha preso atto della costituzione del nuovo Gruppo.
--
E' pervenuto a questa Presidenza un comunicato stampa
dell'Associazione dei Presidenti delle Comunità montane della Valle
d'Aosta con il quale i Presidenti informano che nel corso della
riunione del 2 marzo u.s. hanno deciso di costituirsi in
Associazione, nominando quale loro rappresentante il Presidente
della Comunità montana del Marmore, avv. Adolfo Dujany. Nel
costituirsi in Associazione, richiedono che la Regione Valle
d'Aosta, prima di legiferare e di adottare qualunque atto
amministrativo avente interesse intercomunale o comprensoriale,
richieda preventivamente il parere della costituenda
Associazione.
--
Il Sindaco e l'Assessore al personale del Comune di Châtillon,
con nota in data 7 marzo, a nome dell'Amministrazione comunale,
hanno inviato a questa Presidenza alcune proposte di lavoro sulla
formazione degli Amministratori e sull'utilizzo futuro di strutture
esistenti sul territorio comunale, fra le quali parte dei castelli
di Ussel e Barone Gamba.
Copia della proposta è depositata in archivio a disposizione dei
Consiglieri che intendono consultarla.
--
Il Sindaco del Comune di Perloz ha inviato a questa Presidenza
copia della deliberazione n. 17 adottata dal Consiglio comunale
nell'adunanza del 25 febbraio 1991, con la quale invita i
competenti organi regionali ad adottare gli opportuni provvedimenti
onde evitare la soppressione de due plessi scolastici del
Comune.
Copia della deliberazione è stata trasmessa, per opportuna
conoscenza, alla V Commissione consiliare permanente.
--
Con lettera in data 18 marzo 1991, è pervenuta a questa
Presidenza copia dell'ordine del giorno approvato all'unanimità dal
Consiglio generale regionale del Sinascel-CISL nella seduta del 14
marzo 1991 in merito alla legge statale n. 148/90 di riforma della
scuola elementare.
L'ordine del giorno è stato trasmesso, per opportuna conoscenza,
alla V Commissione consiliare permanente.
--
Colleghi Consiglieri, termino pronunciando brevi parole di
cordoglio - parleranno più a lungo i colleghi della Democrazia
Cristiana - per commemorare la scomparsa di Carlo Donat Cattin,
leader storico della Democrazia Cristiana, sindacalista, deputato,
ministro in vari governi ed attualmente Ministro del Lavoro e prima
della Sanità.
Definito "il più scomodo dei cavalli di razza?, era - ed alcuni
di noi se lo ricordano - un grande combattente. A settantuno anni e
più, per non mettersi a riposo, come è stato scritto e come lui
stesso aveva affermato, si era fatto operare al cuore; ma il suo
fisico, anche se l'operazione era riuscita, non ha retto.
Oltre a quanto è stato detto nei giorni successivi al decesso,
in occasione dei funerali di Stato che si sono svolti a Torino,
vorrei sottolineare il riserbo sulla propria vita privata, tant'è
vero che pochi, nello stesso mondo politico, sapevano che da due
mesi era ricoverato a Montecarlo, dove il 30 gennaio aveva subito
un delicato intervento chirurgico al cuore. La riservatezza sui
suoi comportamenti e sulla sua vita familiare è stata quindi una
peculiare caratteristica di questo uomo politico.
Vorrei concludere dicendo che fu sovente presente nella nostra
regione, come esponente di Forze nuove e come dirigente della
Democrazia Cristiana, e che non fu certo estraneo ad avvenimenti
importanti che hanno avuto luogo nella nostra regione.
Rinnovo ai familiari ed alla Democrazia Cristiana i sentimenti
di cordoglio del Consiglio regionale e miei personali.
Ha chiesto la parola l'Assessore alla Sanità ed Assistenza
sociale, Beneforti.
Beneforti (DC):
Ringrazio il Presidente del Consiglio per
le parole di cordoglio per la scomparsa di Carlo Donat Cattin, che
è morto al centro cardiotoracico di Montecarlo, dov'era stato
ricoverato per un delicato intervento chirurgico.
Donat Cattin, che avrebbe compiuto 72 anni nel prossimo giugno,
ha iniziato il suo impegno sociale nelle file dell'Azione Cattolica
e della CISL torinese, dov'era entrato nel dopoguerra e dove è
rimasto fino al 1964, quando venne eletto deputato nelle file della
Democrazia Cristiana. Da quel momento ha ricoperto numerosi
incarichi politici e ministeriali: è stato ministro dell'industria,
del Mezzogiorno, della sanità e del lavoro.
Scompare un cattolico, un aclista ed un giornalista, ma con lui
scompare anche un amico della Valle d'Aosta, un protagonista della
resistenza e della storia sociale del dopoguerra.
Nel corso degli oltre quattro decenni che hanno profondamente
trasformato il nostro sistema produttivo, Donat Cattin ha dato un
contributo spesso trainante e decisivo, ma sempre generoso ed
appassionato, al confronto attivo con il movimento sindacale,
limpido e netto sia nel consenso sia nel dissenso.
E' stato Ministro del lavoro dell'autunno caldo e dello statuto
dei lavoratori, in un periodo che ha messo in luce soprattutto le
sue doti di coraggio politico e la sua capacità di rottura, per far
venire alla luce il nuovo, ormai maturo nella coscienza e nella
realtà sociale italiana.
Ha concluso la storia personale e pubblica dando prova, anche
nella composizione dell'ultima vertenza dei metalmeccanici, della
sua costante apertura alle esigenze dei tempi nuovi, che richiedono
un radicale rinnovamento nelle relazioni industriali.
Il rimpianto è grande. Carlo Donat Cattin mi era amico con tutta
la profondità di affetti e sentimenti compresa nelle amicizie vere
e determinanti. Il nostro personale dolore non è solo, perché egli
è pianto da tutta la CISL e da coloro che oggi riconoscono il
valore storico della nascita del sindacalismo libero. Ad esso Donat
Cattin dedicò energie, la cui impronta giunge inequivocabilmente
sino a noi dalla tormentata Torino sindacale dei primi anni
cinquanta e dei primi anni sessanta, e sentimenti sempre forti ed
appassionati, con cui sino alla fine ha accompagnato le vicende
dell'intero movimento sindacale, come del suo partito, dentro il
quale era schiarato nella sinistra sociale.
Ha creato e sostenuto il rinnovamento della DC, ha formato il
gruppo di Forze nuove, di cui è stato da sempre leader
indiscusso.
Carlo Donat Cattin sarà accompagnato anche dal rimpianto e dal
cordoglio di tanta gente semplice, di quelli che vanno diritti
nello sguardo, nelle parole e nelle azioni e che hanno intuito la
sua anomalia: non era un operaista cristiano, perché pochi come lui
hanno amato ed amano la complessità e la comprensione d'insieme del
fare politica.
Un doloroso ed antico sentimento ci sovrasta, assieme alla
speranza dell'insopprimibile fecondità della morte di un amico, di
un maestro, di un politico di razza rara, di un uomo giusto come
Carlo Donat Cattin. Grazie.
Presidente
: Ha chiesto la parola il Consigliere Andrione;
ne ha facoltà.
Andrione (UV):
Au nom de l'Union Valdôtaine nous nous
associons au deuil qui a frappé la famille de Donat Cattin et nous
présentons à la Démocratie Chrétienne nos condoléances.
Presidente
: Ha chiesto la parola il Consigliere
Maquignaz; ne ha facoltà.
Maquignaz (AI)
: Anch'io mi associo al cordoglio della
Democrazia Cristiana per la scomparsa dell'on. Donat Cattin.
Se mi è concesso dire due parole sulla costituzione del nuovo
gruppo consiliare prima dell'intervento del Consigliere Ilario
Lanivi, Capogruppo del nuovo Gruppo consiliare degli Autonomisti
indipendenti, che motiverà in modo più articolato le ragioni della
nostra scelta, desidero ribadire che ho costituito insieme a lui il
nuovo gruppo essenzialmente per due motivi.
Innanzitutto per ragioni di carattere tecnico-logistico, per
poter svolgere nel migliore dei modi e con l'autorità di un gruppo
organizzato le funzioni di Consigliere regionale.
A tale proposito desidero ricordare al Consiglio che mi sono
lamentato più volte, anche con toni accesi, di un Regolamento che
di fatto pone gravi limiti all'attività di un consigliere non più
iscritto al gruppo di appartenenza.
Il secondo motivo è invece di natura più politica ed ideologica,
perché ho pienamente condiviso, come d'altra parte ho già rilevato
in Consiglio, le motivazioni che hanno spinto il Consigliere Ilario
Lanivi a dissociarsi dalla formazione dell'attuale maggioranza.
Credo, infine, e mi auguro che il nuovo Gruppo consiliare di
ispirazione cattolico-autonomista possa diventare un punto di
riferimento non soltanto per questo Consiglio, ma per l'intera
comunità valdostana.
Per quanto mi riguarda, mantengo la ferma opposizione
all'attuale maggioranza nel pieno rispetto però delle singole forze
politiche che la compongono e rimango animato dalla speranza che
possano nascere nuove forme di convergenza politica in grado di
meglio interpretare le esigenze dell'intera comunità
valdostana.
Presidente
: Ha chiesto la parola il Consigliere Lanivi;
ne ha facoltà.
Lanivi (AI):
Le ragioni che mi hanno spinto ad assumere
questa posizione sono talmente chiare e note, non solo all'opinione
pubblica, ma anche ai consiglieri regionali, che oggi potrei
esimermi dall'intervenire, ma lo faccio ugualmente, sia pure in
forma sintetica, per meglio precisare le ragioni che mi hanno
portato ad assumere una posizione di indipendenza rispetto al
Gruppo consiliare ADP ed a costituire un nuovo Gruppo, che ha le
caratteristiche del Gruppo misto ed ha assunto la denominazione di
"Autonomisti Indipendenti?.
Le motivazioni sono fondamentalmente due. La prima concerne la
linea politica, che da sempre ho cercato di portare avanti nelle
assemblee decisionali del Movimento, che ho ribadito al momento
della formazione di questa maggioranza e che ho ripetuto in un
documento che ho sottoscritto con il senatore Dujany nel novembre
del 1990.
La sintesi di questa posizione è che la Valle d'Aosta, per
risolvere i problemi che ha di fronte, ha bisogno di un assetto
politico profondamente diverso dall'attuale che, al di là della
composizione della maggioranza, pone l'attività politica
complessiva del Consiglio in una condizione di immobilismo e di
arroccamento, che rende impossibile esprimere un progetto
politico-programmatico in grado di pensare ad un futuro positivo
per la Valle d'Aosta nei prossimi anni.
Il secondo motivo concerne la chiarezza, perché nella mia
posizione di dissenso rispetto alla Segreteria regionale del
Movimento degli ADP si potevano ravvisare risvolti o conseguenze di
confusione. Credo perciò che l'adesione al nuovo gruppo chiarisca
meglio la mia posizione e mi offra la possibilità di esprimere con
maggiore chiarezza e forza la portata della linea politica che
intendo mantenere per il futuro.
Terzo motivo, ma non ultimo, è l'intento di contribuire alla
chiarezza in questo Consiglio, evitando che operazioni di tipo
tattico-trasformistico utilizzino voti sicuramente non discutibili
per qualsiasi formazione. Il gruppo ha preso il nome di
"Autonomisti Indipendenti?, proprio per evitare che sia stravolto
il senso della sua costituzione.
Termino ricordando che il mio impegno tende a far sì che in
Valle d'Aosta e nel Consiglio regionale si realizzino schieramenti
politici e modi di fare politica decisamente diversi da quelli
attuali.
Presidente
: Ha chiesto la parola il Consigliere
Riccarand; ne ha facoltà.
Riccarand (VA):
Signor Presidente, vorrei intervenire
sulla costituzione del nuovo Gruppo degli Autonomisti Indipendenti
e sulle dichiarazioni dei Consiglieri Maquignaz e Lanivi, che hanno
motivato la loro scelta. Credo che si tratti di un fatto politico
di notevole rilevanza, tale comunque da meritare una riflessione da
parte di questo Consiglio.
Nelle ultime settimane, noi abbiamo sentito e letto
interpretazioni molto riduttive rispetto alla costituzione del
Gruppo degli Autonomisti Indipendenti, tutte miranti ad escludere
la rilevanza politica della scelta dei Consiglieri Lanivi e
Maquignaz, oppure a ricondurre le loro decisioni a scelte di
carattere sostanzialmente personale o personalistico.
A nostro avviso, invece, la decisione del Consigliere Lanivi di
prendere le distanze dal Movimento politico di cui è stato uno dei
principali fondatori e di cui è stato un grande animatore per molti
anni, non è stata facile, anzi sicuramente è stata sofferta e
perciò stesso esprime la profondità del dissenso rispetto alle
scelte politiche ed amministrative degli ADP, tra i quali si è
consumata una frattura irreversibile.
Questo fatto importa direttamente il Consiglio, perché modifica
la geografia politica regionale e comporta grosse implicazioni
rispetto agli equilibri di questo Consiglio.
La formazione del Gruppo degli Autonomisti Indipendenti e la
pressoché contemporanea uscita del Consigliere Aloisi dall'MSI -
con la sua dichiarazione di indipendenza e la sua collocazione come
una sorta di indipendente di maggioranza - stanno delineando in
questo Consiglio una situazione politica completamente nuova.
Di fatto, la maggioranza regionale, così come era stata
concepita alla vigilia del ribaltamento del 6 giugno 1990, non
esiste più e si sta delineando qualcosa di notevolmente diverso.
Quella maggioranza era stata concepita con diciannove consiglieri,
quando il Gruppo degli ADP era composto da tre consiglieri. Oggi,
invece, quella stessa maggioranza vede non solo rafforzarsi un
dissenso emerso fin dai primi passi della nuova maggioranza, ma
vede diventare formale ed irreversibile il dissenso del Consigliere
Lanivi.
Quella maggioranza, però, non esiste più, perché anche
all'interno dei diciotto consiglieri che rimangono ufficialmente
parte della maggioranza, esistono ormai evidenti situazioni di
notevole sofferenza, di voti dati esplicitamente per senso di
disciplina, di dissensi apertamente espressi in aula e sempre più
di frequente in Commissione, per cui oggi, di fatto, nei lavori di
Commissione quella maggioranza non esiste più in quattro delle
cinque Commissioni che lavorano, che poi in pratica sono tutte le
Commissioni.
Infine, non esiste più quella maggioranza così come era stata
concepita alla vigilia del 6 giugno, perché l'apporto del voto
dell'MSI o dell'ex MSI, il cui voto finora ha sorretto questa
maggioranza, ma solo in singoli passaggi, in momenti anche
importanti, ma comunque delimitati, d'ora in poi diventerà di fatto
determinante ed organico.
Si va quindi delineando una maggioranza nuova, che ha confini
diversi da quelli concepiti un anno fa e discussi in questo
Consiglio, una maggioranza nuova che però deve essere dichiarata
apertamente ed ufficializzata, sempreché si voglia continuare per
questa strada, altrimenti bisogna prendere atto che la situazione è
cambiata e che bisogna riesaminare e ridiscutere tutto.
La scorsa settimana, noi abbiamo riunito il coordinamento
regionale del Movimento Verde Alternativo proprio per un esame
della situazione che si è creata in Consiglio regionale e ne è
emersa una valutazione di notevole preoccupazione, perché, ad oltre
metà della legislatura, rimangono ancora da sciogliere tutti i
principali problemi che erano da affrontare in questi anni, mentre
si avvicinano importanti scadenze economiche ed istituzionali, a
cui ci presentiamo sostanzialmente impreparati, senza una
maggioranza ed un governo regionale all'altezza della
situazione.
Davanti abbiamo la prospettiva, certamente non entusiasmante, di
due anni di scontro, muro contro muro, fra una maggioranza
eterogenea, risicatissima, divisa da visioni profondamente diverse,
priva di una progettualità, ed una minoranza che vuole e può
rovesciare la situazione e che intensifica le sue battaglie. Gli
esiti di un simile scenario sarebbero pesantissimi per la nostra
regione.
Nelle scorse settimane, il Presidente della Repubblica italiana
ha detto cose molto discutibili sulla P2 e sull'organizzazione
Gladio. Sotto questo aspetto, i giudizi e gli atteggiamenti
dell'on. Cossiga sono inaccettabili e credo che abbiano generato
notevole disorientamento anche nell'opinione pubblica. Credo però
che abbiate tutti notato che il Presidente della Repubblica, quando
ha denunciato con veemenza lo sfascio del nostro sistema politico e
l'incapacità di fare delle vere riforme, ha catturato l'attenzione
ed il consenso dell'opinione pubblica.
Questo dato è evidente ed è sotto gli occhi di tutti, perché c'è
un'opinione pubblica che non ne può più dell'attuale sistema e
vuole dei cambiamenti profondi e delle modificazioni radicali al
modo di fare politica e di fare amministrazione. Questo è vero in
Italia, ma anche in Valle d'Aosta.
Ecco allora che, di fronte a questa esigenza, che ormai è matura
e richiede delle risposte precise, non ci sembra che la maggioranza
e la Giunta del 6 giugno abbiano operato ed inciso in questa
direzione.
In tutti questi mesi, di nuovo noi abbiamo visto molto poco,
anzi abbiamo visto persino dei peggioramenti rispetto a
determinanti atteggiamenti, con un esecutivo regionale che, a
nostro avviso - è la nostra valutazione - si è distinto
sostanzialmente in un'unica specialità: la proliferazione degli
incarichi e dei contributi, distribuiti a man bassa, senza un
minimo di pudore e di ritegno. Questo è stato l'unico elemento che
ha caratterizzato tutta questa fase...
Presidente
: Collega Riccarand, non è ch'io voglia
interrompere il dibattito, né strozzarlo, però devo far rispettare
il Regolamento. Sono previsti brevi interventi, mentre lei ha ormai
superato di due minuti il tempo concesso di solito per gli
interventi sulle comunicazioni del Presidente del Consiglio.
Riccarand (VA):
Presidente, io...
Presidente
: Se vogliamo fare un dibattito politico, i
consiglieri hanno tutti gli strumenti per affrontarlo con una
mozione, con un ordine del giorno o con una risoluzione; allora si
fa un dibattito politico, per il quale il Regolamento prevede che
si possa parlare anche per mezz'ora.
Riccarand (VA):
Io credo che, come è successo anche in
altre...
Presidente
: Volevo solo richiamare il fatto che c'è un
dibattito sulle comunicazioni del Presidente del Consiglio, che
prevede brevi interventi nell'ambito dei cinque minuti. Se invece
si intende fare un dibattito politico, allora bisogna seguire
un'altra strada. Grazie.
Riccarand (VA):
Cercherò di stringere rapidamente.
Dicevo che noi in questo periodo abbiamo sostanzialmente visto
solo della pessima amministrazione e riteniamo che non si debba
continuare per questa strada. Evidentemente occorre fare delle
proposte e noi le facciamo, anche nei tempi stretti di un breve
intervento, perché riteniamo che ciò sia doveroso, perché questa è
la sede in cui dobbiamo dibattere queste scelte. La nostra proposta
è molto chiara e riguarda sia i contenuti, sia gli
schieramenti.
Per quanto riguarda i contenuti, noi riteniamo che la riforma
elettorale regionale sia importante, urgente e centrale. Questa è
la vera riforma istituzionale che noi possiamo e dobbiamo fare e
che è nel pieno delle nostre competenze. Noi dobbiamo fare una
legge che cambi la situazione e non una leggina che lasci tutto
immutato; dobbiamo fare una legge che permetta agli elettori
valdostani di scegliere non solo una lista, com'è avvenuto finora,
ma anche una maggioranza ed un programma di legislatura e che
quindi garantisca il necessario livello di governabilità e
progettualità.
Bisogna smetterla, a nostro avviso, con le trame, i giochetti,
gli ammiccamenti, i ricatti, le manovre, i golpe, i rimpasti ed i
ritocchi..., cioè con tutto questo armamentario che sappiamo far
parte di queste regole del gioco e di questo meccanismo e che però
impedisce il buon governo.
Ecco allora che bisogna affidare il potere di scelta agli
elettori, in modo che poi si possa governare per cinque anni: chi è
in maggioranza governa e chi è all'opposizione fa l'opposizione e
prepara l'alternativa.
Sulla riforma elettorale regionale, che è il nodo decisivo
attorno al quale ruota tutto il resto, l'attuale maggioranza
regionale non ha una posizione, pur trattandosi del tema centrale
del dibattito politico della nostra riforma istituzionale
valdostana, anzi c'è persino il rifiuto di affrontare il
problema.
Nel dicembre del 1990 il nostro Gruppo ha presentato una
proposta di legge, che è il nostro contributo al dibattito, ma il
Presidente della I Commissione affari istituzionali, che è anche
Segretario regionale del PSI, nonché Presidente del famoso Comitato
Olimpico, in oltre tre mesi di tempo non ha mai messo all'ordine
del giorno dei lavori della Commissione la proposta di legge per la
nomina del relatore. Questo è il livello d'attenzione che questa
maggioranza ripone sul nodo centrale del nostro dibattito politico,
cioè sulla scelta fondamentale che noi dobbiamo fare.
Se questa è la situazione - ma è sicuramente questa -, noi
chiediamo una nuova maggioranza regionale, che abbia al centro del
suo programma una vera ed innovativa legge elettorale;
evidentemente non chiediamo solo questo, ma questo è il centro.
Per quanto riguarda gli schieramenti, noi - l'abbiamo già detto
apertamente - siamo per una maggioranza di programma che, da una
parte, non consenta la supremazia della DC, e che dall'altra non
consenta il ritorno dell'egemonia e dello strapotere dell'Union
Valdôtaine che abbiamo fortemente combattuto.
Noi proponiamo al Gruppo degli Autonomisti Indipendenti che si è
testé costituito ed al Gruppo del Partito Comunista-PDS di formare
insieme un forte polo politico all'interno di questo Consiglio
regionale, che sia in grado di esprimere un programma politico e
che possa andare ad una proficua collaborazione con altre forze ed
altri Consiglieri, a partire evidentemente dall'Union Valdôtaine,
che è e rimane il partito di maggioranza relativa, espressione di
un importante movimento popolare.
Questa proposta noi l'abbiamo fatta a gennaio al congresso
regionale del PCI, l'abbiamo esposta sul nostro giornale, l'abbiamo
portata avanti e la portiamo avanti apertamente, senza nessun
tatticismo e senza alcuna manovra dietro le quinte, perché crediamo
nella sua utilità e nella sua fattibilità.
Concludo, dicendo che noi auguriamo buon lavoro al nuovo Gruppo
degli Autonomisti Indipendenti, ai quali manifestiamo una piena e
convinta volontà di collaborazione, dichiarandoci fin da oggi
disponibili ad incontrarci per concordare iniziative comuni, nonché
percorsi di lavoro comune.
Al Gruppo del PCI-PDS noi diciamo che la fase di transizione è
finita e che questo è il momento di una scelta. Un'occasione così
favorevole per le forze del cambiamento e dell'alternativa
difficilmente si potrà ripresentare in futuro, mentre non si è mai
presentato in passato..Oggi il Gruppo regionale del PCI-PDS ha la
possibilità - e, secondo noi, anche il dovere - di decidere. Noi ci
auguriamo che decida presto e bene, guardando lontano, proponendo
un percorso nuovo, percorribile senza affanno, una strategia di
lunga durata.
Se così sarà, credo che gli ultimi due anni della legislatura
saranno utilizzati bene e ci permetteranno di approvare riforme
veramente valide, altrimenti temo che la situazione sarà molto
confusa e scarsamente produttiva.
Presidente
: Ha chiesto la parola il Vicepresidente Bich;
ne ha facoltà.
Bich (PSI):
Signor Presidente, visto che si è avviato,
ancorché in modo irrituale, questo dibattito politico, la pregherei
di concedere anche a me cinque minuti in più, perché dovrei fare
una dichiarazione un po' articolata.
Illustre Presidente e cari colleghi, non trascorre seduta
consiliare che non si presenti un avvenimento nuovo che modifica il
quadro politico del Consiglio regionale.
Oggi si costituisce il Gruppo degli Autonomisti Indipendenti,
formato dai colleghi Lanivi e Maquignaz. La motivazione di questa
scelta è riposta in una frase del senatore Dujany, in cui egli
dice: "
Il compito storico di rilanciare la specialità della
regione deve tornare alle forze dell'autonomismo tradizionale, ai
cattolici democratici, ai progressisti e a tutti coloro che si
possono ritrovare nell'idea forza dell'autonomia e del
regionalismo
?.
Non mi sembra possibile passare sotto silenzio un così
significativo aggiustamento della geografia politica del Parlamento
valdostano.
Non più di un mese fa, Domenico Aloisi, Consigliere e Capogruppo
dell'MSI-Destra Nazionale, con una breve dichiarazione, nel
tentativo di superare lo storico steccato tra le espressioni del
veterofascismo, si dimetteva dall'MSI-Destra Nazionale, "
come
baluardo anticomunista
?, per iniziare una marcia di
avvicinamento verso i partiti della maggioranza, dichiarando la sua
indipendenza ed aggiungeva: "
In questo Consiglio si è tornati a
discutere ed in molti gruppi è rinata la volontà di fare politica:
è stato varato un programma di non secondaria importanza,
soprattutto per quanto attiene alla politica istituzionale
?.
Questo è un chiaro attestato di adesione alla maggioranza.
Due punti di vista, dunque, due polarità completamente distinte,
che danno il segno e la direzione degli umori politici e danno
valenza ad un rapido divenire, che pone all'ordine del giorno un
indispensabile momento di riflessione, di rielaborazione e di
verifica della nostra azione politica. E' un appuntamento non più
rimandabile, un confronto ineludibile fra le forze del Consiglio
regionale.
Il quadro politico va di giorno in giorno chiarendosi sempre più
e le cortine fumogene delle dichiarazioni centrate sui grandi
princìpi e sulle grandi acquisizioni etico-filosofiche dei
programmi stanno rapidamente crollando e dileguandosi. La realtà si
dissocia totalmente dall'apparenza, molto più del previsto.
Il progetto di rinnovamento della politica in Valle d'Aosta,
originato dal ribaltone del 6 giugno 1990, assume ora una
connotazione ben diversa, appare sempre più come un'operazione
chirurgica per il potere e, se è vero che smantellò un'oligarchia,
devo dire con piena coscienza oggi che ad essa se ne è sostituita
un'altra molto più pericolosa, perché originata dalla stessa
struttura dei partiti.
Prendiamo atto, dunque, che i termini di confronto ed i criteri
enunciati nel terz'ultimo capoverso della mozione di sfiducia alla
Giunta, presentata il 6 giugno 1990, che qui riporto per intero per
memoria: "
Occorre una decisa azione di alto profilo politico
istituzionale, mirante a far rientrare la nostra Regione nell'alveo
statutario ed in quello democratico... che intendiamo ispirare ad
un rigoroso pluralismo politico e culturale, più che a logiche di
stretta omogeneità partitica, per un ampliamento degli spazi di
democrazia, per un'espansione dei diritti dei cittadini singoli od
associati, per una più netta separazione del ruolo politico da
quello amministrativo
?, ebbene, questi criteri sono entrati in
contraddizione con gli avvenimenti che poi si sono verificati.
Il principio della separazione del ruolo politico da quello
amministrativo è stato platealmente disatteso da almeno due atti
molto importanti: il primo nel coinvolgimento, come figure centrali
e preminenti del Comitato promotore della candidatura di Aosta per
le Olimpiadi invernali del 1998, del Segretario della Federazione
regionale del PSI e del Segretario del Comitato regionale del PDS;
il secondo in quella specie di manfrina di basso profilo, imposta
dal Segretario del mio partito, per la nomina del Presidente della
RAV, effettuata in modo da battere sui tempi ed umiliare la tanto
conclamata legge antilottizzazione delle nomine pubbliche.
Anche i nuovi spazi di democrazia nella gestione del potere,
così coralmente invocati, si sono poi in realtà dimostrati molto
ristretti o addirittura inesistenti. Ho mille motivi per dire che
la gestione interpartitica della maggioranza si frantuma in una
miriade di livelli diversi ed il tavolo del confronto sui problemi
più importanti è sempre quello che si riconduce ad una stretta
cerchia di persone, dove le voci critiche sono sistematicamente
sterilizzate ed il rigoroso pluralismo politico culturale, sempre
citato nella mozione di sfiducia, mal si concerta con la necessità
riscontrata da intere Commissioni consiliari di forzare la mano per
ottenere la documentazione indispensabile per svolgere le più
elementari funzioni di controllo. Tutto questo, colleghi
Consiglieri, è avvenuto solo pochi giorni fa in seno alla IV ed
alla V Commissione, per le cosiddette "delibere olimpiche?.
Le mie critiche, anche se costruttive, e dissenso problematico
sono dunque esercizi poco graditi. Ecco individuato il movente per
l'acquisizione del Consigliere Aloisi. Tale acquisizione è una
specie di quarantena, in attesa di entrare in maggioranza, anche se
lui stesso si considera già in maggioranza.
La dice lunga in questo senso un comunicato stampa diramato
dall'on. Ugo Martinàt, membro dell'esecutivo nazionale
dell'MSI-Destra Nazionale, che stranamente i più importanti canali
di informazione hanno volutamente censurato nel suo ultimo
capoverso, che vi voglio leggere, perché è bene che sia amplificato
questo concetto, dove si afferma:
"Per quanto sopra
- dice
Martinàt -
vi sarebbe da chiedersi perché l'Aloisi rinuncia ad
una settantina di milioni, che sarebbero stati dati al Gruppo
consiliare da lui sciolto. A questo proposito fornirà spunti di
riflessione il dossier che a tempo debito verrà divulgato sulla
prassi politico-economico-amministrativa dell'Aloisi, dossier che
comprenderà pure prove inoppugnabili di un determinato tipo di
rapporti Domenico Aloisi-Gianni Bondaz, illuminanti per conoscere
sia le motivazioni alla base delle scelte del primo, sia una certa
metodologia politica del secondo?
. Non mi risulta che qualcuno
abbia smentito le gravi dichiarazioni dell'on. Martinàt e pertanto
esse devono essere considerate attendibili.
Dunque, mentre assume più tono e vigore la componente
autonomistica di Dujany, Lanivi e Maquignaz, la leadership della
maggioranza cerca margini di sicurezza e garanzie di continuità nel
voto ex missino e non lo cerca - notate bene, colleghi Consiglieri
- in termini di accrescimento della sua autorevolezza, ma in chiave
precauzionale e sostitutiva della mia personale adesione alla
maggioranza, che in alcune circostanze si è dimostrata non
perfettamente in linea con la politica rigidamente direttoriale -
perché di "direttorio? si tratta - di questi ultimi mesi.
Ma cosa c'è di tanto prezioso da proteggere in una maggioranza
che, per sua definizione, non deve obbedire a logiche di stretta
omogeneità politica, per dotarsi così tempestivamente ed in modo
maldestro addirittura di una scomoda e dequalificante ruota di
scorta ex missina? Cosa c'è dunque di tanto importante?
La risposta è agli atti. Andate a vedere, colleghi Consiglieri,
quella documentazione relativa a qualche miliardo olimpico, ai nomi
dei consulenti, alle ditte che hanno fornito, alle convenzioni, ai
disciplinari ed ai giudizi di congruità, generosamente elargiti dai
comitati politici. Se queste sono le avanguardie di come sarà
gestita la vicenda olimpica in Valle d'Aosta, ebbene è equo e
comprensibile il sospetto che gli 800 miliardi di spesa prevista
costituiranno una favolosa preda per il "rampantismo? nascente,
anzi rinascente, nella nostra piccola regione.
Non occorre essere profeti per capire che si consumerà un'orgia
chiassosa di furiose lottizzazioni o una silente spartizione di
sostanziosi affidamenti, tali che i benefici si concentreranno
gioco forza, per la legge dei grandi numeri, nelle tasche di poche
persone e non saranno benefici diffusi e di interesse generale.
Sintomatica in questo senso è una lettera, recentemente inviata
dal Presidente del Comitato per il sostegno della candidatura ai
Giochi olimpici alle imprese più potenti per una richiesta di
contributo. In essa è scritto, ed anche questo è emblematico:
"Il regolamento del CIO non consente nella fase della
candidatura di negoziare veri e propri accordi di sponsoring.
Quello che vi chiediamo, per il momento, è un gesto i pura
liberalità, di mecenatismo. E' tuttavia possibile fin d'ora
ipotizzare riscontri promozionali da mettere a punto con il vostro
responsabile di marketing e una vostra attitudine collaborativa nei
nostri confronti costituirà elemento di preferenza nel caso di
assegnazione dei Giochi per le attività future di
sponsorizzazione?
.
Per carità, tutto è lecito, ma questo non mi sembra un modo
corretto, esemplare e trasparente di concepire l'imparzialità della
pubblica amministrazione. Non mi sembra questo il modo corretto
d'agire d'un amministratore pubblico.
Se così è, tengo a dichiarare sin d'ora che il mio voto in
Consiglio regionale non sarà disponibile per una siffatta gestione
delle Olimpiadi, anzi, ritiro il consenso che a suo tempo avevo
dato per disciplina di partito.
Ma c'è di più. Il protettivo voto ex missino giunge a proposito
nel delicato momento in cui l'Amministrazione si avvia ad operare
impegnative scelte di politica economica. Ogni volta che gli
equilibri della maggioranza si muovono dialetticamente o qualcuno
parla, ebbene un nocciolo duro e non scalfibile si chiude a
protezione della stanza dei bottoni, che non sempre, anzi sempre
meno, corrisponde all'ala Sud-Est del secondo piano del palazzo
regionale, perché si ha l'impressione che si stiano rafforzando
pochi centri di potere, dove pochi segretari di partito operano
direttamente sul tessuto istituzionale.
Si delinea chiaramente e si afferma una concezione della
politica utilitaristica, dove l'utile è il criterio di scelte a
favore di valori individuali e soggettivi. E' la progressiva
tensione verso il conseguimento del successo e della ricchezza a
definire il nuovo simbolo della gerarchia sociale. Un preclaro
esempio è il Segretario della Federazione valdostana del PSI che,
divenuto elemento promotore e determinante della maggioranza di
governo, conduce il partito con lo spirito di un satrapo orientale,
obbedisce ad un codice genetico che è estraneo al progetto di unità
socialista e si discosta ogni giorno di più dagli stessi fini
statutari del PSI.
Per tutto questo sento la Federazione valdostana, sotto cotanta
guida, sempre più estranea all'idea, che mantengo ancora intatta,
di PSI. E' il partito che ho sposato oltre trent'anni fa - lo dico
con un senso di amarezza - e con cui mi sono immedesimato in una
storia, nella sua storia e nell'avvenire. E' la storia di
un'Italia, che ha le sue radici più autentiche nel Risorgimento;
nell'emancipazione del mondo del lavoro le sue ragioni di lotta;
nella libertà, nel progresso e nella modernizzazione del Paese i
suoi veri ideali ed in cui democrazia, riforme, libertà, giustizia
sociale, diritti civili, autonomie locali e regionali, difesa della
pace, dei diritti umani e dei diritti dei popoli, sono il filo
rosso che lega tante battaglie politiche dei socialisti, dalla fine
del secolo ad oggi.
Siamo lontani anni luce, in questo caso, dall'operazione di
recupero dell'ex missino Aloisi, a cui personalmente va, per
carità, la mia perfetta stima.
Ecco perché, pur essendo e restando socialista, esco dal Gruppo
consiliare del PSI. Ritengo infatti non vi siano le condizioni per
il rinnovo della mia iscrizione alla locale Federazione.
E' una decisione maturata con profondo dolore, da me e da altri
compagni che intendono dar corso alla creazione di un movimento
denominato "Costituente socialista? e di cui vi leggo parte del
preambolo costituente, perché ha un rilievo nei rapporti
consiliari. E' gioco forza quindi che lo debba rileggere e chiedo
ancora scusa al Presidente se sono costretto a superare il tempo
concessomi.
"I sottoscritti compagni, solidarmente riuniti oggi, 22 marzo
1991, con l'animo libero da antiche e superate polemiche, valutando
irreversibilmente e gravemente logorato il rapporto di fiducia tra
uomini appartenenti alla stessa fede politica, al presente ed in
passato iscritti al PSI, in piena autonomia di pensiero e volontà
concordano e sottoscrivono quanto segue.
La Sezione valdostana del PSI è ormai completamente asservita al
progetto di conquista di nuovi ed importanti quote di potere
politico ed economico della Valle d'Aosta, secondo un preciso e
personale disegno del Segretario regionale, agevolato dal suo
attuale status di capo di un'organizzazione politica determinante
per lo schieramento di maggioranza, sia dell'Amministrazione
regionale, sia dell'Amministrazione comunale di Aosta.
Egli tende ad utilizzare lo strumento partito, nelle sue
espressioni locali e nazionali, al solo e specifico scopo di
accrescere e rafforzare l'egemonia personale e di una ristretta
oligarchia di persone sull'intero corpo degli iscritti al PSI; non
solo, ma la massima parte delle cariche pubbliche riservate al
partito vengono rese razionalmente funzionali ad un disegno
complesso di accumulo di risorse, di controllo degli apparati e di
gestione degli organi amministrativi istituzionali ed economici, al
solo fine di rafforzare il dominio del gruppo di potere installato
all'interno della Federazione.
La conseguenza è che il PSI ha perso la sua connotazione storica
ed ideale di partito originale ed essenziale nel quadro della
Sinistra valdostana, rinunciando completamente, in questi ultimi
mesi, a qualsiasi iniziativa nell'ambito vitale del solidarismo
sociale e dell'equa distribuzione delle risorse a favore dei gruppi
meno protetti.
Perdurando la nefasta azione del blocco di controllo del PSI
valdostano, è ormai evidente che il dissenso e la critica a questo
metodo distorto di fare politica verranno completamente minimizzati
e gli uomini della minoranza verranno emarginati e stroncati nella
loro iniziativa e funzione. Ecco dunque l'improcrastinabile
necessità di reagire in modo adeguato agli abusi ed alla
deviazione.
A questo fine
- ecco la parte che interessa -
è
necessario aggregare una grande e genuina forza popolare, che si
richiami alle sorgenti storiche ed ideali del movimento socialista,
che riproponga con forza la credibilità e l'immagine di un partito
genuino e vitale. Ma in questo momento particolare non è possibile
compiere questa operazione di estetica e di rasserenamento politico
restando parte integrante del PSI in Valle d'Aosta; occorre far
compiere un profondo strappo agli equilibri statici, dominati dal
Segretario e dai suoi amici, rompendo il vincolo di obbedienza alla
gerarchia politica del partito ed a quella della maggioranza
politica instauratasi nelle istituzioni. E' un atto doloroso, ma
irrinunciabile.
Riteniamo di essere i veri depositari della politica socialista
e per questo il nostro obiettivo ideale è e sarà sempre quello di
smantellare le orditure del gruppo di potere che oggi ingessa,
strumentalizza ed offusca l'identità del PSI e di porci,
successivamente, come promotori e propulsori di un progetto di
unità socialista in Valle d'Aosta.
Individuare un programma dalla forte caratterizzazione
socio-economica, riorganizzare i collegamenti con la base e con la
periferia, rilanciare il dialogo con le forze progressiste più
simili e sinergiche al movimento socialista, assumere forme
collegiali e partecipate di elaborazione, proposte di azione
politica ed amministrativa, valorizzare al meglio il fattore umano,
porre alla base dei rapporti umani la lealtà, il rispetto e la
solidarietà: queste saranno le nostre linee guida?.
Faremo poi una conferenza stampa per dire chi siamo e come ci
muoviamo.
Come vi dicevo, si tratta di una decisione maturata con profondo
dolore da me e da altri compagni che intendono dar corso alla
creazione di un movimento denominato "Costituente socialista? del
quale vi ho letto il preambolo.
A te, compagno Pascale, che pur nelle differenziazioni
dialettiche ho sempre stimato e considerato, pervenga il più
fraterno invito a considerare con attenzione la nostra scelta, a
non proseguire, per inerzia o per soggezione ad un fascino cui
anch'io in passato sono stato colpevolmente sensibile, la rotta su
quel vascello fantasma che è oggi la Federazione valdostana del
PSI: privo di equipaggio, con la bandiera ammainata e con un posto
perennemente vuoto sul ponte di comando, quello di un capitano
sempre assente, sempre indaffarato, sempre attratto da
inimmaginabili interessi.
Caro Pascale, sta a te dare qualche segnale positivo per non
recidere il cordone ombelicale che ancora ti unisce alla grande
madre. Riconosciamo in te un ruolo di punta, esterno
nell'Amministrazione ed interno nell'organizzazione politica, per
dare forza e credibilità alla Costituente socialista in Valle
d'Aosta.
Che tu sia illuminato e saggio nelle tue decisioni, perché, come
scrisse Nenni:
"Viene un momento in politica in cui bisogna
scegliere. Adesso è venuto di nuovo questo momento, ma, mentre
entriamo negli anni ottanta
- oggi diremmo negli anni novanta,
perché egli morì dieci anni fa -
bisogna che sia chiaro che il
tempo non lavora per la Sinistra e che di tempo ne abbiamo tutti
poco, per evitare che la definitiva disgregazione di una società
senza princìpi, affidata alle improvvisazioni quotidiane e
contraddittorie di una classe politica priva di intraprendenza,
finisca per soggiacere?
.
Presidente
: Il Consigliere Andrione ha chiesto la parola
per mozione d'ordine; ne ha facoltà.
Andrione (UV):
Oui, pour motion d'ordre.... Ayant
constaté que la majorité n'existe plus, notre Groupe a l'intention
de présenter une motion de censure sur laquelle finalement on
pourra discuter. Il me semble qu'il est anormal discuter de la fin
d'une majorité sur les déclarations du Président du Conseil.
Presidente
: Accogliendo in parte il suggerimento e
l'osservazione del Consigliere Andrione, proporrei che, rimanendo
nei tempi del dibattito conseguente alle dichiarazioni del
Presidente del Consiglio e rinviando un'analisi più approfondita
alla discussione di una mozione....
Non capisco perché bisognerebbe sospendere la seduta. Visto che
il Consigliere Milanesio ha chiesto la parola nell'ambito del tempo
che gli è concesso per intervenire sulle dichiarazioni del
Presidente del Consiglio, mi sembra che non gli si possa togliere
la parola...
Andrione (UV):
Non, mais je formalise une demande de
suspension du Conseil, sur laquelle évidemment, si le Président du
Conseil ne trouve pas des raisons pour ...., nous voterons; mais il
me semble que les raisons pour demander une suspension sont plus
évidentes....
Une suspension du Conseil n'a été niée à personne.
Presidente
: Ma di quanto?
Andrione (UV):
Dix minutes ou un quart d'heure, ce n'est
pas une question très longue.
Presidente
: Il Consigliere Andrione ha proposto una
sospensione di dieci minuti...
(Interruzione del Consigliere Milanesio)
Presidente
: Io proporrei di dare la parola al Consigliere
Milanesio; poi faremo la sospen-sione....
Milanesio (PSI):
Ma come si apre? Si è già aperta. Io
devo parlare sulle comunicazioni del Presidente del
Consiglio...
(...Interruzione...)
... Benissimo. Io chiedo di poter parlare, dopodiché, se volete
la sospensione,...
Presidente
: Ha chiesto la parola il Consigliere
Milanesio; ne ha facoltà.
Milanesio (PSI):
Signor Presidente e colleghi
Consiglieri...
(...Interruzione...)
... Va bene, ma la faremo dopo che avrò parlato anch'io. Visto
che hanno parlato tutti, voglio parlare anch'io. Scusatemi, ma ho
chiesto la parola e voglio parlare anch'io...
Presidente
: Colleghi Consiglieri, avete approfittato
della tolleranza della Presidenza. Credo che ad un certo punto
sarebbe stato opportuno un po' di
fair play
, nel senso che,
se la discussione sulle comunicazioni del Presidente del Consiglio
e sulle dichiarazioni del Consigliere Lanivi è stata più ampia del
dovuto ed in essa si è inserita anche una discussione di carattere
politico, semmai la si può sospendere, ma non la si può troncare,
perché a tutti deve essere data la possibilità di replicare...
Voi formalizzate la proposta di sospensione immediata?
Allora pongo in votazione per alzata di mano la proposta di
sospensione immediata per dieci minuti, avanzata dal Consigliere
Andrione...
Bondaz (DC):
Dieci minuti di sospensione si danno a
tutti.
Presidente
: Per ragioni di cavalierato la seduta è
sospesa per dieci minuti.
---
Si dà atto che la seduta è sospesa dalle ore 10,50 alle ore
11,52.
---
Presidente
: Nel riprendere i lavori ricordo che stiamo
discutendo sulle dichiarazioni del Presidente del Consiglio.
Ha chiesto la parola il Presidente della Giunta, Bondaz; ne ha
facoltà.
Bondaz (DC):
Signori Consiglieri, stiamo vivendo un
momento che a qualcuno può forse sembrare traumatico, mentre è solo
un modesto episodio della lotta politica, che evidentemente prevede
anche ipotesi di questo genere. E' più che logico ed evidente
infatti che la minoranza cerchi di diventare maggioranza e che
quest'ultima cerchi di continuare a rimanere tale.
Non intendo fare alcuna dichiarazione di carattere polemico,
perché non è mia abitudine, però mi sembra giusto fare due
considerazioni.
Vorrei dire innanzitutto che la sospensione di dieci minuti, poi
diventati mezzora, richiesta dal Capogruppo dell'Union Valdôtaine
ed accettata dal sottoscritto e dalla maggioranza, ci ha permesso
di fare una rapida verifica politica, e sottolineo "politica?, di
quanto la politica dei partiti di questa maggioranza desidera fare.
Poi preciserò meglio il perché di questa distinzione.
La sospensione mi permette perciò di dire in questo momento che
i partiti che fanno parte di questa maggioranza, o se volete "di
questa minoranza?, ritengono di confermare appieno e totalmente le
motivazioni che hanno determinato la nascita dell'attuale
maggioranza, alla quale, o se preferite alla cui ipotesi politica,
essi hanno ridato la loro completa e totale fiducia.
In quest'aula sono state anche fatte dichiarazioni che io
ritengo di carattere personale, da parte del Consigliere Lanivi,
che per la verità non ha mai votato a favore di questa maggioranza,
ma che oggi ha esplicitato meglio la sua concezione politica.
Infatti, fino a quando uno si astiene, qualche volta vota contro e
qualche altra a favore, può lasciare dei dubbi, delle perplessità e
può far pensare ad eventuali ipotesi di recupero all'interno dei
singoli partiti o movimenti in cui milita o ritiene di aver
militato. Oggi, finalmente, la posizione del Consigliere Lanivi è
politicamente chiara e questo è un fatto politico diverso.
Non voglio ripetere quanto ha già detto in modo egregio il
Consigliere Riccarand sul fatto che in quattro Commissioni su
cinque la maggioranza era sempre minoranza, perché un membro della
maggioranza faceva le bizze o riteneva di non condividere certe
cose. Evidentemente egli si riferiva al Consigliere Bich ed alle
sue dichiarazioni che, finalmente, sono state estrinsecate
pubblicamente. Il Consigliere Bich aveva accettato la nascita di
questa maggioranza e, sia pure tra le bizze che ogni uomo è libero
di fare lungo il suo iter politico, aveva per la verità continuato
a votare, almeno in quest'aula, a favore della maggioranza.
Si tratta di due fatti o episodi che non possono essere
sottaciuti, anche se a giudizio della maggioranza che si è
costituita e che ha riconfermato - tengo a ribadirlo - il programma
che essa si è dato al momento della sua nascita, ma che, sia pure
con motivazioni diverse, conservano pur sempre delle valutazioni di
carattere personale.
E' chiaro che nell'ambito del mandato ogni consigliere conserva
la propria libertà di azione. Guai se così non fosse: mancherebbero
i pilastri sui quali è nata la nostra Repubblica e la nostra
autonomia.
E' per questo che, dopo che i partiti hanno ribadito la validità
di questa ipotesi politica - la chiamo così per evitare che
qualcuno possa intravedervi mancanza di chiarezza - io, come
Presidente di questa Giunta e di questa maggioranza, in accordo
politico con i partiti che ne fanno parte, ritengo di poter
chiedere al Consiglio la sospensione dei lavori, per permettere a
tutte le forze politiche, comprese quelle di minoranza ed i
transfughi, quelli che hanno formato nuovi gruppi o che intendono
formarne degli altri, di fare un'attenta riflessione in
proposito.
Chiedo quindi che il Consiglio regionale sia sospeso, anche se
ci è già giunta notizia che alcuni consiglieri stanno predisponendo
o hanno già predisposto un'ipotesi di mozione di sfiducia che,
almeno dal punto di vista regolamentare e statutario, avrebbe
comunque bisogno degli opportuni tempi tecnici prima di essere
discussa.
Chiedo, pertanto, alla Presidenza del Consiglio di sospendere,
sia oggi sia domani, i lavori del Consiglio, proprio per consentire
a tutte le forze politiche di poter affrontare un chiarimento
politico, in modo che, se l'attuale maggioranza sarà ancora tale,
potrà continuare a rimanere seduta su questi scanni, altrimenti se
ne discosterà, perché, come ho detto fin dall'inizio, nessuno di
noi è incollato alla seggiola, come invece ha dimostrato qualche
altro fino all'ultimo momento.
Chiedo pertanto al Presidente del Consiglio di sospendere o
meglio di rinviare questa adunanza del Consiglio, prevista per oggi
e per domani, per consentire un chiarimento politico, che mi sembra
essere più che doveroso, tenuto conto delle dichiarazioni personali
fatte in quest'aula.
Presidente
: Ha chiesto la parola il Consigliere Andrione;
ne ha facoltà.
Andrione (UV):
Nous acceptons la proposition de suspendre
le Conseil, même si nous avions préparé un ordre du jour dans ce
sens, qui maintenant, vu la déclaration de M. Bondaz au nom de
celle qui fut une majorité, devient inutile. Je me permets de
donner lecture, en matière d'hypothèse politique, d'une motion que
nous avons présenté avec d'autres Groupes.
"I sottoscritti Consiglieri regionali La pregano di iscrivere
all'ordine del giorno del prossimo Consiglio regionale la seguente
mozione:
I Gruppi consiliari degli Autonomisti Indipendenti,
dell'Union Valdôtaine, dei Verdi Alternativi ed il Consigliere
Bich, socialista indipendente,
- preso atto che la maggioranza politica formatasi nel giugno
del 1990 è diventata minoritaria;
- considerato che tale nuova situazione politica impone un
dibattito consiliare per la costituzione di una nuova qualificata
maggioranza;
chiedono
- le immediate dimissioni della Giunta regionale e del suo
Presidente;
- la convocazione del Consiglio regionale ai sensi
dell'articolo 38, quarto comma, del Regolamento interno per il
funzionamento dello stesso?.
***
