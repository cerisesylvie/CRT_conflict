Classificazione
BILANCIO E CONTABILITA' REGIONALE



Oggetto del Consiglio n. 3036 del 13 dicembre 2023 - Resoconto
OGGETTO N. 3036/XVI - Continuazione della trattazione
congiunta delle Relazioni della Sezione regionale di controllo
della Corte dei conti, del D.L. n. 127 (Legge di stabilità
regionale per il triennio 2024/2026) e del D.L. n. 128 (Bilancio di
previsione finanziario per il triennio 2024/2026).
(Approvazione di un ordine del giorno. Reiezione di otto
ordini del giorno. Ritiro di un ordine del giorno).
Bertin (Presidente) -
Alla presenza di 28 Consiglieri,
riprendiamo l'analisi degli ordini del giorno. Siamo all'ordine del
giorno n. 1 di Rassemblement Valdôtain.
Consigliere Brunod, a lei la parola.
Brunod (RV) -
Presentiamo questo primo ordine del giorno
del gruppo Rassemblement Valdôtain dal titolo: "Iniziative
conseguenti alle attività di monitoraggio delle risorse
idriche".
Visti i contenuti del disegno di legge regionale 127,
"Disposizioni per la formazione del bilancio annuale e pluriennale
della Regione Autonoma Valle d'Aosta", e anche i contenuti del
disegno di legge n. 128, "Bilancio di previsione finanziario della
Regione Autonoma Valle d'Aosta per il triennio 2024-2026; tenendo
conto dell'articolo 29, "Interventi per il monitoraggio delle
risorse idriche" del capo VI, "Disposizioni in materia di tutela
del territorio e dell'ambiente" del disegno di legge n. 127,che
prevede quanto segue: "Al fine di valutare gli effetti dei
cambiamenti climatici sulle disponibilità idriche e di attuare
misure di razionalizzazione dei prelievi idrici in caso di carenze
di disponibilità idriche, la Regione è autorizzata per l'anno 2024
a realizzare un programma d'installazione di misuratori di portata
sui corsi d'acqua e dei prelievi a scopo irriguo per determinare il
bilancio idrico per bacino idrografico per un importo complessivo
di euro 750 mila" e al comma 2: "Il dirigente della struttura
regionale competente in materia di risorse idriche, sentite le
strutture regionali competenti in materia di agricoltura,
predispone e adotta con proprio provvedimento, nel limite delle
risorse disponibili, entro 60 giorni dalla data di entrata in
vigore della presente legge, un piano degli interventi di
monitoraggio articolato per bacino idrografico, entità degli
utilizzi idrici e criticità degli approvvigionamenti irrigui e per
la gestione delle informazioni raccolte ai fini dell'individuazione
delle misure di razionalizzazione dei prelievi da adottare in caso
di carenze idriche"; ricordando inoltre che, a oggi, il nuovo Piano
di tutela delle acque regionali non è ancora arrivato alla
conclusione del suo iter d'approvazione.
Fatte queste premesse, il Consiglio regionale impegna gli
Assessori competenti a presentare nella Commissione competente i
dati e i risultati che saranno raccolti dal piano degli interventi
di monitoraggio prima di procedere all'individuazione delle misure
di razionalizzazione dei prelievi da adottare in caso di carenze
idriche.
Presidente -
Assessore Sapinet per il Governo.
Sapinet (UV) -
Rispondo in collaborazione con il collega
Carrel che, insieme al collega Marzi, fa parte di
quest'Osservatorio. Il tema delle risorse idriche è stato spesso
oggetto di discussioni in quest'aula, e questo ha portato alla
delibera che ha di fatto istituito quest'Osservatorio, poi in un
secondo tempo integrata; un Osservatorio, come dicevo, sul quale ci
siamo confrontati spesso anche in modo costruttivo.
Con questo tavolo di confronto abbiamo preso degli impegni che
erano previsti e, credo anche volentieri, illustreremo alla
Commissione i risultati di analisi e monitoraggio che, del resto,
il bilancio mette in campo con una misura apposita, anche sul lato
irriguo, mi riferisco all'articolo 29 della legge stabilità che ben
lei ricordava, ma che del resto già stiamo sperimentando anche in
modo positivo sul torrente Saint-Barthélemy.
Andrei invece ad apportare solo due piccole modifiche nella
parte dove facciamo riferimento al Piano tutela delle acque,
andremmo a proporre: "Tenuto conto dell'esigenza d'acquisire
informazioni più dettagliate sull'evoluzione delle disponibilità e
degli usi idrici, anche in relazione all'aggiornamento del Piano
tutela delle acque in corso", che è una delle prime cose che ci
vedrà affrontare nel corso del nuovo anno e poi nell'impegnativa:
"Gli Assessori competenti a presentare nella Commissione competente
i dati e i risultati che saranno raccolti nel Piano degli
interventi di monitoraggio e le ipotesi delle misure di
razionalizzazione dei prelievi da adottare in caso di carenze
idriche".
Presidente -
Consigliere Brunod, a lei la parola.
Brunod (RV) -
Ringrazio l'assessore Sapinet - ma anche
gli altri Assessori che sono interessati da quest'ordine del giorno
- per l'accoglimento e soprattutto per la sensibilità riguardo a
questo tema legato all'utilizzo dell'acqua, che sappiamo tutti che,
soprattutto in questi ultimi periodi, è un tema molto delicato e
molto sentito; a noi fa piacere questa disponibilità a portare
nella Commissione competente questo tema, questi dati che saranno
raccolti.
Come lei ha detto, accogliamo favorevolmente le modifiche che
sono state suggerite, in quanto alla fine cambia un po' la forma ma
la sostanza e l'obiettivo sono comuni e quindi siamo contenti di
quest'accoglimento dell'ordine del giorno.
Sicuramente sarà ancora più importante affrontare tutti insieme
questo tema nella Commissione competente.
Presidente -
Ci sono altri? Se non vi sono altri
interventi, mettiamo in votazione. La votazione è aperta. La
votazione è chiusa.
Presenti, votanti e favorevoli: 32
L'ordine del giorno è approvato all'unanimità.
Ordine del giorno n. 1 di PCP. Consigliera Erika Guichardaz, a
lei la parola.
Guichardaz E. (PCP) -
Torniamo a parlare di posizioni di
particolare responsabilità. Negli emendamenti proposti dal
Presidente abbiamo visto un'ennesima proroga delle PPO, che ci fa
pensare che, rispetto all'accordo che si era annunciato già tempo
fa, non c'è stata ancora la firma, ma magari poi nella replica lei
ci dirà cos'è avvenuto.
Ci sono state le assemblee il primo di dicembre, quindi magari
ci dirà anche se sono state accolte le cose proposte dai
lavoratori.
Rispetto a questa nuova figura - che, come è stato più volte
ricordato in Consiglio regionale, dovrebbe pesare, a differenza
delle PPO precedenti, circa tra i 10 e i 18 mila euro a incarico,
quindi un cambio forte di rotta anche rispetto alle responsabilità
di queste nuove figure pensate nella pubblica Amministrazione -
grandi perplessità rispetto alle modalità sono state espresse dai
gruppi di minoranza, e in questo ci sarà anche un'iniziativa del
consigliere Aggravi, soprattutto rispetto ai criteri di selezione
rispetto all'individuazione di queste PPR, perché leggendo lo
studio della Bocconi naturalmente queste figure andavano inserite
in una riorganizzazione complessiva, mentre noi adesso vediamo un
passo in avanti rispetto a questa figura ma non la riorganizzazione
che andava messa in piedi insieme.
Come abbiamo sottolineato nella discussione del bilancio (credo
con tutti i capigruppo di minoranza), la questione della spesa del
personale inizia in qualche modo a preoccupare, perché, sotto
questo punto di vista, se non si va verso una riorganizzazione, la
preoccupazione è che quel bilancio diventi sempre più ingessato e,
soprattutto, che non porti benefici per la comunità.
Quello che chiediamo in quest'ordine del giorno è che il Governo
presenti in Commissione le modalità d'individuazione delle PPR,
anche al fine di farci comprendere come s'intende portare avanti
quel principio sacrosanto di separazione tra l'indirizzo politico e
l'indirizzo dirigenziale, quindi rispettando quel principio e
rispettando le raccomandazioni dell'ANAC, che chiedono: una
rotazione degli incarichi apicali; quali sono le modalità
d'individuazione, anche per rispettare questi due principi; i
criteri d'accesso e di svolgimento delle procedure selettive per
l'attribuzione di queste nuove figure.
Lo dico perché nella bozza d'accordo che avevamo visto prima
della sottoscrizione - se c'è stata - è che, a differenza di quanto
ci era stato detto, ad esempio sui capi di servizi di segreteria,
non vediamo l'attribuzione già all'interno dell'accordo, quindi
questo ci fa pensare che, rispetto a questa figura, ci possa essere
la partecipazione di altri funzionari, perché comunque stiamo
parlando di 18 mila euro in più, quindi molto probabilmente quella
figura potrebbe diventare finalmente anche attrattiva sotto qualche
punto di vista, quindi capire anche come ci si intende muovere
rispetto a questa figura, che da anni sta svolgendo una posizione
di particolare responsabilità, perché da anni gestisce i bilanci,
da anni gestisce il personale e quindi, anche rispetto a questo,
sarebbe interessante conoscere i criteri e lo svolgimento delle
selezioni che devono essere previste per l'attribuzione di queste
funzioni.
Presidente -
La parola al presidente della Regione.
Testolin (UV) -
Solo una considerazione prima di dare due
risposte rispetto al motivo dell'ordine del giorno: le perplessità
in merito ai costi del personale, da parte della collega
Guichardaz, sono un po' a fasi alternate: qualche volta è troppo,
qualche volta è troppo poco; a seconda della posizione in cui si
trova per guardare le cose dà dei giudizi diversi: quando bisogna
allargare le maglie è sempre "predisposta a", dall'altra parte
bisogna ingessarlo -e il rischio è quello di doverlo fare - ma
bisogna pur coprire i posti vacanti e bisogna pur dare alle
strutture il giusto dimensionamento per poter poi provvedere alla
gestione dei servizi.
Detto questo le PPR sono state firmate ieri, quindi, a dispetto
di quelli che erano magari gli auspici da parte di qualche forza
politica, si è riusciti a chiudere il cerchio e si potrà partire
con questo percorso, il che giustifica anche il rimando delle PPO,
per sei mesi al massimo, con presa in carico delle risorse non
usufruite dalle PPR che, proprio per l'approvazione all'ultimo
secondo, non riusciranno a
démarrer
dal primo di gennaio ma
avranno bisogno di un periodo un po' più lungo per poter
partire.
Nello specifico, la richiesta dell'ordine del giorno invece sarà
oggetto di una delibera che verrà approvata da qui alla fine
dell'anno e quindi sarà messa a disposizione per una disamina
direttamente nelle prossime settimane.
Sull'ordine del giorno evidentemente ci asteniamo.
Presidente -
Consigliera Erika Guichardaz.
Guichardaz E. (PCP) -
Parto anch'io dalle considerazioni
fatte dal Presidente. La preoccupazione della spesa del personale e
la richiesta d'incentivazione di alcune figure non vanno
assolutamente in contrasto con quello che chiede quest'ordine del
giorno, perché proprio le figure che meritano di più è giusto che
abbiano di più, ma questo in un'ottica di riorganizzazione.
Ho fatto l'esempio ieri: se un dipendente deve inserire lo
stesso dato in cinque programmi diversi, è normale che molto
probabilmente non andremo mai a ridurre quel personale, quindi
spendiamo soldi per digitalizzazioni, per semplificazioni, ma poi
tutto questo non c'è, e lo si vede chiaramente dalla pianta
organica dell'Amministrazione regionale, una pianta organica che
nel tempo non è andata a modificarsi, non è comunque al passo con i
tempi e quindi, secondo il nostro punto di vista bene che ci siano
i rinnovi contrattuali - peraltro previsti per legge, quindi sotto
questo punto di vista ci mancherebbe che la Valle d'Aosta non dia i
rinnovi contrattuali - bene la valorizzazione del personale, ma
tutto questo deve andare anche attraverso un'ottica di
riorganizzazione.
Sotto questo punto di vista, se andiamo a vedere lo studio della
Bocconi, c'è anche una riduzione della dirigenza, ad esempio, che
non ci pare di vedere.
Molto probabilmente non riesco a spiegarmi con il Presidente ma
le spese del personale, finché non c'è una riorganizzazione,
continueranno ad aumentare.
Rispetto alla questione delle posizioni di particolare
responsabilità, bene che sia stato sottoscritto ieri l'accordo,
credo che nessuna forza politica non volesse questa firma
d'accordo; non mi è stato risposto se è stato modificato
quell'accordo in base alle richieste che erano uscite dalle
assemblee, ma vedremo l'accordo sottoscritto e capiremo se i
sindacati hanno tenuto il punto rispetto alle richieste dei
lavoratori o meno.
Naturalmente l'ordine del giorno chiedeva di vedere la delibera
prima che uscisse, ci rendiamo conto che non c'è nessuna volontà in
questo senso e naturalmente noi quest'ordine del giorno lo teniamo
e lo portiamo in votazione.
Presidente -
Consigliere Aggravi.
Aggravi (RV) -
Per rappresentare la posizione di voto di
Rassemblement Valdôtain su quest'ordine del giorno che, come in
parte già annunciato nel corso della discussione generale,
voteremo.
Non voglio tornare sui passaggi che riguardano la
riorganizzazione dell'Amministrazione, abbiamo già detto quello che
pensiamo, lo abbiamo ribadito; personalmente, prima dell'emissione
della delibera 1130, ho avuto anche modo di fornire delle
considerazioni e di formalizzarle, considerazioni che nascevano da
un importante e interessante audizione in II Commissione con il
team della SDA Bocconi che ha seguito i lavori.
Riteniamo che ci siano alcuni passaggi - a questo punto
aspettiamo di vedere la delibera e poter poi agire di conseguenza -
che meritano chiarezza.
Ringrazio anche le colleghe che hanno ricordato il tema dei capi
dei servizi di segreteria che sono, tra l'altro, stati oggetto di
vari ordini del giorno, sia nostri che delle colleghe, che
aspettano (se vogliamo dire così) una risposta per capire quale
potrà essere il futuro.
Crediamo che in senso generale una riforma debba nascere da un
ridisegno precedente a quello di andare poi a individuare e a
capire chi fa che cosa dal punto di vista delle persone, però
prendiamo atto di quello che si sta facendo, del percorso che è
stato dato, soprattutto dal fatto che, se si parla di linee guida
per un nuovo modello organizzativo, non si parla di ridisegno di un
nuovo modello organizzativo.
Si stanno facendo le cose a passi non sempre - almeno
modestamente dalla parte di chi guarda questo processo - coordinati
e definiti, lo vediamo anche - l'ho già detto ieri nella
discussione generale, commentando gli emendamenti presentati dal
Governo - che un emendamento importante che cambia (adesso vado a
memoria) l'articolo 5 della 22, ce lo troviamo come emendamento al
Bilancio e magari non ce lo siamo trovati come quota parte di una
legge che era stata rappresentata come il pezzo fondante della
riforma delle particolari posizioni di responsabilità.
Voteremo l'ordine del giorno.
Presidente -
Possiamo mettere in votazione? La votazione
è aperta. La votazione è chiusa.
Presenti: 33
Votanti: 15
Favorevoli: 15
Astenuti: 18 (Bertin, Bertschy, Carrel, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Rollandin, Rosaire,
Sapinet e Testolin)
L'ordine del giorno non è approvato.
Ordine del giorno n. 1 di Forza Italia. Consigliere Marquis, a
lei la parola.
Marquis (FI) -
Abbiamo presentato quest'ordine del giorno
che ha come obiettivo la realizzazione e la predisposizione di un
piano di rilancio e di valorizzazione del settore immobiliare.
Riteniamo che sia un settore che sta vivendo un momento
particolarmente difficile, che è riuscito a sopravvivere in questa
fase grazie ai vari bonus che sono stati messi a disposizione dallo
Stato ma che sono in via di esaurimento, quindi si ritornerà a una
situazione di normalità in un contesto che ha visto un grosso
decremento del valore dei beni immobiliari in questi ultimi anni,
un valore che è diminuito al netto di situazioni turistiche che ci
sono sul nostro territorio o di aree territoriali specifiche dove
c'è una particolare richiesta, ma tutto il resto della dorsale
della Valle vive in una situazione di difficoltà il settore
immobiliare.
Questo è un tema che avevamo già posto all'attenzione del
Consiglio regionale con un ordine del giorno nel dicembre 2021 - un
ordine del giorno che la maggioranza che oggi governa aveva
condiviso, aveva sottoscritto e aveva firmato - con un'impegnativa
analoga per andare nella direzione di valorizzare il settore
immobiliare.
Oggi c'è anche un elemento che è emerso dai dati di bilancio -
dove sono calati i gettiti delle imposte che si riferiscono proprio
alle transazioni, a tutto questo settore - che avvalora ancora di
più l'esigenza di un'iniziativa di questo genere.
Con questa iniziativa si vuole affermare l'esigenza che il tema
della casa, il tema dell'immobile, è un tema che va presidiato, che
va gestito sotto tutte le sue sfaccettature, come avevamo già
previsto a dicembre 2021, quando avevamo sollecitato di fare uno
studio dove si mettono in campo tutte le possibili azioni per far
arrivare un messaggio ai cittadini: "C'è un'Amministrazione amica
della casa, un'Amministrazione che ha a cuore lo sviluppo di questo
settore", pertanto un piano che, a nostro avviso, dovrebbe
contenere le iniziative che possono essere valutate sotto il
profilo urbanistico, di semplificazione per arrivare, ad esempio,
all'ottenimento delle autorizzazioni, perché anche questo incentiva
la promozione d'interventi, perché ci sono tante famiglie che non
si avvicinano agli interventi perché vedono una strada irta di
difficoltà, anche sotto il profilo burocratico.
Dopodiché c'è anche tutto un discorso che si può fare
nell'ambito della riduzione fiscale, perché il decreto legislativo
184/2017 - la norma d'attuazione alla quale siamo addivenuti, che
ci dà un minimo di autonomia sotto il profilo fiscale -
consentirebbe anche delle politiche, ad esempio, di sgravio
dell'IMU su chi fa degli interventi, ad esempio di recupero, di
restauro e di ristrutturazione. Si potrebbe dire: "Per dieci anni,
chi fa un intervento di ristrutturazione è esente dalla tassazione
dell'IMU", questo è per mettere in campo delle idee.
Sicuramente l'IMU, come capacità decisionale, spetta alle
autonomie territoriali e ai Comuni, però qui potrebbe subentrare la
Regione con un ristoro del mancato gettito che verrebbe a discapito
del singolo Comune.
Questi sono alcuni esempi per evidenziare la problematica e
come, a nostro avviso, questo tema meriterebbe di avere un
approccio con una visione di sistema.
Presidente -
Presidente della Regione, a lei la
parola.
Testolin (UV) -
Consigliere Marquis, lei è sempre molto
puntuale su questo tema; ne fa una questione molte volte
ancestrale, personale, e questo dà la possibilità di fare due
ragionamenti che sono, per certi versi, condivisibili.
Sicuramente i dati riportati fanno parte di un percorso degli
ultimi anni che è stato caratterizzato da una serie di elementi che
hanno rallentato e raffreddato soprattutto i passaggi di proprietà
degli immobili che sono dettati dal periodo di crisi, dal periodo
post-pandemico e dall'aumento dei tassi, che sicuramente non ha
agevolato ad avvicinarsi all'acquisto di casa o a trovare nella
casa un nuovo investimento, perché in questi periodi le famiglie e
anche gli investitori sono molto più cauti e preferiscono
probabilmente rimanere più abbottonati per valutare gli sviluppi
del mercato.
Dal punto di vista generale, ci possono essere degli argomenti
da sviluppare anche con i Comuni, sicuramente il Piano Casa e altre
attività che sono ancora in itinere aiutano già di per sé a
incentivare alcune iniziative.
Dal punto di vista della Regione sicuramente - ne abbiamo
parlato in questi giorni - l'attenzione con la presenza di mutui
prima casa da una parte e dall'altra la riapertura invece dei mutui
in ristrutturazione potrebbero dare una nuova spinta.
Questo è nelle corde dell'Amministrazione, che sta facendo delle
valutazioni che a breve metterà sul tavolo per poter decidere la
destinazione di una parte dei fondi di rotazione al recupero delle
prime case con dei tassi migliorativi rispetto a quelli che in
questo momento può offrire il mercato e che potrebbero dare di
nuovo slancio al mercato dell'abitazione e, seppur parzialmente,
risollecitare quel mercato immobiliare che ha avuto, come diceva
lei, un impulso forte dai bonus. Bonus sui quali, anche a livello
nazionale, si sta ancora discutendo, peraltro con scarse
possibilità di vedere una continuità di questo bonus, almeno nelle
caratteristiche più importanti che si sono manifestate in questi
ultimi anni.
La situazione sicuramente è all'attenzione dell'Amministrazione
regionale, ci asterremo sulla proposta dell'ordine del giorno ma
l'attenzione sull'argomento rimarrà sicuramente alta, con
l'attivazione di strumenti che possono andare nell'auspicio che è
stato manifestato nella presentazione dell'ordine del giorno.
Presidente -
Consigliere Marquis, a lei la parola.
Marquis (FI) -
Ho ascoltato con attenzione la sua
replica, ma il problema che abbiamo evidenziato è proprio quello di
fare uno studio per superare l'approccio spezzettato di
settore.
Nella sua risposta, Presidente, ha dato conferma che c'è ancora
un approccio spezzettato, perché evidentemente lei adesso ha detto
che verranno forse messe a disposizione maggiori risorse sui mutui
di ristrutturazione, ma la prima considerazione che mi viene da
fare è che è una cosa positiva mettere dei soldi a disposizione in
più, perché se ci sono dieci mutui in più è meglio che dieci mutui
in meno, ma dieci mutui in più è come mettere una goccia nel mare
su questo settore, non è questo che risolve il problema. Non stiamo
dicendo che il problema della valorizzazione dei beni immobiliari
passa attraverso la messa a disposizione di 50-100 mutui in più
durante un anno da parte dell'Amministrazione regionale, il
problema è molto più ampio, passa attraverso un profondo
cambiamento culturale, un cambiamento culturale dove il cittadino
capisce che c'è un'Amministrazione amica della casa, non è che
passa un messaggio attraverso la messa a disposizione di 50 mutui
in più su tutta la Regione che sono neanche uno per Comune. Ci sono
74 Comuni, ma chi se ne accorge se ci sono 50 mutui in più in tutta
la regione? Neanche se ne metto 300 cambia niente, si modifica
0,0000001 la classifica.
Il problema è tutto di un'altra portata, è per questo che
manterremo l'ordine del giorno e chiederemo la votazione, perché
ciascuno può esprimersi nel merito e ci riteniamo che rimanga il
posizionamento agli atti, perché noi non siamo qui a giocare.
Mi dispiace che nel 2021, tutti voi, tutti quelli che erano in
aula, tutta questa maggioranza ha votato la realizzazione di questo
studio, ma poi non l'ha fatto.
Probabilmente, in questo valzer di poltrone che c'è stato,
l'assessore Marzi ha portato la pratica negli uffici della sanità e
si è dimenticato di darla all'assessore Sapinet che si occupa del
settore urbanistico e di questi ambiti qui.
È un problema serio questo, che va affrontato - secondo noi - in
modo diverso e non con della sufficienza.
Presidente -
Consigliere Aggravi.
Aggravi (RV) -
Senza entrare in questioni ancestrali, per
citare il Presidente, sappiamo benissimo - e lo dico amichevolmente
- che il collega Marquis crede in un adagio che era di un Ministro
socialista francese, se ricordo bene, che diceva che "Quand le
bâtiment va, tout va" ma sicuramente già nella discussione della
giornata di ieri sui numeri di bilancio, che poi in parte sono
sintetizzati nelle premesse di quest'ordine del giorno,
l'andamento, almeno dal punto di vista della fiscalità che riguarda
la casa, è un dato che merita notevole attenzione.
Io mi auguro e spero - e guardo sia il Presidente che ha
risposto ma anche l'Assessore Sapinet - che magari un carotaggio
sul tema si possa fare anche con l'aiuto della struttura del dottor
Ceccarelli, che i numeri li domina, e anche con le strutture del
bilancio, perché comunque può essere interessante
Possono anche essere interessanti, legate a una serie
d'interventi che sono in itinere dell'Amministrazione - e guardo
l'assessore Sapinet, la questione PTP, la questione legge 11 e
quant'altro; guardo però anche l'assessore Grosjacques, perché
anche se nel piccolo, però fa numeri, anche la proposta che abbiamo
già discusso nel corso del DEFR di un disegno di legge per favorire
le costruzioni collegate al settore turistico qualche cosa
sicuramente potrà muovere.
Il mio gruppo presenterà un ordine del giorno sul discorso del
super bonus, quindi tutti temi che comunque meritano un'attenzione
particolare, sia per gli strascichi, soprattutto per quello che
riguarda i bonus, ma anche soprattutto per quelle che possono
essere le prospettive future.
Lo spirito di quest'ordine del giorno ci trova concordi e quindi
lo voteremo.
Al di là del singolo atto che viene votato, io penso che
comunque su quest'aspetto e su questa tematica sia necessario
mantenere un certo profilo d'attenzione, magari anche negli
approfondimenti in Commissione, perché, come ben sappiamo, la
storia economica ci insegna che usciti da periodi d'incentivazione
più o meno "Grassa", detto proprio in questi termini, i settori
coinvolti poi hanno degli scossoni, o comunque si devono
riassettare e, viste le conseguenze sia in termini di effetti
fiscali e sia in termini anche che riguardano la comunità, penso
che sia necessario capire che cosa sta succedendo e che cosa può
accadere.
Presidente -
Possiamo mettere in votazione? La votazione
è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Il seguente è il primo del Gruppo Misto. Consigliere Restano, a
lei la parola.
Restano (GM) -
Iniziamo con gli ordini del giorno. Il
primo ordine del giorno dal titolo: "Vogliamo che i Valdostani
sciino di più", si riferisce all'articolo relativo alla proroga del
progetto "Scivolare a scuola" e prende spunto dalle dichiarazioni
del Presidente dell'Associazione Impianti a fune che ci ha resi
edotti del fatto che la media sul totale dei residenti che
praticano lo sci è del 10%, ed è un numero assai ridotto.
A questa dichiarazione hanno seguito poi tutte le considerazioni
- che condivido - dell'Assessore che si occupa degli impianti a
fune e dell'Assessore allo sport; ritengo che questo sia un
progetto importante per i nostri giovani, però se andiamo a leggere
invece le considerazioni dei genitori, rispetto alle dichiarazioni
del Presidente degli impianti a fune, queste ci allarmano un poco,
perché riguardano le motivazioni che non portano i nostri giovani e
non giovani a praticare lo sci, da fondo e da discesa.
Per questo la mia proposta è quella di predisporre, in un tempo
congruo, un piano di azione e di accompagnamento per migliorare
l'attrattività degli sport invernali nei confronti dei Valdostani
di tutte le età.
Guardando i numeri che ci ha fornito l'Assessore allo sport
rispetto all'articolo in questione, lui ha dichiarato che 980
giovani - poi il Presidente degli impianti a fune ha aggiunto
qualche decina in più - hanno aderito al progetto "Scivolare a
scuola", il che ci porta a ricavare che si tratta, in un'ipotetica
fascia d'età tra i 5 e i 15 anni, di circa il 6-7% dei giovani, e
anche questa considerazione ci fa riflettere.
La proposta è questa: vogliamo trarre qualcosa di più dal
progetto "Scivolare a scuola"?
Allora la mia suggestione è questa: possiamo, Assessori,
profilare l'utente, il ragazzo, che frequenta questi corsi?
Possiamo (ovviamente in maniera anonima) ricavare dei dati
importanti per capire cosa fare in futuro e non limitare
quest'articolo di legge importante, sul quale investiamo dei fondi
pubblici, a una giornata o a 2-3 giornate sugli sci, come è stato
detto nelle dichiarazioni? Vogliamo capire se questi ragazzi hanno
gli sci di proprietà, se è la prima volta che sciano, se sono degli
atleti, se praticano altri sport, se in famiglia vi è qualcuno che
pratica lo sci, che tipi di sport praticano e se hanno l'intenzione
di proseguire quest'esperienza?
Solo accompagnando questa lodevole iniziativa con una raccolta
di dati, potremmo poi ricavare dall'analisi di quanto fornito,
dalle informazioni fornite dai ragazzi, delle importanti
informazioni per rilanciare, per capire cosa fare.
Ho letto sugli articoli di qualche parente che dice: "Lo sci
alpinismo dove lo mettiamo?"
Forse si potrebbe fare anche lo sci alpinismo, bisogna capire le
modalità, ma ha un costo. Dove recuperano il materiale? Perché
questi ragazzi non praticano? Costa troppo?
Dovremmo capire e dovremmo capire anche come far avvicinare i
loro genitori agli sport della neve, questo se vogliamo dare una
conseguenza.
Se invece vogliamo - permettetemi - avvicinare per alcuni giorni
e farli divertire, portare un momento goliardico ai ragazzi, che
altrimenti a scuola rischierebbero tre giorni di monotonia vicino
alle feste natalizie, ci sta anche questo, però io credo che
l'obiettivo debba essere un poco più importante, che si debba
andare oltre, in maniera poi nei prossimi anni di capire se
aggiungere risorse e come indirizzarle.
Questa è la suggestione che lancio in attesa che voi vi
esprimiate sulla nostra proposta.
Presidente -
Assessore Grosjacques.
Grosjacques (UV) -
L'impegnativa che propone il collega
Restano è molto generalista, nel senso che propone una
predisposizione in un tempo congruo di un piano d'azione
d'accompagnamento per avvicinare tutte le età, quindi direi che
davvero qui dentro ci può stare tutto, è una dichiarazione di
principio.
Intanto vorrei precisare che il progetto "Scivolare a scuola" è
per i ragazzi delle scuole medie, ha giustamente ricordato lei che
negli anni - e quest'anno in particolare - sono stati avvicinati
tra i 950 e i 1.000 ragazzi e ragazze, oltre 60% dei quali non
avevano mai messo gli sci. Sui costi siamo intervenuti
coinvolgendo, attraverso Confcommercio, i noleggiatori in modo che
ci fosse anche la possibilità di praticare queste attività, per chi
non aveva l'attrezzatura, a dei costi contenuti, quindi direi che
questo primo passaggio di avvicinamento sicuramente è un buon modo
per iniziare i ragazzi a un'età dove solitamente intervengono una
serie di altri soggetti privati o pubblici, le Comunità montane, le
Unités des Communes, per quello che riguarda i ragazzi e le ragazze
negli ambiti di loro competenza, gli sci club; qui si tratta
proprio di recuperare quella faccia di ragazzi che per una serie di
ragioni non ha avuto la possibilità, la voglia e magari anche lo
stimolo per provare le nostre discipline sportive.
Le anticipo che le chiederò il ritiro di quest'ordine del
giorno, perché - in modo a volte congiunto con altri Assessori,
tipo sviluppo economico e istruzione per quello che riguarda
"Scivolare a scuola", in altri di competenza dell'Assessorato
sviluppo economico, in accordo con gli impianti a fune - sono
attività che si stanno facendo soprattutto in favore dei giovani,
con gli stagionali under 18 a un prezzo calmierato, che è quello
dei 50 euro, ma anche con gli sconti per gli over 65, ma ancora per
gli stagionali dal lunedì al venerdì con dei costi assolutamente
accessibili, che hanno avvicinato tutta una serie di persone.
Oppure, ancora, in accordo con l'Associazione maestri di sci e
con l'ADAVA per i settimanali, i sei giorni nelle piccole stazioni,
quindi interventi plurimi che vanno a toccare sia l'avvicinamento
alla pratica dello sci, sia anche i soggiorni a dei prezzi
calmierati e le lezioni per i maestri di sci.
È chiaro che si può fare di più e si può fare meglio, ma le
attività messe in campo oggi in modo trasversale sicuramente
forniscono tutti gli elementi per poter consentire a tutte le fasce
di età di praticare gli sport invernali, così come da lei
chiesto.
Essendo attività che sono in corso e che saranno negli anni
prossimi sicuramente implementate, le chiedo il ritiro,
ricordandole un dato che lei - da sportivo praticante oltre che da
maestro di sci - conosce molto bene: per quel che riguarda il
tesseramento dell'attività, in questo caso agonistica negli sport
invernali, siamo la prima regione in Italia, nel rapporto
residenti- praticanti, e siamo l'unica regione in Italia dove la
pratica degli sport invernali è al primo posto tra le attività
sportive praticate rispetto ad altre attività, in particolare al
calcio.
Presidente -
Consigliere Restano, a lei la parola.
Restano (GM) -
Innanzitutto grazie per la risposta;
necessita di un piccolo chiarimento circa il metodo da me seguito.
Lei l'ha chiamata una dichiarazione di principio, l'ordine del
giorno è la classica attività politica e ho imparato che, se lo
costringiamo, all'interno di binari, con delle richieste ben
precise, c'è poco spazio, quindi ho voluto lasciare ampio spazio
agli Assessori coinvolti per poter dare l'opportunità di
accettarlo.
Dalla sua risposta, leggendo tra le righe, mi sembra di capire
che tanto si sta facendo - bene - e che c'è tanta gente che scia
perché sono fornite tante agevolazioni, e posso anche convenire con
quanto da lei affermato, ma l'obiettivo è un altro: è di avvicinare
chi non lo pratica.
Se seguiamo le dichiarazioni del Presidente degli impianti a
fune - e non ho motivo per credere che queste non siano veritiere -
comunque si tratta del 10%.
Cosa fa l'altra parte? Non possono usufruire di tutti i vantaggi
che fornisce la nostra Amministrazione, perché non utilizzano i
nostri impianti? Vorrebbero far qualcos'altro?
Allora è proprio da "Scivolare", da quest'importante progetto,
che possiamo avere delle indicazioni; a parte che ce le danno anche
i genitori nel commentare gli articoli di stampa, ed è per questo
che dobbiamo cogliere l'occasione, che è un'occasione ghiotta sulla
quale abbiamo investito e la suggestione che lascerò nel confermare
la mia richiesta di andare al voto è proprio questa:
approfittiamone.
Profiliamo l'utente, chiediamo cosa vuole fare, chiediamo il
perché non pratica lo sci, perché la famiglia non pratica lo sci. È
in anonimato, probabilmente magari delle famiglie numericamente
importanti che provengono da paesi non italiani dove non si pratica
questo tipo di sport non se ne fanno niente, magari altri non hanno
la disponibilità economica, perché non tutti gli anni e tutti i
giorni Confcommercio può agevolare l'avvicinamento. Quello che noi
facciamo è far provare un'esperienza, il collega Marguerettaz
direbbe: "Delle emozioni", che sono poi quelle che trascinano le
persone ad affezionarsi a uno sport, però forse non è sufficiente
che lo facciano le Unités des Communes e altri, gli sci club sono
una cosa a parte, è già stata fatta una scelta da chi aderisce a
una federazione, i numeri sono veramente importanti come lei ci ha
ricordato, ma credo che l'obiettivo sia un altro.
È per questo che mi sono permesso di proporre quest'ordine del
giorno che ho capito che non passerà, ma spero che lasci una
piccola traccia, soprattutto in lei, nell'assessore Bertschy, che
fu quello che lanciò questa proposta, e in tutta la Giunta, in
maniera che - forse - riflettendoci, nel prosieguo, nel prossimo
anno, anzi nei prossimi giorni, esca fuori un modulo che dica:
"Ragazzi, vi offriamo una giornata, due-tre, compilateci questo" e
poi li guarderemo insieme e vedremo se riusciremo a influenzare il
futuro di questi Valdostani.
Presidente -
Consigliere Ganis.
Ganis (LEGA VDA) -
Ringrazio l'Assessore per la risposta
e ringrazio il collega Restano per aver portato in aula questo
problema presentando quest'ordine del giorno, che ovviamente
condividiamo.
Un ordine del giorno che anticipa un'interrogazione del nostro
gruppo, che verrà presentata nel prossimo Consiglio regionale,
inerente alla scarsa frequentazione dei comprensori sciistici da
parte degli sciatori valdostani.
Secondo i dati forniti dai sistemi informatici, grazie alla
Carte résident
si è appurato che la media degli sciatori,
sul totale dei residenti in Valle, è del 10%, come ha ricordato il
collega; un dato che scende al 6% per i residenti del Fondovalle,
ma se i Valdostani sciano poco, perché non domandarci il perché? A
mio avviso credo che la ragione principale sia dovuta ai costi,
perché le famiglie - oberate dai problemi economici, inflazioni,
caro energia, lavori precari - iniziano a tagliare le spese extra,
concentrando i risparmi sui beni di prima necessità.
Questo in sostanza è il succo di una serie d'interventi in aula
da parte dei colleghi del Consiglio proprio in questi giorni,
mettendo in risalto temi importanti come la povertà,
l'indebitamento di famiglie e imprese.
Ben vengano le azioni volte a riportare le giovani generazioni
sugli sci, come lo skipass under 18 a 50 euro o l'iniziativa
"Scivolare a scuola".
Anche lo sconto del 50%, per chi scia nei piccoli comprensori,
una scelta azzeccata a mio avviso, anche da parte mia in veste di
sciatore, perché le piccole stazioni sciistiche hanno
un'opportunità da sfruttare.
Permettetemi una considerazione personale: gli abitanti della
Valle d'Aosta sono dei montanari, e lo sono ponendo particolare
attenzione alle famiglie, e, tenuto conto che i bilanci familiari
sono sempre più ristretti, le priorità sono diventate altre, come
quella di riuscire a mantenere una famiglia.
Evidenziando queste problematiche, ringrazio comunque gli
Assessori competenti in materia per l'impegno profuso nel cercare
di valorizzare al meglio il settore degli impianti a fune, tenendo
conto della nostra realtà turistica, che è legata al mondo dello
sci e che rappresenta una fonte d'introito e di guadagno per la
nostra regione.
Purtroppo la realtà è questa, non tutte le famiglie possono
permettersi una giornata o più giornate sugli sci. Forse una
scontistica maggiore sui biglietti potrebbe dare una maggiore
opportunità di poter sciare ai Valdostani.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
L'ordine del giorno non è approvato.
Passiamo all'ordine del giorno n. 2 di Rassemblement Valdôtain.
Consigliere Aggravi, a lei la parola.
Aggravi (RV) -
Siamo a presentare quest'ordine del giorno
del Rassemblement Valdôtain che per semplicità viene sintetizzato
in RV, però noi ci teniamo a dirlo in modo completo.
L'ordine del giorno si intitola: "Revisione e aggiornamento
della legge di Aosta capitale". Abbiamo avuto modo, sia in
audizione con i rappresentanti del Consiglio permanente degli Enti
locali sia durante la discussione generale, non solo di parlare più
in generale della riforma degli enti locali, o delle riforme
collegate agli enti locali - e lo avevamo anche già fatto nella
discussione del Documento di economia e finanza - ma, in
particolare dall'analisi del bilancio, troviamo due passaggi che
riguardano la città di Aosta. Il primo, che è già stato anche
ricordato da altri colleghi, è la fine di quelli che erano gli
effetti della legge citata di Aosta capitale: in particolare
dall'esame del bilancio troviamo ancora un finanziamento di 1
milione e mezzo sul 2024 e poi ancora 600 mila euro sul 2025.
All'interno dei fondi globali, quelli che sono ricondotti nella
missione 20, troviamo un disegno di legge in proposta - chiamiamolo
così, visto che a oggi non ne sappiamo nulla - intitolato "Fondo
speciale di parte corrente per il finanziamento d'interventi di
finanza locale", inclusi nel nuovo provvedimento legislativo
recante: "Trasferimento integrativo al Comune di Aosta per la
gestione corrente", che ha un relativo finanziamento di 1 milione e
mezzo sul 2025 e di 1 milione e mezzo sul 2026. Questo è quello che
porterebbe, insieme ai 600 mila di cui ho parlato prima, a più di 2
milioni il finanziamento sul 2025.
Detto questo, non devo ricordare - al di là dell'importanza
della gestione e del futuro di tutti i trasferimenti che riguardano
i Comuni valdostani e non soltanto - in particolare anche le varie
discussioni. Ci sono anche altri ordini del giorno che riguardano
la città di Aosta, non soltanto del nostro gruppo ma anche di
altri, ci sono state iniziative e quant'altro, un po' tutti quelli
che lavorano o vivono la città stanno vivendo una serie di
questioni, comunque sappiamo - e va ribadito - che sulla città di
Aosta insistono, in realtà da anni, tutta una serie di cantieri, e
insisteranno ulteriori cantieri.
Come ha detto qualcuno, Aosta è la città necessaria dei
Valdostani, perché tutti i grandi servizi sono sul capoluogo.
Detto questo, nell'ambito dei più grandi obiettivi che
riguardano la riforma complessiva degli Enti locale, quest'ordine
del giorno vorrebbe provare a fare da cerniera tra la fine della
legge per quelli che erano chiamati "Interventi per lo sviluppo di
Aosta capitale dell'autonomia" ed altri interventi legati ad Aosta
e il prosieguo anche per un aggiornamento rispetto a tutta una
serie di cantieristiche che insistono sulla città.
Proprio per questo vorremmo impegnare il Governo regionale,
previo coinvolgimento con il Comune di Aosta e il Consiglio
permanente degli Enti locali, a presentare alle Commissioni
competenti un disegno di legge di riforma del quadro normativo
esistente a favore della città di Aosta in termini di trasferimenti
finanziari che abbiamo chiamato "Speciali" entro sei mesi
dall'approvazione del presente ordine del giorno che è, nella
volontà, un po' di più rispetto alla finalità che, almeno dal
titolo, si prefiggerebbe questo provvedimento legislativo che viene
citato come trasferimento integrativo, soprattutto per finanziare
la parte corrente. Pensiamo che ci possa essere una diversa
finalità e un diverso obiettivo di una legge quadro che riguarda,
appunto, la città di Aosta.
Presidente -
La parola al Presidente della Regione, ne ha
facoltà.
Testolin (UV) -
Abbiamo ascoltato l'illustrazione del
consigliere Aggravi che, nel ringraziarlo, ci dà modo d'esplicitare
come l'inserimento di un fondo speciale a favore della città di
Aosta vada esattamente nell'ottica di dare continuità a un percorso
di finanziamento che era stato rimodulato nel tempo in funzione di
una vecchia legge, "Aosta capitale". Questa per vari motivi, era
stata ridimensionata e riallocata nelle sue varie sfaccettature,
andando a suddividere le risorse destinate agli investimenti
previsti, con un loro ridimensionamento, coperti poi da altre
risorse statali ed europee alle quali il Comune di Aosta, aveva
avuto accesso, andando a destinare una parte di queste risorse alle
attività di parte corrente., Necessità sottolineata dal Comune - e
condivisa anche con gli altri Enti locali - che nel tempo aveva
reso necessaria un'attenzione del tutto particolare, anche per non
andare poi a incidere sulle altre risorse messe a disposizione
dagli Enti comuni in maniera preponderante verso il capoluogo
regionale.
L'obiettivo inserito in bilancio è appunto quello di
ripristinare per la parte corrente e non ristrutturare e fare una
norma come quella che mi è sembrato di capire vorrebbe
individuarsi. Garantire una copertura in spese correnti che possa
assicurare una programmazione tranquilla per il prosieguo del
triennio sulle esigenze manifestate dal Comune di Aosta, una norma
che sarà sicuramente approvata entro la fine del prossimo anno,
prima dell'approvazione del bilancio 25-27, anche perché la
scadenza dell'attuale normativa prevede una copertura - così come è
stato ben ricordato - fino al 2024, dopodiché quest'esigenza dovrà
essere coperta con una normativa ad hoc che seguirà l'iter previsto
e normale.
Per quanto ci concerne, chiediamo un ritiro dell'ordine del
giorno con l'intenzione esplicitata all'interno della norma di
bilancio presentata.
Presidente -
Consigliere Aggravi ne ha facoltà.
Aggravi (RV) -
Io quest'ordine del giorno non lo ritiro,
lo dico in maniera molto chiara e ringrazio il Presidente per la
sua altrettanto chiara risposta.
Non lo ritiro perché c'è un dato di fatto: questo trasferimento
integrativo - che vi prefiggete di dare con questo provvedimento
legislativo, che poi vedremo nei suoi contenuti - riguarda la
gestione corrente. Lei nella risposta ha parlato di programmazione
più tranquilla; io penso che, al di là di tutto, una programmazione
più tranquilla, o, meglio, una vera programmazione, dovrebbe tener
conto di tutta una serie di questioni, soprattutto laddove una
città è così interessata da pesanti, importanti cantieri e
necessita anche d'interventi.
Si è anche parlato tra l'altro ieri
en passant
, e se n'è
parlato in Commissione, di quelli che saranno gli eventi
collaterali al 2050esimo anniversario, tutta una serie di
appuntamenti su cui almeno l'obiettivo che aveva quest'ordine del
giorno era fare chiarezza e creare un intervento definito ed
effettivamente programmatorio e non un trasferimento, dato così, di
1 milione e mezzo in due anni sulla parte corrente per coprire e
tappare tutta una serie di questioni.
Andremo magari anche a fare luce, con degli atti ispettivi, per
capire quali siano state le richieste del Comune di Aosta, perché
altrimenti dare un finanziamento straordinario integrativo sulla
gestione corrente, per carità, al capoluogo di regione, penso che
ogni Comune ne avrebbe la necessità.
Quindi un conto è definire un intervento legislativo e normativo
di vera programmazione e di vero inquadramento delle necessità del
capoluogo, e anche gli interventi collaterali non solo al 2050esimo
o ad altre situazioni, ma a tutta una serie d'interventi invasivi e
scoordinati che si stanno facendo sulla città.
Oggettivamente ci aspettavamo la volontà di cogliere la sfida,
visto che comunque sugli Enti locali c'è tutta una serie di
propositi che sono anche condivisibili, però vediamo che nei fatti
c'è la volontà di correre dietro più alla contingenza o alla
singola richiesta che avere una visione comune su determinati
temi.
Ne prendiamo atto.
Presidente -
Consigliere Restano.
Restano (GM) -
Per dichiarare il voto favorevole alla
proposta fatta con l'ordine del giorno di Rassemblement Valdôtain e
per fare una considerazione. Credo che ci siano alcune località che
ci rappresentino più di altre, faccio l'esempio di Cervinia-Breuil,
di quanto accaduto nei giorni scorsi; difficilmente la gente si
ricorda di una località come quella dove vivo io, che per me è la
più bella al mondo, però si ricorda nel mondo forse di Cervinia, e
la Valle d'Aosta viene identificata in Cervinia.
La nostra Aosta ci identifica, quindi è il nostro capoluogo, è
la nostra capitale.
Riscrivere le regole che regolamentano (scusate il bisticcio di
parole) i rapporti tra la Regione e Aosta capitale, secondo me, è
importante.
Quante volte ci confrontiamo sui finanziamenti o sui lavori
fatti nella città di Aosta e ci viene detto, giustamente, che è
un'autonomia del Comune gestire questo lavoro e noi non possiamo
incidere?
Non che la Regione debba entrare nelle scelte che il Comune
giustamente deve fare in autonomia, ma la Regione, insieme al
Comune, deve scrivere le regole comportamentali e forse oggi queste
regole vanno riscritte di comune accordo; sarebbe una buona cosa,
anche perché, quando si realizzano importanti lavori in città, si
fa di tutta un'erba un fascio e non si riesce mai a capire chi deve
decidere una cosa, chi deve decidere l'altra ma soprattutto tutti
portiamo il peso di determinate scelte, nel bene e nel male.
A volte banalmente, anche per la cartellonistica, stiamo qua a
discutere e ci viene detto che non possiamo... A parte che in
alcuni casi forse - permettetemi, colleghi della maggioranza - sono
tutte scuse, perché quando volete le cose le fate, però scrivere
bene le regole ci permetterà di confrontarci serenamente e con la
dovuta trasparenza sugli argomenti.
Grazie, colleghi, che avete presentato quest'ordine del giorno,
lo voteremo convintamente e ritengo che sottrarsi a un impegno di
questo tipo non sia buona cosa.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
L'ordine del giorno non è approvato.
Il seguente è il n. 2 di PCP. La consigliera Minelli si è
prenotata, ne ha facoltà.
Minelli (PCP) -
Con quest'ordine del giorno torniamo su
argomenti che abbiamo già affrontato in aula nel corso dell'anno,
ma di cui, in parte, abbiamo parlato anche ieri, quando è stato
presentato un ordine del giorno dei colleghi della Lega riguardo
allo studentato.
Lei, Presidente, ieri ha dato qualche elemento in più; io
purtroppo non sono riuscita a prendere nota di tutto, quindi può
anche darsi che lei mi debba ripetere alcune cose, e non era
nemmeno a disposizione la registrazione.
Quello che noi sappiamo per certo è che la Regione ha aderito a
un bando del Ministero dell'Università e della ricerca per rendere
disponibili degli immobili da destinare ad alloggi per gli studenti
universitari.
Eravamo già tornati, come dicevo, prima dell'estate su
quest'argomento con una nostra interpellanza che chiedeva conto sia
della collocazione dello studentato sia della ricollocazione del
Cral Cogne e nella risposta il Presidente ci aveva detto che, per
quanto concerneva l'accoglienza delle associazioni, la questione si
sarebbe dovuta poi affrontare nell'ambito di un più ampio progetto
d'inclusione sociale, ma ci aveva anche detto che bisognava
arrivare come Consiglio ad approvare sicuramente degli spazi da
dedicare a questo tipo d'iniziativa, spazi che potranno trovare
collocamento all'interno della struttura in maniera congrua e
opportuna con altre attività che s'intendono sviluppare. Poi aveva
concluso: "L'unica cosa che si vuole fare è creare i presupposti
per una ristrutturazione che possa dare risposte plurime e sia
sostenibile da un punto di vista del recupero e poi della gestione
futura".
Da allora non ci sono stati forniti degli aggiornamenti, a parte
alcune cose ieri, ma soprattutto nell'ottica di quelle risposte
plurime che sono attese da più parti.
Con l'ordine del giorno quello che volevamo anche sottolineare -
ma è già stato in parte detto in questi giorni - è l'estrema
urgenza d'arrivare a una soluzione che tenga conto della necessità
di avere degli alloggi per studenti universitari, ed è una
necessità che non è più procrastinabile.
Così come è necessario pensare alla ricollocazione di quelle
associazioni, ho fatto il nome del Cral ma ce ne erano anche altre
che erano ospitate presso il vecchio Palazzo Cogne.
Attualmente il Cral è ospitato alla Torre piezometrica, sappiamo
da parte di chi utilizza quella struttura che essa viene
considerata una sistemazione provvisoria e più volte è stata
esplicitata la volontà degli interessati di tornare nella sede di
Corso Battaglione.
Quello che l'ordine del giorno chiede al Governo è di prevedere
innanzitutto, con la prima manovra finanziaria utile, la
predisposizione di risorse per la realizzazione dello studentato
universitario presso quel palazzo - lo ricordo perché c'erano stati
degli andirivieni sulla scelta della sede e se ne era parlato già
tempo fa, poi si era abbandonata l'idea, poi ci si era ritornati,
adesso speriamo che quella sia la questione - e al contempo di
arrivare all'assegnazione al Cral e alle altre associazioni di
spazi di questo palazzo.
Il secondo impegno dell'ordine del giorno chiede di prevedere
nell'immediato delle azioni di sostegno agli studenti universitari
che necessitano di alloggi, mediante interlocuzioni, convenzioni,
degli accordi, che la Regione può fare, con i responsabili di
strutture o di proprietà pubblica o anche privata che potrebbero
essere adibite allo scopo a prezzi calmierati.
Sono a conoscenza delle convenzioni che ci sono in varie
località d'Italia che sono stipulate o da Regioni o da Comuni -
proprio come, per esempio, con le Associazioni dei piccoli
proprietari - per arrivare a una soluzione che permetta agli
studenti che desiderano studiare nella nostra Università, e quindi
anche per renderla più attrattiva, di trovare una sistemazione che
non sia del tutto impossibile da gestire a livello economico e che
sia anche dignitosa da un punto di vista del livello abitativo.
Presidente -
La parola al Presidente della Regione.
Testolin (UV) -
Andrò a rispolverare una parte della
risposta di ieri perché è sovrapponibile per certi versi, quindi
ribadendo alcuni passaggi di ieri abbiamo, per la costituzione del
nuovo studentato, aderito a un bando nel mese di maggio scorso che
è stato approvato in via generale dal Ministero e siamo stati
considerati meritevoli per l'allestimento di uno studentato di 70
posti, con un'opportunità di andare a reperire delle risorse che
non saranno tanto finalizzate e finalizzabili all'allestimento e al
recupero di per sé dello stabile, ma saranno destinate al gestore
per alleggerire quelli che dovrebbero essere i costi a carico
dell'utenza, proprio nell'ottica di rendere più accessibile questo
tipo di studentato ad alunni che potessero arrivare anche da fuori
regione.
Nello stesso tempo, cosa che ieri non ho approfondito ma che è
meritevole di attenzione, è il fatto che c'è un'interlocuzione già
avviata con l'Amministrazione comunale per le situazioni di
agevolazione nel recupero che possano permettere d'incidere in
maniera meno pesante sui costi poi di locazione, quindi anche una
diminuzione della tassazione potrebbe agevolare - per certi versi -
un ridimensionamento ulteriore dei costi da sostenere da parte
degli studenti.
Dall'altra parte sono già stati destinati, con una deliberazione
sul fondo di sviluppo e coesione, qualcosa in più di 6 milioni di
euro per la ristrutturazione, che peraltro non sarà opera diretta
dell'Amministrazione. Si sta costruendo un percorso che con il mese
di gennaio dovrebbe esserci presentato e all'interno del quale
dovrebbero evincersi anche gli spazi da destinare in maniera
plurima all'allestimento dello studentato da una parte, quindi con
tutta una serie di piani che saranno destinati a quello, una parte
a sé stante da destinare in linea di massima alle associazioni in
modo che non ci siano intersezioni - perché poi lo studentato deve
avere una sua caratteristica di fruibilità esclusiva per non
incorrere anche in perplessità o in inconvenienti che in altri
studentati sono già stati appurati - e una parte commerciale che
possa permettere un contenimento complessivo delle spese che
riprenderebbe sostanzialmente gli spazi già destinati e che
potrebbero essere adibiti a spazi fruibili principalmente da
un'utenza giovane, come quella degli studenti, che devono trovare
anche servizi adeguati per la loro residenza o permanenza in loco.
Nel complesso questo è un po' il programma.
Per quanto riguarda l'ordine del giorno - e sono ancora da
valutare alcuni aspetti, tra i quali quello di definire le risorse
necessarie, a seconda degli sviluppi della progettazione -
chiediamo il ritiro o altrimenti noi ci asterremo ma con l'idea
comunque di andare a verificare anche altri aspetti che sono stati
sottolineati nella seconda parte dell'impegnativa, dove sicuramente
non ci potranno essere degli interventi che si scostano molto da
quelli che sono già i sostegni in essere per la fruibilità degli
spazi.
Ci potrà essere un'interlocuzione con altri portatori
d'interesse in questo contesto - che possono essere il Comune,
l'Università - che deve mettere a disposizione delle opportunità
per rendere più appetibile la cosa.
Le tempistiche - le ribadisco - sono quelle di avere entro il
secondo semestre del 2024 la progettazione e indicativamente entro
la fine del 2026 la realizzazione dell'intervento.
Presidente -
Consigliera Minelli, ne ha facoltà.
Minelli (PCP) -
Grazie, Presidente Testolin, per aver
esplicitato meglio quanto ieri era già stato in parte annunciato e
per aver approfondito la parte legata a queste risorse, i 6 milioni
del fondo di sviluppo e coesione.
C'è una cosa però che mi fa dire che abbiamo intenzione di
mantenere l'ordine del giorno ed è proprio quello che il Presidente
ha detto, cioè: "Sono ancora da valutare alcuni aspetti, come per
esempio anche la definizione di risorse aggiuntive che potrebbero
essere necessarie".
L'ordine del giorno chiede proprio quello: prevedere con la
prima manovra finanziaria le risorse, poi ci saranno sicuramente i
soldi a carico di questo fondo, ma sappiamo benissimo che per la
realizzazione di un'opera come questa, che deve tener conto sia
dello studentato ma, dicevamo, anche della possibilità di destinare
una parte dell'immobile alle associazioni, è verosimilmente certo
che c'è necessità di risorse.
Poi c'è la questione della seconda parte dell'impegnativa: lei
mi dice che non si può fare tanto di più di quello che si sta già
facendo per quello che riguarda le azioni di sostegno agli studenti
universitari, mentre io penso che ci debba essere un'azione molto
più decisa e incisiva da parte della Regione per creare questi
accordi che in altre situazioni e in altre regioni si fanno,
addirittura in Piemonte c'è un ufficio regionale per gli alloggi
degli studenti universitari. È vero che le dimensioni sono diverse:
in Piemonte non c'è soltanto un'Università, abbiamo sedi
decentrate, però c'è un'assunzione d'impegno e di responsabilità da
parte della Regione a gestire questa parte.
Portiamo comunque l'ordine del giorno al voto.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
C'è un'inversione nella discussione degli ordini del giorno di
Forza Italia, passiamo all'ordine del giorno n. 3 di Forza Italia.
Consigliere Maquis, a lei la parola.
Marquis (FI) -
Abbiamo posto all'attenzione del Consiglio
quest'ordine del giorno che si prefigge di sensibilizzare la
società C.V.A. Energie per il mantenimento dell'offerta energia
elettrica sconto 40% che attualmente è in atto.
Quest'iniziativa trae motivazione dal fatto che nel mese di
settembre scorso è stata lanciata un'offerta dalla società, che
abbiamo potuto apprezzare attraverso i media, che è stata definita
vantaggiosa per l'utenza, per i clienti, ulteriormente in modo
cresciuto rispetto all'offerta che c'è in essere di sconto 40%.
La cosa subito ci ha fatto molto piacere, perché quando si legge
che c'è una particolare attenzione verso i Valdostani, credo che
sia una cosa molto piacevole per tutti.
Dopodiché abbiamo fatto un'audizione lo scorso 7 del mese di
dicembre in Commissione che traeva origine dal percorso di analisi
del PL 112 dove eravamo interessati a fare un'analisi sulla
definizione in bolletta del costo materia energia.
In quest'occasione abbiamo avuto modo anche di parlare della
nuova offerta e di capire quali sono le condizioni che verranno
messe in essere dal primo del mese di gennaio 2024.
L'analisi ci ha portato a fare alcune considerazioni e a porre
all'attenzione quest'ordine del giorno; perché questo? Perché
facendo una piccola analisi delle bollette che paghiamo noi, noi
che siamo cittadini valdostani, e vi assicuro che non è sicuramente
facile, perché chiunque provi a entrare nel merito di quella
questione vede che deve analizzare due o tre pagine di numeri,
quindi bisogna dedicarci delle ore per cercare di capire qual è la
situazione reale quando si modificano alcuni indicatori o qualche
coefficiente.
Posso dire che la cosa che ci ha stupito di più, innanzitutto, è
che si lancia un'offerta con il prezzo bloccato per sette anni;
dopodiché guardando un po' su Internet, ci si rende conto che tutte
le società in questo momento sul panorama nazionale stanno
lanciando dei prezzi bloccati, non a sette anni ma chi a uno, chi a
due anni, comunque a livello di pluriannualità.
Questo dà da pensare innanzitutto perché è difficile che una
società scommetta contro se stessa a tutela del cliente, perché se
il prezzo dell'energia cresce, le società non possono bloccarlo per
due, tre, quattro anni, perché sennò andrebbero in sofferenza di
bilancio, ma soprattutto la cosa che ci ha lasciato da pensare è
che nelle battaglie che noi abbiamo fatto in questi anni per
elevare il livello dello sconto ai Valdostani, nell'ultima
occasione che c'è stata un'audizione che era stata organizzata
dall'allora presidente Grosjacques della IV Commissione, la società
ci aveva detto che non si poteva incrementare lo sconto rispetto a
quello attuale, perché si era arrivati al limite della
sostenibilità che permetteva l'ARERA, che è l'autorità di
regolazione del mercato, perché diversamente si andava ad alterare
le condizioni di mercato. Quello era il limite oltre il quale non
si poteva salire.
Ci ha stupito il fatto che adesso si dica che si può salire
tranquillamente; allora adesso voglio fare una piccola analisi.
Ipotizziamo che triplichi il costo dell'energia, con il costo
bloccato allora crescerebbe a dismisura il vantaggio, andrebbe
alterato il mercato in questa condizione se teniamo il prezzo
basso, quindi cosa significa? O sono cambiate le regole o quelle
regole non c'erano che davano degli impedimenti prima a crescere la
scontistica rispetto a quella che veniva applicata.
Il problema non è neanche questo alla fine, perché analizzando
una bolletta personale, mese di giugno-luglio 2023, il kilowatt/ora
ci è stato fatturato, con lo sconto 40%, a 0,045 centesimi; vuol
dire 2,85 volte meno rispetto al valore che verrà applicato dal
primo gennaio 2024.
Qualcuno mi potrà dire: "No, ma giugno e luglio sono mesi
passati, adesso sono cambiate le condizioni di mercato".
Ieri il prezzo unico nazionale dell'energia è 0,12, quindi è
inferiore ancora all'offerta che verrà applicata dal primo gennaio
da C.V.A..
Dico di più, il prezzo di riferimento che viene utilizzato dalla
società C.V.A. è quello del mercato di maggior tutela, che per il
mese di ottobre-dicembre 2023 è 0,11609, quindi le bollette che i
Valdostani che sono clienti di C.V.A. pagheranno da ottobre a
dicembre saranno 0,11609 scontato del 40%, il che vuol dire
0.069.
Le bollette di C.V.A. avranno un fatturato a 0,0069 da qui alla
fine del mese di dicembre.
Dal primo gennaio, il giorno dopo, il prezzo al kilowatt viene
moltiplicato per 1,85 volte, questi sono numeri, sono oggettività,
non sono chiacchiere.
Questo è quello che succederà ai Valdostani.
Il ragionamento che ha fatto la società in Commissione è stato:
"Io abbasso il canone di 3 euro al mese". Se io non faccio consumo,
ottengo un vantaggio di 3 euro al mese ma il cittadino valdostano
consuma energia. Questo delta che c'è sul valore dell'energia è
molto più alto rispetto alla riduzione che viene fatta dei 3 euro
al mese, quindi c'è una situazione che va a svantaggio dei
Valdostani.
Per questa ragione è stato presentato un ordine del giorno che
dice: "Se è possibile, sensibilizzare la società" - perché è una
società al 100% pubblica - "Di mantenere in atto dal primo gennaio
la duplice offerta, l'offerta attuale o l'offerta nuova, di modo
che il cittadino o il cliente possa scegliere, in funzione di
quelle che ritiene le sue convenienze, l'offerta che gli fa
risparmiare maggiormente in bolletta", perché diversamente credo
che se non ci sarà un'esplosione dei costi dell'energia, alla fine
dell'anno i cittadini valdostani spenderanno di più di quello che
spendevano oggi.
Bisogna anche tenere conto di questo: perché tutte le società
stanno facendo il prezzo fisso o il prezzo bloccato? Perché
l'energia oggi vale tre volte quello che valeva tre anni fa, è un
prezzo altissimo, e già nella risposta che mi è stata data dal
Presidente della Regione quando si è parlato d'investimenti, quando
si parlava di prezzo dell'energia in prospettiva, il Presidente
aveva detto che è prevista una stabilizzazione del prezzo
dell'energia nei prossimi anni, e questo è quello che dice la
tendenza. Basta andare a leggere in rete, dove ci sono delle
informazioni: non è previsto un aumento del costo dell'energia nei
prossimi anni, è prevista una stabilizzazione o un ribasso.
Anche in America si confida sulla riduzione dell'inflazione per
il ribasso che avrà il costo dell'energia, quindi questo è un
problema di natura mondiale.
Stiamo facendo dei ragionamenti di mettere un prezzo bloccato
sul punto più alto che ha raggiunto il prezzo, se il prezzo scende,
tutti pagheranno di più.
Quest'offerta qui la rispettiamo, è stata fatta, ma manteniamo
in essere anche l'offerta esistente, perché i Valdostani potranno
scegliere se conviene la nuova o la vecchia. Credo che questo sia
un dovere da parte della pubblica Amministrazione in un momento di
particolare difficoltà, tenuto conto anche che è la classe meno
abbiente che consuma più energia, quindi sarebbe la più penalizzata
dalla nuova offerta, perché gli edifici classe Zero non sono nella
disponibilità di chi non arriva a fine mese.
Purtroppo gli edifici più energivori sono di coloro che
presentano anche maggiori difficoltà economiche.
Pertanto riteniamo che bisogna porre grossa attenzione a questo
tema, perché è un tema importante per evitare che i Valdostani
possano subire delle sorprese nelle loro bollette, perché sono
anche delle sorprese che, per un piccolo calcolo che ho fatto su
una mia, prevedono un aumento del 16%.
Questo è l'obiettivo che ci prefiggiamo: sensibilizzare e
difendere l'interesse dei Valdostani.
Presidente -
Il Presidente della Regione Testolin ne ha
facoltà.
Testolin (UV) -
Inizio dalla fine, nel senso che l'ordine
del giorno noi non possiamo accoglierlo, ma non per altri motivi se
non quelli già sottolineati più di una volta dove per tutta una
serie di situazioni non è nelle corde del socio andare a sindacare
sulle politiche aziendali che potrebbero interferire con altri
ragionamenti.
Parto poi da alcuni suoi ragionamenti che sono veramente arditi,
nel senso che hanno fatto una disamina che mi ricorda un po' il
dialogo che abbiamo avuto ieri quando parlavamo di tassi fissi e di
tassi variabili. Sono dei punti di vista che io penso partano da
concetti dove tutti vogliamo trovare un discorso che sia il più
pertinente e il più economicamente sostenibile da parte della
nostra popolazione. Penso che questo stesso ragionamento sia stato
quello che ha animato nella scelta e nella proposta anche C.V.A.
nel momento in cui si è trovata a dover fare delle politiche
aziendali che però tutelassero l'utenza valligiana che conta circa
il 5% sul totale delle masse di vendita della C.V.A.; adesso vado a
memoria e non sono così puntuale come magari lo è stato lei, però è
per riassumere.
Anche nella Commissione sono state spiegate le dinamiche delle
proposte fatte ed è stata sottolineata l'esigenza di avere
un'attenzione particolare, che sarà presa in considerazione anche
alla luce dei futuri andamenti.
Mi riferivo ai tassi fissi e ai tassi variabili, perché nel
nostro discorso lei mi ha confidato - ma lo rendo pubblico nel
senso che poi sono scelte che quotidianamente ognuno di noi
interpreta a modo suo - che anche con tassi molto bassi, uno
sceglie il tasso variabile.
Per carità, sono scelte che hanno una loro filosofia che non
sposa esattamente quella che intravedo io, perché quando i tassi
sono a zero, pensare che calino ancora, diventa un po' difficile,
quindi bloccare un certo tipo di tasso può essere interessante.
Da quel punto di vista, anche un'offerta a sette anni può
diventare interessante nel momento in cui io poi non sono più
vincolato a tenerla nel momento in cui i tassi, o in questo caso i
costi, dovessero scendere.
Io posso fare un ragionamento diverso che sicuramente può venire
preso in considerazione anche da C.V.A. nel momento in cui si
verifichino alternative migliorative nel medio-lungo periodo anche
per l'utenza valdostana.
I suoi sono ragionamenti che, al momento, contrappongono un
prezzo che è in linea con quello proposto, perché mi sembra che sia
0,11 centesimi quello che sarà proposto da gennaio in avanti, alla
luce di considerazioni che poi si gioca sul centesimo quando poi ci
dicono delle cose e si enfatizzano dei passaggi che non sono sempre
molto corretti.
Adesso esulo un po' dal discorso, ma solo per dire che lei ogni
tanto si perde anche in considerazioni molto personali. Ieri,
parlando del BIM, ha detto che le risorse messe a disposizione del
BIM non erano ancora allocate, quando poi da una verifica è emerso
che quei 27 milioni del BIM erano assolutamente allocati in tutta
una serie d'investimenti che erano già previsti ed anche
attuati.
Solo per dire che, quando si parla di dati, ognuno poi li spiega
a modo suo.
Io penso che qui nessuno voglia fare gli interessi che non siano
quelli della comunità valdostana; ci sono delle opportunità che
vengono messe a disposizione dall'azienda e sicuramente saranno
rivalutate nel momento in cui queste condizioni non saranno più
sufficientemente appaganti per il mercato.
Io sono assolutamente confidente che l'analisi che è stata fatta
sia stata fatta nella maniera più trasparente possibile,
all'interno di regole che sono dettate anche dal mercato, nelle
quali io non sono così esperto come lei, ma mi attengo alle
valutazioni tecniche.
Vedo come un'opportunità, come una delle possibilità, che quello
che ha detto lei possa anche avverarsi; confido che, nel momento in
cui si dovesse avverare questo tipo di situazione, ci sia una
rivisitazione delle possibilità di messa a disposizione da parte
della società, di offerte alternative a quella che abbiamo oggi a
disposizione.
In questo senso la nostra valutazione è una valutazione comunque
positiva dell'offerta che è stata fatta perché abbatte dei costi
fissi, che possono essere in questo momento particolare anche più
interessanti rispetto a quello che era applicato prima. Se le
condizioni dovessero essere diverse, confido che C.V.A. rimetta
alle offerte e possa proporle nell'interesse della comunità
valdostana con altre situazioni, tra le quali quella che lei ha
magari anche ipotizzato.
Presidente -
Consigliere Marquis.
Marquis (FI) -
Rispondo subito per il "Fuori onda" che ha
fatto sul BIM... stia tranquillo, Presidente, abbia rispetto,
perché era fuori tema, però le rispondo.
Il Presidente del BIM è venuto a dirci che lui sta facendo il
draghetto cattivo perché sta sollecitando le Amministrazioni che
stanno rischiando di perdere tutti i soldi e nel frattempo
valorizzerà i soldi attraverso degli investimenti bancari.
È questo quello che ha detto, quindi le confermo quello che le
ho detto ieri, presti attenzione, si legga i verbali della
Commissione e poi si renderà conto di quello che è stato detto.
Torno all'argomento che invece è quello che mi sta più a cuore,
perché è l'obiettivo dell'ordine del giorno: guardi che lei ha
capovolto il paradigma, dal primo gennaio viene moltiplicato il
costo al kilowatt 1,85 volte rispetto a quello del 31 dicembre,
questi sono dati, non dipende da nessuna logica, da nessun
cambiamento che verrà introdotto da qui ad allora nel mercato.
Queste sono condizioni contrattuali: 1,85 volte sarà l'incremento
maggiorativo.
Si ricordi che bisogna prendersi carico dei problemi, e siccome
sapevo che la risposta era "Noi non ci facciamo carico di queste
intromissioni", io le posso dire cosa ho fatto nel 2017, e ci sono
buoni testimoni, il collega Bertschy e il collega Chatrian: dal 10
marzo al 5 maggio, grazie all'azione del Governo regionale, abbiamo
portato lo sconto 50% sulla materia energia, perché la politica è
intervenuta e ha detto cosa bisogna fare. Bisogna andare verso la
soddisfazione degli interessi dei Valdostani, e la società ha fatto
un'offerta - 50.
Poi sa cosa è successo? Sono cambiati dei Governi, è calata
l'attenzione e la società è passata allo sconto - 30.
Quando abbiamo riposto l'attenzione, è salito lo sconto al 40,
adesso riporremo l'attenzione ma stia tranquillo che noi le
battaglie le continueremo a fare sul territorio a difesa dei
Valdostani, non siamo qui a dire: "La politica non se ne occupa",
perché è vergognosa, per conto nostro, quest'affermazione che la
politica non se ne occupi, così come non si occupi degli
investimenti. Si viene a dire: "Noi non ci occupiamo dei 400
milioni".
Cosa facciamo? Strizziamo l'occhiolino per dire: "Sì, va bene" o
"Interloquiamo"?
Quello che mi aspettavo dalla sua risposta è che nei modi che
riteniamo più opportuni, ci prendiamo carico del problema e
cerchiamo di soddisfarlo; invece è stato detto: "Speriamo che la
società, se mutano le condizioni, faccia qualcosa".
Guardi, noi abbiamo una visione completamente diversa sotto
quest'approccio alla tutela dei Valdostani, perché è vergognoso che
i Valdostani non siano difesi dalla politica, da chi ha il potere
di governare e di prendere le decisioni.
Sono gli atti, come dice il nostro collega Chatrian, che
parlano. Nel 2017, quello che ho detto è stato il percorso che
abbiamo fatto, basta leggere le documentazioni ANSA; ci sono le
testimonianze dei colleghi che oggi siedono in Giunta e che siedono
ai banchi del Consiglio che hanno portato in quel caso a difendere
gli interessi dei Valdostani, e ci aspetteremmo altrettanto dal
Governo regionale attuale.
Presidente -
Consigliera Minelli, a lei la parola.
Minelli (PCP) -
Il tema su cui il collega Marquis e il
collega Baccega hanno presentato quest'ordine del giorno, come è
notorio, è un tema che ci sta a cuore, su cui siamo intervenuti più
e più volte nel corso di questa legislatura, in particolare
nell'ultimo anno, presentando molte iniziative che partivano da un
presupposto che riteniamo valido e che è stato anche corroborato da
autorevoli pareri.
Riteniamo che sia necessaria e, anzi, indispensabile
un'interlocuzione stretta, continua e puntuale della Regione
Autonoma Valle d'Aosta con la sua partecipata, la C.V.A..
Abbiamo presentato ancora allo scorso Consiglio delle
iniziative, e parlo dell'interpellanza che è stata citata anche in
premessa dal collega Marquis discussa il 22 e il 23 novembre
scorso, proprio su questa questione; in quell'occasione, a una
specifica domanda, il presidente Testolin mi aveva risposto che non
c'erano state delle interlocuzioni con la C.V.A. per quello che
riguardava la nuova offerta tariffaria.
Una risposta che mi aveva oltremodo sconcertata perché riteniamo
- e ne siamo assolutamente convinti - che quest'interlocuzione ci
debba essere, il che non significa fare delle ingerenze indebite,
ma significa assumere un ruolo che è previsto per la Regione, e lo
prevede anche la legge istitutiva della società.
Entrando nel merito di quest'ordine del giorno, noi lo voteremo
ma con una perplessità che vado a specificare e che è questa: il
collega Marquis propone di chiedere o comunque d'interloquire, e su
questo siamo d'accordo, con la dirigenza del gruppo C.V.A. sulla
questione delle bollette e dei costi della materia energia.
A nostro modo di vedere diventa un po' difficilmente gestibile
la questione di tenere in piedi l'offerta attuale dello sconto al
40% che si vorrebbe chiedere di ripristinare e la seconda opzione
che poi è quella della tariffa bloccata per sette anni; il
meccanismo potrebbe essere farraginoso.
A nostro modo di vedere quest'interlocuzione dovrebbe portare a
chiedere invece a C.V.A. una riduzione sul prezzo che è stato
comunicato ai clienti con la lettera che è arrivata durante il mese
di settembre e che pone il costo della materia energia, costo fisso
bloccato per sette anni, a 0,1193, che vuol dire sostanzialmente
quasi 12 centesimi, per i sette anni bloccati.
Attualmente io ho le bollette, perché ho fatto sulle mie
bollette tutta una serie di analisi, ma poi ho dovuto fare una
modifica di un contratto per un affittuario, quindi ho visto che
l'ultimo bimestre, che era quello che mi interessava anche capire
quale prezzo di materia energia venisse applicato, è quello che ha
proposto per ottobre, quindi l'ultimo trimestre
ottobre-novembre-dicembre, con lo sconto al 40%: il costo della
materia energia è di 0,07 al kilowatt/ora, il che vuol dire 7
centesimi arrotondato, contro i 12 che avremo al kilowatt/ora dalla
prima bolletta del 2024.
Io credo che sarebbe opportuno chiedere - e si ha il diritto e
il dovere di chiederlo - di stare in un range più basso, cioè da 7
centesimi che siamo adesso, pensare di chiedere, perché chiedere è
lecito, di arrivare a 9 centesimi, se proprio bisogna avere un
prezzo che poi deve essere bloccato per sette anni.
In soldoni, quello che noi faremo è sostenere quest'ordine del
giorno, pur avendo qualche perplessità sulle modalità, perché il
principio cardine dell'ordine del giorno è l'interlocuzione che ci
deve essere tra la Regione e la società.
Dai calcoli comunque che abbiamo provato a fare - e che
dovrebbero anche comunque essere verificati (perché mi sembra che
durante l'ultima audizione poi è stato chiesto di fare una verifica
e una simulazione sulla bolletta) - quello che vediamo è che con un
consumo medio annuo familiare, parlo di uso domestico, di 2.000
kilowatt, a seconda che si calcoli sulla tariffa che al momento
c'è, F1, oppure F2 o F3, varia tra i 98 e i 105 euro in più, e mi
riferisco alla materia energia.
Poi c'è da calcolare anche l'altra parte che viene in qualche
modo modificata e che è il costo del POD che - lo abbiamo sentito
in conferenza stampa (Qui non c'è stato spiegato) - è favorevole
per quello che riguarda la diminuzione, ma, facendo tutti i
calcoli, quello che vediamo alla fine è che c'è comunque un
maggiore costo medio per le famiglie, tra i 65 e i 70 euro
annui.
Poi è chiaro che noi non siamo in grado - non lo siamo noi e
credo che non lo sarà nessuno - di capire come andrà avanti la
situazione: il prezzo è bloccato per sette anni. Nessuno ha la
sfera di cristallo e non si sa come funzionerà, è vero che i
consumatori possono rescindere dal contratto in ogni momento, però
è anche vero che se pensiamo che ci debba essere - e io credo che
sia così - un interesse della Regione a tutelare i Valdostani che,
lo ricordo, sono i proprietari della C.V.A., allora la Regione in
questo senso deve attivarsi.
Pur con qualche perplessità sulle modalità, votiamo quest'ordine
del giorno perché è un atto di principio.
Presidente -
Consigliere Aggravi ne ha facoltà.
Aggravi RV) -
Per portare qualche contributo a questo
dibattito e per ricordare un evento passato.
Posto il fatto che nessuno regala nulla, come diceva qualcuno
"Non è per la benevolenza del panettiere che la mattina troviamo il
pane sullo scaffale della panetteria, ma perché ovviamente lui si
augura di poterlo vendere", siccome fino a prova contraria siamo
nell'ambito di un mercato, quello che avviene è che, al di là di
chi le controlli, le imprese fanno delle offerte e fanno
riferimento a un certo tipo di clientela che auspica di poter
trovare favorevole.
Il ragionamento che ha fatto il collega Marquis ci sta, ci sono
anche dal lato delle imprese tante realtà che stanno cercando di
portare a casa o cercano di portare a casa dei contratti per
fissare il prezzo dell'energia, perché se io oggi so quanto è il
mio costo tra tre, cinque o sette anni, ad oggi posso ovviamente
fare determinate programmazioni, posto il fatto che poi, lo
sappiamo benissimo, i contratti si possono anche ricontrattare e
quindi si possono adeguare.
Non ultimo si parlò quando ci fu il picco della crisi energetica
della problematica che avevano, ad esempio, le nostre società
d'impianti a fune, perché ovviamente sono delle realtà comunque
energivore, e per l'appunto - questo lo ricordo - c'erano dei
contratti in essere che garantivano un certo tipo di prezzo. Questo
il mercato, ma soprattutto gli operatori, lo fanno proprio per
cercare di superare eventuali shock.
Va anche detto - e il Presidente lo ricorda oggi e l'ha
ricordato anche in passato, ma analizzando lo sappiamo benissimo -
che non dobbiamo fare l'errore che spesso si fa in quest'aula, e
non soltanto, che 100% sono le utenze valdostane e 100% sono i
clienti di C.V.A.; C.V.A. ha una clientela variegata e non
necessariamente il rapporto è 1 a 1.
Poi la collega Minelli mi consenta la battuta: C.V.A. non è una
società di erogazione jugoslava, come dico sempre io, e quindi deve
fare l'interesse della sua azienda e del suo azionista che nello
stesso momento siamo noi.
Sull'interesse dei cittadini che sono gli azionisti finali,
questo è vero, ma io le faccio anche questo esempio: se lei
possiede un negozio, dovrà arrivare a sbarcare il lunario, non è
che se arrivano tutti i suoi parenti, lei regala i prodotti che
vende per beneficio della sua famiglia, perché sennò sta creando un
danno.
Se noi domani mattina dovessimo dire a tutta la clientela che è
di C.V.A. o di un'altra società: "Sapete che c'è? Per noi i
residenti in un determinato Comune non devono pagare la bolletta,
perché l'ha deciso il Consiglio regionale che è il rappresentante
degli azionisti".
Noi staremmo creando un danno e soprattutto staremmo creando una
problematica di competitività rispetto ad altre realtà.
Io quello che continuo a dire è che su quello che deve fare
l'azionista bisogna stare molto attenti.
Io ricordo che in quest'aula su un tema - che fu divisivo ed è
divisivo - come il Casinò, ho sempre difeso una posizione, cioè che
l'azionista deve fare l'azionista e non deve entrare nelle
questioni gestionali, non soltanto quando si parla di C.V.A. ma in
generale; l'azionista, nel caso di C.V.A., ha in più un ruolo
estremamente delicato, perché noi rappresentiamo sia i cittadini
sia la società e diciamo che i dividendi di questa società a
quest'Aula fanno necessariamente comodo non soltanto quando si
spendono, perché poi è facile spendere i soldi che arrivano da
qualche parte.
Io sinceramente dico che ben venga se ci sono delle proposte o
delle interlocuzioni per cercare di portare la nostra partecipata a
fare degli sconti a beneficio tra l'altro di tutti i suoi clienti,
non necessariamente soltanto dei clienti valdostani.
Noi nel principio l'ordine del giorno lo voteremo, però quello
che io voglio specificare è questo: noi non possiamo andare a dire
quanto è il prezzo che viene applicato o quello che viene fatto dal
punto di vista gestionale/commerciale, perché altrimenti staremmo
facendo qualcosa non solo di sbagliato ma di estremamente rischioso
per "N" motivazioni e soprattutto su questo punto bisogna fare
chiarezza.
Ovvio è - e qui ricordo un evento passato, perché stiamo
parlando di bilancio, e perché l'anno scorso quando si presentò i
disegni di legge 82 e 83 fu oggetto di discussione, e mi ricordo
benissimo il mio intervento su questo punto - che sono stupito da
quello che ho sentito nel dibattito perché l'anno scorso, nella
relazione al bilancio, si diceva: "La Regione Valle d'Aosta,
tramite la sua partecipata C.V.A., ha effettuato uno sconto del 40%
sulla componente energia per coloro che provenivano dal servizio
maggior tutela, tariffa che verrà confermata anche per tutto il
2023".
Questo è scritto. Qui si dice che la Regione, tramite la
partecipata, ha fatto.
Io all'epoca ho criticato quest'approccio, perché questo è
l'approccio, che poi dopo qualcuno giustamente dice ai colleghi,
adesso per semplicità dico Minelli e Marquis... però su questo
almeno sono sempre stato coerente, qualcuno ha scritto: "Non è la
Regione che ha fatto lo sconto, è la società che ha proposto lo
sconto", quindi oggi come oggi io sono stupito perché la difesa di
quello che la Regione ha fatto - perché c'è scritto, purtroppo
qualcuno l'ha scritto, magari può intervenire e spiegarci perché
l'ha scritto - è qua e quindi è in discussione. Prendo atto di
quello che è stato detto all'epoca.
Penso di aver già detto troppo, non voglio inserirmi poi in
altri dibattiti. Ringrazio tutti i colleghi che hanno partecipato a
questo dibattito.
Presidente -
Consigliere Perron, a lei la parola.
Perron (LEGA VDA) -
Lasciavo spazio a una precisazione
del collega ma non arriva, quindi chiudo io. Esprimiamo voto
favorevole come gruppo a quest'iniziativa, anche noi qualche mese
fa avevamo portato un'iniziativa che chiedeva quale ruolo potesse
avere la Regione nel monitorare i prezzi delle energie; eravamo
nella fase di picco di questi prezzi e auspicavamo di fare un'opera
di - non so se si possa definire correttamente così - moral
suasion, cioè d'interlocuzione verso gli attori coinvolti, che
possono essere anche tutti gli attori coinvolti a livello regionale
per quello che riguarda l'energia proprio perché - fatte salve
ovviamente le prerogative d'autonomia di una società che opera sul
mercato, che per noi queste sono ovviamente sacrosante - riteniamo
che quanto richiesto dai colleghi rientri nelle prerogative di
questo Consiglio e di questa Giunta, quindi - ripeto - non
certamente un'attività che possa determinare una formazione del
prezzo, ma delle interlocuzioni ben precise su quest'ambito
riteniamo che rientrino ancora nel novero di quanto noi possiamo
chiedere.
Riguardo invece a quanto abbiamo assistito nelle audizioni
(perché il collega Marquis quanto è stato riportato oggi l'aveva
già ben esplicitato durante le audizioni) dove mi pare che abbiano
fatto un ottimo lavoro i colleghi nell'andare proprio con il laser
a identificare i vari punti con numeri alla mano e, da quanto è
emerso nelle audizioni, certamente le risposte non sono state così
soddisfacenti, esaustive; rimangono delle zone d'ombra e quindi i
colleghi hanno dimostrato di avere una buona dose di ragione sui
calcoli che hanno fatto, tanto che aspettiamo ancora delle
audizioni e attendiamo ulteriori sviluppi. Si era chiesta ulteriore
documentazione o accesso agli atti per riuscire a capire nel
dettaglio questo.
Ritengo che, in linea generale, quanto è stato chiesto dai
colleghi sia ancora attinente e rientri nelle nostre prerogative,
quindi voteremo quest'ordine del giorno e, allo stesso tempo,
aspettiamo nella Commissione competente ulteriore documentazione
per andare ulteriormente a fondo su questi numeri che i colleghi
hanno portato fuori e anche oggi mi pare che siano numeri che hanno
la loro validità.
Presidente -
Consigliere Rosaire, a lei la parola.
Rosaire (UV) -
Solo per fare a tutti noi e anche al
sottoscritto un ripasso di quanto è accaduto in Commissione.
La Commissione si è svolta la settimana scorsa nella quale è
stato audito il direttore generale con alcuni suoi collaboratori
partecipanti al management di C.V.A..
Proprio per andare a spezzare una lancia a favore dei numeri che
il collega Perron dice che non sono stati così ben esplicitati,
ricordo quanto è stato asserito in fase di Commissione: l'offerta
attuale, con sconto 40, porta oggi il kilowatt a 0,133, quindi già
tenendo conto dello sconto; da gennaio sarà 0,1193 o 0,12, così
come detto dal collega Marquis.
I prezzi sono fissati con cadenza trimestrale dalla PE che è una
branca di ARERA, che oggi prevede il prezzo a 0,15791; è
sufficiente aprire il computer per guardare quant'è il valore.
La parte definita peggiorativa, per quanto può essere il prezzo
di gennaio, non può essere presa in considerazione in maniera
mensile, e anche quest'aspetto ci è stato ben spiegato: la cadenza
- come detto prima - è trimestrale e l'ipotesi di andare ad avere
su sette anni un risparmio; si può capire bene il lavoro fatto
proprio da C.V.A. andando sul portale ARERA e provando ad impostare
questi valori.
Il lavoro di C.V.A. è stato fatto non nell'ottica di vessare i
Valdostani, ma nell'ottica di dare una maggiore offerta ai
Valdostani.
Ricordo anche che è stato espresso in maniera molto eloquente e
molto chiara che il direttore generale ha dato la disponibilità di
C.V.A. - qualora ci fossero dei risparmi che possano evidenziarsi
con altra società o altri gestori o comunque altri fornitori di
energia elettrica - di abbassare il valore, ma chiaramente ci
devono essere le condizioni perché questo possa essere portato a
termine.
L'ultimo aspetto è quello che CVA non sia sottoposta a controllo
regionale: siamo proprio in fase di rinnovo di concessioni, il
fatto che C.V.A. possa avere delle ingerenze da parte della Regione
potrebbe in qualche modo rendere vana anche la partecipazione al
rinnovo delle concessioni; questo è un ulteriore aspetto che va
tenuto in debita considerazione quando si pensa d'imporre delle
strategie commerciali a delle aziende, per quanto partecipate.
Presidente -
Consigliere Marquis, lei è già intervenuto,
un minuto per una precisazione velocissima.
Marquis (FI) -
Solo una precisazione, basta aprire il
sito dell'ARERA e c'è scritto che la tariffa ARERA per l'energia
elettrica - e non è quella che ha citato lei, presidente Rosaire -
per il trimestre ottobre-dicembre 2023, è pari a 0,11609, quindi la
società C.V.A. applicherà questa ridotta del 40%, che sarà
0,07.
I dati sono questi ma la ringraziamo per il contributo perché
rimarrà a verbale.
Presidente -
Possiamo mettere in votazione? La votazione
è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Sospendiamo brevemente per arieggiare i locali. Il Consiglio è
sospeso.
La seduta è sospesa dalle ore 11:09 alle ore 11:26.
Bertin (Presidente) -
Riprendiamo. Stiamo affrontando gli
ordini del giorno, in particolare l'ordine del giorno n. 2 del
Gruppo Misto. Si è prenotato il Consigliere Restano, ne ha
facoltà.
Restano (GM) -
L'ordine del giorno di cui trattiamo ha il
titolo: "Vogliamo veramente una Valle d'Aosta più sportiva".
A volte siamo portati, soprattutto chi sta al Governo, a pensare
che gli ordini del giorno siano quasi delle perdite di tempo
oppure, come simpaticamente ha accennato a volte il presidente
Testolin, l'opportunità per piantare delle bandierine.
In realtà può capitare che ci siano anche dei collegamenti tra
un ordine del giorno e l'altro e tra quanto detto in Consiglio,
magari più volte ripetuto in Consiglio, o attraverso affermazioni o
attraverso atti ispettivi.
In questo caso quest'ordine del giorno è intimamente collegato
con l'ordine del giorno che l'ha preceduto, perché nell'ordine del
giorno precedente abbiamo parlato del progetto "Scivolare a scuola"
e del numero di ragazzi che hanno aderito a questo; adesso parliamo
di sport, lo sci è uno sport, ho già avuto modo d'affermare nella
discussione generale - con un po' di tristezza, forse - che nel
bilancio non vedo importantissime novità rispetto alla pratica
dello sport, quindi ho colto l'occasione per cercare di portare la
mia opinione, di lanciare delle suggestioni all'Assessore
interessato rispetto allo sport.
Ho già detto che "Scivolare a scuola" è un'iniziativa
importante, prendo atto dei numeri dei praticanti lo sport in Valle
d'Aosta: la Valle d'Aosta non sfugge alle regole generali in
Italia. Noi siamo una Nazione e una Regione di agonisti, di gente a
cui piace l'agonismo, e lo portiamo quasi all'esasperazione, però
poi, se andiamo a ben vedere, poca è la gente che pratica sport per
salute, benessere e come corretto stile di vita, anche se dobbiamo
ammettere che il triste episodio pandemico che abbiamo recentemente
trascorso ha avvicinato molta più gente allo sport, soprattutto
agli sport all'aria aperta, alla camminata e avvicinandoli anche
alla montagna, per dare una risposta alle affermazioni del
Presidente degli impianti a fune.
Ci sono tanti Valdostani che percorrono la nostra Valle magari
non con gli sci ma a piedi lungo i sentieri di montagna.
L'obiettivo però è un altro: è avvicinare i giovani e i meno
giovani alla pratica sportiva, quindi i dati e le profilature che
ho richiamato prima potrebbero essere anche utili per assumere
delle decisioni riferite all'ordine giorno che vado a proporre
adesso.
L'intenzione è - attraverso la collaborazione con la Consulta
regionale dello sport prevista dalla legge 3/2004, ma soprattutto
in questa nuova collaborazione che si può avere con la scuola -
raccogliere i dati e cercare d'indirizzare i giovani allo
sport.
Ho già avuto modo di dire che lo sport più praticato, quello più
accessibile, è lo sport più vicino alla camminata, è anche quello
meno costoso, quindi primariamente andrebbe fatta una valutazione
per capire se è opportuno e necessario investire sugli sport che si
praticano al campo d'atletica, che peraltro è la madre di tutti gli
sport.
Le nostre energie andrebbero indirizzate per avvicinare tutte le
fasce di età allo sport.
Se andiamo a vedere la legge sull'invecchiamento attivo che ho
appena proposto, invita gli anziani a praticare sport e,
analizzando in quest'occasione le leggi di altre Regioni, queste
sono andate in maniera molto più significativa all'interno di
quest'argomento, collegando - e io non l'ho fatto perché serve la
collaborazione dell'Assessore - la pratica dello sport degli
anziani con le leggi sullo sport regionale.
Questa sarebbe una delle iniziative che vorrei portare avanti
con quest'ordine del giorno: avvicinare le fasce di età più adulte
a una pratica dello sport di un certo tipo.
Analogamente si può fare anche con i ragazzi in età tra i 20 e i
30 anni, perché sono quelle fasce che, oltre a praticare lo sport,
hanno anche una capacità di spesa, e questa non è secondaria,
perché fanno muovere un poc o l'economia, creano una sorta di
turismo.
Bisogna valutare, a nostro modo di vedere, quella che potrebbe
essere una nuova offerta sportiva, andare a individuare la
tipologia di sport e incentivare, trovare delle formule per
incentivarla e anche attraverso la raccolta di dati - come ho già
avuto modo di affermare in discussione generale - in quale località
indirizzare gli investimenti perché, a nostro modo di vedere,
manchiamo ancora di qualche struttura sportiva e tanto potremmo
fare in questo senso.
L'obiettivo di quest'ordine del giorno è quello che ho appena
descritto, non sto a ripetere dell'ufficio sport e di tutte queste
cose, perché poi dopo, magari cercando di prendere per stanchezza
l'Assessore, qualcosa riuscirò a far approvare.
Non sto a ripetere quanto già detto in tutte le altre
iniziative, so che lei ne terrà conto e confido nell'approvazione
di quest'ordine del giorno.
Presidente -
Assessore Grosjacques, a lei la parola.
Grosjacques (UV) -
Le anticipo che potrò darle
soddisfazione nella forma ma non nella sostanza, nel senso che le
chiederò il ritiro o proporrò l'astensione, pur tenendo conto - ma
lo dico seriamente - delle sue suggestioni.
Non ripeto nemmeno io la parte della risposta che ha riguardato
l'ordine del giorno n. 1 che era incentrato più che altro sugli
sport invernali, ma vorrei aggiungere, rispetto alla risposta
precedente, intanto che abbiamo tutti a cuore, esattamente come
lei, la finalità di avvicinare giovani e meno giovani allo sport e
alla pratica dell'attività sportiva; giustamente lei ha citato il
Piano della salute e del benessere che ha come obiettivi e come
finalità un corretto stile di vita all'interno del quale è prevista
anche l'attività sportiva.
A questo proposito, nell'ambito della legge 3/2004 all'articolo
4 è prevista l'erogazione di contributi a favore dell'attività
sportiva a carattere promozionale e amatoriale svolta nel
territorio regionale dagli enti di promozione sportiva, realtà che
si rivolgono alla parte promozionale e amatoriale dell'attività
sportiva; si rivolgono infatti a chi non è ancora a livelli
agonistici oppure a chi, magari non più in tenera età o non
interessato all'agonismo, si indirizza verso un'attività di tipo
promozionale e amatoriale, prerogativa degli enti di promozione
sportiva.
Aggiungo che, con la delibera 1368 del 20 novembre scorso, sono
stati erogati i contributi per oltre 102.169 euro che saranno
utilizzati anche per l'avvicinamento alla pratica dello sport di
qualunque disciplina e a ogni età, questo perché quest'anno abbiamo
avuto anche la possibilità di distribuire maggiori risorse rispetto
agli anni precedenti.
Oltre a quest'attività di sostegno delle federazioni e degli
enti di promozione sportiva, collaboriamo con le attività che
vengono fatte più volte nel corso dell'anno dal CONI e dalle
singole federazioni sportive, attività che hanno lo scopo di
presentare le discipline sportive a persone di tutte le età,
proprio per avvicinare tutte le fasce d'età allo sport.
Per quello che riguarda le risorse per lo sport a cui lei faceva
riferimento, quindi in tutte le sue declinazioni, direi che ci sono
tutte le risposte che sono attese dalle Federazioni e dagli
organizzatori di manifestazioni; aggiungo che i finanziamenti del
Fondo unico nazionale del turismo sono stati indirizzati alla
realizzazione di piste ciclabili e questo ovviamente fa parte delle
attività sportive che possono essere proposte a tutte le età, così
come sta proseguendo l'attività, insieme alle istituzioni
scolastiche, per l'avvicinamento e per la pratica degli sport
tradizionali, che sono comunque una componente importante della
nostra cultura e delle nostre tradizioni.
Per quello che riguarda le strutture sportive, una
pianificazione viene fatta con l'Assessorato alle opere pubbliche
che, come lei sa, gestisce la struttura competente, quindi
quell'analisi sulle necessità delle singole zone è un'analisi che
potrà essere fatta; a oggi però ritengo che l'attività che viene
fatta non direttamente (perché non è questo il compito
dell'Assessorato), ma il sostegno di tutte le discipline e di tutte
le attività sportive credo che oggi dia piena risposta alle
esigenze delle singole Federazioni e degli organizzatori e quindi
si può fare di più e si può fare meglio, come abbiamo detto anche
per quel che riguarda la pratica dello sci, ma direi che da questo
punto di vista i risultati sono più che soddisfacenti.
Le chiederei di ritirare l'ordine del giorno, in caso contrario
proporrò un voto di astensione.
Presidente -
Consigliera Minelli.
Minelli (PCP) -
Abbiamo ascoltato l'illustrazione del
collega Restano e anche la replica dell'assessore Grosjacques.
Noi riteniamo che questo sia un ordine del giorno con un impegno
condivisibile perché, come ha ricordato l'Assessore, va al di là di
quello che attualmente si sta facendo, e ha rammentato tutte le
iniziative e le collaborazioni che sono in atto con varie
Federazioni sportive.
Questo è un impegno che richiede invece un'opera di
sensibilizzazione poi centrata su iniziative e progetti che abbiano
un fine preciso.
È stato scritto: "L'avvicinamento dei giovani e dei meno giovani
allo sport in senso generale" ed è stato correttamente fatto
riferimento al Piano del benessere e della salute.
Mi concentro maggiormente sulla questione dei ragazzi, dei
giovani: io ho passato buona parte della mia vita a fare
l'insegnante, una delle cose che mi ha sempre colpito molto,
soprattutto negli ultimi anni in cui sono stata a scuola, quindi
cinque anni fa, è stata una constatazione, ma non solo una
constatazione, proprio un riscontro anche sulla base di un
questionario fatto nella mia scuola che aveva all'epoca circa 300
alunni iscritti. Abbiamo voluto chiedere quanti di questi ragazzi
avessero un paio di scarpe adatte a camminare in montagna.
Ieri il collega Restano ha fatto riferimento al fatto che una
delle attività più importanti e che tutti fanno naturalmente, che è
il primo avvicinamento allo sport, è il camminare, e noi abbiamo la
possibilità di farlo in montagna.
Su 300 persone, pochissime avevano delle scarpe adatte, che non
erano le scarpe da ginnastica con la suola liscia, ma sto parlando
di scarponcini, di pedule, adatti a fare una passeggiata sui
sentieri di montagna della Valle d'Aosta.
Credo che sia sintomatico di come ci sia una scarsa adesione a
un'attività assolutamente - quella sì - a portata di tutti.
Credo che avere un'attenzione più specifica, più mirata a
progetti che non sono quelli del sostegno alle Federazioni ma
proprio dell'avvicinamento a tutte le persone che fanno parte della
nostra comunità sia importante, quindi riteniamo che sostenere
quest'ordine del giorno, proprio perché è rivolto a un
avvicinamento di tutte le fasce della popolazione - io ho fatto
riferimento ai più giovani in particolare, ma anche alle altre
persone - sia importante.
Presidente -
Altri? Consigliere Restano.
Restano (GM) -
Nei giorni scorsi, in audizione sul
bilancio i sindacati ci hanno riportato il contenuto di un SMS che
una caposala ha inviato alle sue colleghe dell'Azienda USL che
durante quella giornata si erano particolarmente impegnate per
risolvere i problemi dei malati che si erano rivolti a loro.
Questo SMS ha fatto il giro della Valle d'Aosta, ed era un
ringraziamento. Io credo che con quel gesto e con quelle parole di
ringraziamento la caposala abbia ottenuto giusto riconoscimento da
parte dei suoi colleghi, ma in futuro otterrà ancora più impegno,
perché è stato un gesto d'attenzione che vale di più dell'indennità
che noi abbiamo riconosciuto a questo personale che se lo
merita.
A volte dei segnali d'attenzione valgono molto di più dei
contributi che lei ha citato, perché tutte le volte che ci
confrontiamo sul tema dello sport, giustamente, lei mi dice: "Ma la
legge 3 dà contributi di qua, contributi di là".
Non è questo di cui stiamo parlando. Noi abbiamo una differente
visione su certi punti, sull'individuazione dei compiti
dell'Assessorato che lei oggi ha l'onore di rappresentare.
Certamente bisogna dare i contributi, perché senza i contributi non
si va avanti, ma bisogna anche individuare i bisogni e le necessità
e l'indirizzo non compete solo al Presidente del CONI ma
attraverso, come ho già avuto modo di dire, l'analisi dei dati e -
come ha ben detto il Presidente nel suo discorso - le giuste
attenzioni alla realtà, si può politicamente dare un indirizzo
politico e indirizzare l'azione politica, attraverso forse anche i
contributi, alla realizzazione di opere e di iniziative
significative, e l'esempio è "Scivolare".
Non l'abbiamo mica chiesto al CONI "Scivolare", l'ha fatta
l'assessore Bertschy, è arrivato qua e ha detto: "Metto questi
soldi per fare 'Scivolare'". Bravo, Assessore. È stata figlia di
un'analisi che avrà fatto lui, delle interlocuzioni, ma ha portato
un'azione.
Quello che noi le chiediamo con quest'ordine del giorno è di
farsi carico della raccolta dati, delle analisi e delle azioni,
senza - perché noi siamo l'organo legislatore - dover
necessariamente scaricare agli altri questo compito, perché abbiamo
un ruolo più elevato.
La suggestione che le lascio è questa, nel portare al voto
l'iniziativa, le lascio questa suggestione che è reiterata nel
tempo perché gliel'avevo già fatta.
Presidente -
Altri? Se non vi sono altri interventi,
mettiamo in votazione. La votazione è aperta. La votazione è
chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo all'ordine del giorno n. 3 di Rassemblement Valdôtain.
Consigliere Lucianaz.
Lucianaz (RV) -
Con quest'ordine del giorno il gruppo
Rassemblement Valdôtain, considerata la normativa citata nelle
premesse, impegna il Presidente della I Commissione consiliare a
organizzare, in tempi rapidi, una seduta dedicata ai processi di
modifica delle denominazioni delle località, anche con l'audizione
della Commissione tecnica per la toponomastica, per approfondire la
metodologia, valutazione e criteri adottati per giungere alle
decisioni che sanciscono ufficialmente i toponimi valdostani.
Nel parlare di toponomia in Valle d'Aosta, non si può fare a
meno
de prédzé la lenva de Valdotèn péqué n'a pa de toponymie se
te cognì pa la lenva du llieu
.
Ho solo detto che non si può fare toponomia senza la conoscenza
approfondita della lingua locale.
Sono numerosissimi gli esempi di trascrizioni errate prima in
francese e poi in italiano dei toponimi valdostani, che vanno a
snaturare totalmente il senso e la qualità della denominazione.
Potrei fare qualche esempio, la "rouja". La rouja: tutti quanti
immaginano che il plateau diventi roujà quando sappiamo benissimo
che nel patois di Aosta è roéze e sta a indicare ghiacciaio,
rouja.
Oppure "tsamouì", esattamente come si pronuncia in Savoia. Noi
l'abbiamo tradotto in italiano con "camoscio", mentre in Savoia
l'hanno tradotto con "chamonix", ma il termine è lo stesso, è
"tsamouì" e non può essere diverso. "Mon torse" che è diventato
Monte Orso, mentre "torse" significa inclinato.
"Orgère", cioè zona di coltivazione di orzo, è diventato "Zona
di orsi". E andremo avanti così.
Il più famoso è Cervin: le "Cervin", Cervino, grazie
all'importante contributo dello scienziato de Saussure che
giustamente in francese ha denominato la Gran Becca "Cervin", en
français, e poi l'ha italianizzato in italiano in "Cervino".
L'importante contributo di Anselme Pession ci ha dimostrato,
anche recentemente, che Mons Cervinus era il Colle del Teodulo e
qui - in barba a quanti si preoccupano dello scioglimento dei
ghiacciai - significava colle boscoso, quindi Mons Cervinus stava a
indicare il colle boscoso dove passavano le mandrie che andavano a
Praborna, il nome in patois di Zermatt, e c'era questo scambio
continuo.
Io non so se ci sarebbe stato lavoro per "Montagna sicura", ma
sicuramente in quell'epoca di ghiacciai non ce ne erano neppure
più, altro che monitorarli, e questa è storia; lo ritroviamo nei
toponimi, che sono testimonianza ineludibile di quanto sia avvenuto
nei millenni scorsi.
Parlo di millenni scorsi perché la lingua francoprovenzale -
l'arpitan, come piace dire a Henriet - è ancora piena zeppa di
testimonianze storiche che risalgono a oltre 5-6 mila anni fa,
basti pensare ai nomi
dar
significa cascata,
lor
significa monte,
ses
significa roccia,
"ènts" la desinenza finale di valle, ad esempio abbiamo
Vatornentse, Vasavarentse e Vagresentse.
Tutti questi termini sono sicuramente precedenti alle invasioni
celtiche, quindi è una testimonianza che risale, potrei dire, alla
notte dei tempi, ma anche i contributi celtici sono stati
importanti, sicuramente a quell'epoca, o comunque di quell'epoca,
abbiamo termini come "coumba" e "dzou". "dzou" sapete bene che
significa foresta. Mont Dzou, Mont Joux non è il monte di Giove ma
è il monte boscoso. Le Mont Dzou è il termine che in patois si
utilizza ancora adesso per il Piccolo San Bernardo. La
brenva
, la
daille
, la
verna
sono termini che
hanno mille e mille anni di storia.
Augusta Praetoria - che è un termine scorretto, perché il
termine corretto è Augusta Praetoria Salassorum, esattamente come
Augusta Praetoria Taurinorum, ma i Taurini hanno avuto la capacità
di mantenere la loro identificazione, mentre noi siamo diventati
solo Augusta - il termine Salassorum dava probabilmente fastidio -
è una testimonianza molto più recente, i Romani sono arrivati
molto, molto, molto dopo millenni di civilizzazione, che è
documentata anche nei nostri preziosi musei, qui ad Aosta, in
particolare.
I Romani pascolavano ancora le pecore quando i Valdostani, o
comunque quelli che abitavano nella Valle del Balteus o del Botsar,
che sarebbe il Buthier in patois, erano già fortemente civilizzati
e impegnati in commerci con popolazioni del bacino
Mediterraneo.
Passo al termine Breuil-Cervinia, che credo tutti quanti abbiano
avuto modo di commentare in qualche modo. "Breuil" - come sapete
bene - significa un luogo piano, una zona acquitrinosa dove l'acqua
scorre lentamente e "Breuil" non può essere che un posto
pianeggiante, quindi giustamente "Breuil" lo troviamo sotto la Gran
Becca, "Lo Brel" si dice, immagino, ma "Breuil" lo troviamo anche a
Rhêmes, "Breuil" lo troviamo a Vertosan, c'è la famosissima e per
me più bella poesia dell'Abbé Cerlogne: "La Batailles di vatze a
Vertosan", dove si cita volentieri la località Breuil, quindi
sappiamo benissimo dove si colloca il termine "Breuil".
Perché parlo con insistenza di questi termini? Perché la
microtoponimia, nella quale si è impegnata fortemente la Regione
Autonoma Valle d'Aosta, ci ha reso, mi pare, più di 70 mila termini
che stanno a indicare ogni costone, ogni prato, ogni corso d'acqua,
ogni collina, ogni zona coltivata e anche non coltivata, della
nostra terra; tutti termini che si stanno perdendo naturalmente
perché non se ne fa più uso, perché i giovani non frequentano più
quei luoghi, perché la memoria storica si perde, ed è importante il
lavoro svolto dall'AVAS, dal BREL, dai ricercatori che hanno
fissato questi termini, che poi sono stati trasmessi alle
amministrazioni comunali appunto per non essere persi, per tenerne
memoria.
Ora abbiamo la legge regionale, oltre alla legge di Stato, che
tutela questa cultura, questo patrimonio che non può essere
perso.
Sappiamo bene com'è andata la procedura amministrativa del
termine Breuil-Cervinia e quello che ci tengo a sottolineare è che
il microtoponimo "Breuil" deve rimanere al Breuil. Naturalmente, a
l'
Arvielle
o a Cielo Alto o a Plan Maison non è Breuil,
perché il Breuil è una zona ben delimitata, quindi se vogliamo
considerare il luogo e chiamare ogni villaggio con il proprio nome,
Breuil sarebbe la zona dove c'è il Breuil, Chiesetta e zone vicine,
certamente non a Lo Riondet.
Cervinia è un nome utilizzato più tardi, un nome turistico, un
nome di fantasia, lo si può utilizzare o meno, questo dipende dalle
scelte politiche, il fatto è che è il Breuil, se io mi limito al
toponimo, rimane al Breuil e non altrove.
Fatto diverso è stato Pila ad esempio: Pila era il nome, la
denominazione di un alpeggio, adesso Pila è diventato tutto il
comprensorio, mentre nel XVII secolo, vedete le carte, il
comprensorio era Couis e Pila era solo un alpeggio. Abbiamo
invertito il senso.
Termino, visto che l'impegno l'ho già annunciato, sollecitando
le Amministrazioni comunali a fare attenzione a modificare i
toponimi,
Ile di lapeun
all'autoporto è probabilmente molto
forzato perché ci sono varie considerazioni da fare; il fatto di
spostare il cartello - e qui chiudo, Presidente - tipo Plan Felinaz
che era un prato sotto Felinaz e poi ha preso una zona più larga e
adesso sta arrivando fino al Pont-Suaz è una scelta comunale che, a
mio avviso, non è corretta e dovrebbe essere fatta con delle
valutazioni più attente.
Presidente -
Assessore Jean-Pierre Guichardaz.
Guichardaz J. (FP-PD) -
Grazie al collega Lucianaz per
l'interessante esposizione che francamente, però, va un po' al di
là dell'impegnativa. Io mi prenderò qualche minuto solo per fare
alcune precisazioni ma credo che ciò servirà anche a evitare alla I
Commissione e alla Commissione tecnica per la toponomastica - che
però io credo possa essere interpellata autonomamente per qualunque
chiarimento, anche solo per una chiacchierata, qualora disponibile
- di doversi mobilitare per spiegare ciò che peraltro io credo lei
conosca molto bene, le è già noto, contenuto nelle norme e negli
atti amministrativi di riferimento.
In particolare lei ha citato la legge 61/76, all'articolo 1bis:
le denominazioni ufficiali dei villaggi, frazioni o altre località
- come sappiamo e come è stato detto anche in occasione del
dibattito sulla questione di Breuil-Cervinia - sono stabilite dal
Presidente della Regione con proprio decreto previa acquisizione -
questo è bene ribadirlo - del parere della Commissione per la
toponomastica locale, del parere del Consiglio comunale del Comune
interessato e del parere favorevole della Giunta regionale.
L'articolo 1-octies della l.r. 61 al comma 1 stabilisce che la
grafia ufficiale dei toponimi deve ispirarsi nelle sue linee
generali alla tradizione ortografica affermatasi in Valle d'Aosta
nel corso dei secoli e desumibile dalle fonti di archivio, nonché
dalla tradizione orale, come lei ha ribadito spiegando e facendo
alcuni esempi.
Tra l'altro ai sensi del comma 2 del medesimo articolo 1-octies,
la Giunta regionale, proprio con la deliberazione 828/2012, ha
definito nell'allegato A i criteri per la grafia delle
denominazioni ufficiali, premettendo che la grafia dei toponimi
valdostani è essenzialmente francese, con dei caratteri tipici
dell'area francoprovenzale; sono le indicazioni relative alla
modalità con cui la Commissione che viene nominata dalla Giunta
regionale quale organo di consulenza assistenza tecnica scientifica
adotta.
Come lei sa, ma lo fornisco come informazione, la Commissione
dura in carica cinque anni ed è rinnovata all'inizio di ogni
legislatura regionale.
La Commissione è composta attualmente da dirigenti regionali e
anche da esperti nominati direttamente nel novero delle persone
che, tra l'altro, aderiscono, perché la Commissione lavora a titolo
totalmente gratuito, quindi è evidente che questi studiosi
accettano, al di là dei dirigenti, di partecipare ai lavori della
Commissione senza avere in cambio nessun rimborso.
La Commissione è composta dalla dottoressa Daria Jorioz, dalla
dottoressa Tiziana Vallet, dalla coordinatrice Cristina De La
Pierre e poi da Alexis Bétemps, Saverio Favre e Joseph Cesar
Perrin, che sono al momento le persone che hanno la conoscenza
storica e linguistica e sono le più accreditate.
Se vuole aggiungo anche - non per lei, ma per chi ci ascolta -
che la Commissione propone alla Giunta regionale i criteri per la
grafia delle denominazioni, tenuto conto per il francoprovenzale
delle specificità locali; esprime pareri ai sensi di legge; propone
al Presidente della Regione la denominazione ufficiale di villaggi,
frazione e altre località e poi, come lei ha ribadito giustamente,
fornisce, all'Amministrazione regionale e agli Enti locali
consulenza nelle materie di cui alla presente legge, alla legge che
è stata citata.
Ai sensi dell'articolo 1-sexies, la Commissione è l'organo di
consulenza e assistenza tecnica e propone al Presidente della
Regione la denominazione ufficiale di villaggi, frazioni e altre
località a seguito di un'approfondita attività di ricerca e studio
delle fonti storiche archivistiche, nonché delle inchieste orali
effettuate proprio dagli uffici del BREL su ciascun toponimo.
È evidente che tutto quanto deve essere svolto dalla Commissione
e i processi, i procedimenti, le metodologie e i criteri adottati
per giungere alle decisioni sono stabiliti strettamente dalla
legge, sono stabiliti dalla delibera regionale di riferimento e la
Commissione, gli Enti locali e la Giunta adottano ciò che viene
rappresentato e viene stabilito dalle norme e dagli atti
amministrativi.
È per questo motivo che noi riteniamo che non sia al momento
accoglibile questa sua richiesta. Io penso, ripeto, che la
Commissione in ogni caso possa invitare queste persone di cui ho
dato le generalità, anche per fare una chiacchierata e magari per
approfondire le tematiche che lei giustamente oggi ha
evidenziato.
Presidente -
Consigliere Lucianaz.
Lucianaz (RV) -
La toponomastica è un argomento che è
sempre stato a cuore dei Valdostani, basti dire che nel 1946 uno
dei primi atti è stato appunto di riutilizzare i termini che erano
stati modificati durante il ventennio, addirittura (qui ho una
copia del Comune di Aosta) il sindaco Carlo Torrione, all'epoca -
era l'agosto del 1945, si stavano discutendo i futuri decreti
luogotenenziali - è stato costretto a esporre questo manifesto alla
cittadinanza intera chiedendo di non modificare in modo così
aleatorio i nomi delle piazze e delle vie ma di seguire un criterio
che sarebbe stato quello ufficiale, quindi Piazza Caduti per la
Patria è ritornata Piazza Carlo Alberto, Via Addis Abeba è tornata
Via Xavier de Maistre, Via Vittorio Marcos è diventata Via Conte
Thomas 1er e Piazza Italo Balbo, Piazza del Popolo, quella che mio
nonno chiamava Piazza del Fascio all'epoca, adesso è Piazza della
Repubblica.
Io ho segnalazioni di persone molto attente sulla materia, ad
esempio a Charvensod un ricercatore, Munier, ha chiesto al Comune
di modificare alcuni toponimi che a suo avviso non erano corretti,
e così il Comune ha fatto immediatamente, oppure una segnalazione
di Brunet di Introd che ritiene non corretto l'uso, soprattutto nei
toponimi, della trascrizione francoprovenzale che sarebbe poi
quella che si può tranquillamente usare sui cartelli, sulle
pancarte.
Avrei veramente piacere, se possibile - anche accompagnato da
persone che ne sanno della materia - di confrontarmi con queste
scelte.
Ho lavorato tanti anni al BREL, so come funziona la Commissione
della toponomastica, quindi non è niente di nuovo. È che di fronte
a certe scelte, prima che vengano imposte de imperio
dall'Amministrazione pubblica, sarebbe bene valutare o comunque
sentire forse anche altre persone che potrebbero sicuramente dare
un contributo.
In ogni modo attendo che il Presidente della Commissione
affronti anche quest'argomento come tutti gli altri che sono già in
lista d'attesa.
Presidente -
Altri? Il consigliere Lucianaz ha ritirato
l'ordine del giorno.
Ordine del giorno n. 3 di PCP. Consigliera Erika Guichardaz, a
lei la parola.
Guichardaz E. (PCP) -
Torniamo a parlare di Vigili del
fuoco e quest'ordine del giorno cerca di mettere accento rispetto a
quello che è stato evidenziato in Commissione, quindi alle tante
problematiche ancora irrisolte rispetto a questo, che è uno dei
Corpi più importanti del soccorso della nostra regione.
Sono state evidenziate numerose situazioni conflittuali in
diversi scenari operativi, alcune difficoltà rispetto alle
procedure adottate in CUS e alle molte segnalazioni rispetto a
queste e poi è stata evidenziata, sempre rispetto al Soccorso,
quella nota dell'Avvocatura dello Stato che prevede che i compiti
di coordinamento e direzione delle operazioni sulle squadre di
soccorso siano affidati al Corpo dei Vigili del fuoco.
Si evidenzia inoltre come il Corpo valdostano dei Vigili del
fuoco, in ambito anche di emergenze alluvionali, al di fuori della
Regione, non viene inserito nella colonna mobile inserita nel
sistema nazionale di soccorso pubblico, ma come componente della
colonna mobile di Protezione Civile, e sotto questo punto di vista
sicuramente rispetto alle competenze e all'alta specializzazione
dei nostri Vigili, chi conosce il settore - e vedo che il
Presidente si confronta con l'assessore Sapinet - e chi conosce
l'importanza di stare nella colonna mobile nazionale insieme a
tutti gli altri Vigili del fuoco molto probabilmente capisce anche
l'osservazione che viene fatta dai Vigili.
Evidenziano in Commissione, ma poi pure attraverso le note che
ci hanno fornito, una serie di problematiche rispetto al comparto
sicurezza che il 7 di febbraio del 2023 si dava per fatta e oggi la
stiamo ancora aspettando; infine, si evidenziano problemi riferiti
alla carenza di personale, peraltro ribadito anche il giorno dei
festeggiamenti di Santa Barbara dal Comandante Coriale e lo stato
della caserma: il giorno di Santa Barbara ho potuto vedere i locali
che avevo già visto e la situazione non solo non è migliorata, ma
anzi, è peggiorata in molti di essi, quindi anche sotto questo
punto di vista si chiede d'intervenire con una certa celerità
rispetto alla caserma Erik Mortara, ma, molto probabilmente, forse
qualche considerazione andrebbe fatta anche rispetto alla Caserma
di Courmayeur, cosa di cui non abbiamo forse mai tanto parlato, ma
anche la situazione di Courmayeur non credo che sia una situazione
tanto agevole per i Vigili del fuoco.
Altra richiesta di quest'impegnativa è capire se lo stanziamento
del Fondo speciale di parte corrente messo per l'equiparazione
dello stato giuridico e del trattamento economico e previdenziale
del Corpo valdostano dei Vigili del fuoco e del Corpo Forestale...
se si possono mettere a fattor comune i dati rispetto a quello
stanziamento perché da più parti è stato sollevato un problema
rispetto alla quantificazione di quei fondi. Ho provato a ricercare
da dove nasce quella cifra, non l'ho trovato, nella replica del
Presidente magari mi verrà chiarito come mai è stata imputata
quella cifra rispetto all'equiparazione, tenuto conto che nel
bilancio vediamo che a un certo punto si parla solo di 100 mila
euro, quindi immaginiamo che si abbia anche la percezione
finalmente di arrivare a quest'equiparazione; anche più volte ci è
stato rappresentato dal Presidente della Regione, dicendo comunque
che in Commissione paritetica forse, rispetto a questa norma, siamo
messi meglio rispetto ad altre, quindi sono vari i temi che
vorremmo affrontare rispetto al Corpo dei Vigili del fuoco.
Chiediamo al Governo regionale di verificare e di rendere in
qualche modo partecipe anche il Consiglio regionale rispetto a
tutte le problematiche che abbiamo riportato e che ci sono state
segnalate nelle audizioni in Commissione.
Presidente -
Il Presidente della Regione ne ha
facoltà.
Testolin (UV) -
A quest'ordine del giorno, se potessimo
dargli un titolo, sarebbe un pot-pourri di situazioni che sono
state rappresentate in maniera neanche troppo organica, nel senso
che si parte da considerazioni in merito alle uscite sul territorio
nazionale - che peraltro non fanno neanche troppo parte
dell'impegnativa ma di cui viene data la visione di una campana e
non di tutto il coro. Se vogliamo guardare le ultime due uscite,
credo che gli interventi gestiti dalla colonna mobile della
Protezione Civile regionale - nella quale è assolutamente inserito
il Corpo valdostano dei Vigili del fuoco - hanno dato dei risultati
molto importanti, da un punto di vista dell'efficienza,
dell'efficacia e della collaborazione tra le diverse componenti,
che dimostra come il sistema Valle d'Aosta nelle sue originalità,
rispetto al contesto nazionale, possa contribuire alle richieste
della Protezione Civile Nazionale e intervenire con prontezza
laddove ce ne sia bisogno.
Per quanto riguarda invece le questioni più attinenti
all'impegnativa, direi che, per quanto riguarda l'aspetto relativo
alle risorse destinate all'adeguamento del trattamento
previdenziale dei Vigili del fuoco, le risorse messe in campo sono
quelle che servono per coprire il gap che negli anni non ha visto
l'iscrizione dei rappresentanti all'interno del percorso che si sta
analizzando in paritetica e che - al netto di criticità che sono
state evidenziate dal Ministero del Lavoro e che sono state già
affrontate e ribattute anche ai componenti di paritetica regionale
- faranno parte anche di una nuova disquisizione che dovrà
svilupparsi in funzione delle scelte che si faranno sul comparto
soccorso e sicurezza regionale. È prevista peraltro una riunione
ancora prima della fine dell'anno, proprio per capire se ci sia
un'intesa tra tutti i sindacati rispetto a quello che sarà il
percorso da definirsi, che darà delle ulteriori indicazioni anche
per eventualmente riuscire a chiudere il discorso attivato in
Paritetica, sia per quanto riguarda il Corpo dei Vigili del fuoco,
sia per quanto riguarda la Forestale.
Per il discorso relativo agli interventi sulla Caserma, invece,
si rappresenta come con il collega Sapinet si sia affrontato già
nel tempo questo percorso e come siano previsti 275 mila euro
propedeutici a definire l'attività di progettazione che dovrà
essere ultimata nel corso del 2024 per attuare quell'intervento che
è stato quantificato al momento, senza ulteriori approfondimenti,
in circa 3 milioni e 500 mila euro.
Peraltro si sottolinea come in questi anni ci siano in essere
degli appalti di manutenzione che sono sempre stati attivati con
una cinquantina d'interventi nel tempo che sono serviti, laddove
necessario, a cercare di dare le soluzioni temporanee in un'ottica
di ridefinizione degli interventi più importanti che sicuramente
saranno attenzionati dall'Amministrazione.
Rispetto all'ordine del giorno, noi ci asterremo, nel senso che
le situazioni che sono portate all'evidenza sono assolutamente
seguite ognuna nel loro contesto specifico e le interlocuzioni,
anche con i referenti dei Vigili del fuoco, sono intense, per non
dire di più, e confidiamo anche che possano portare a una
conclusione di certi percorsi che sono stati attivati, sui quali si
sono fatti dei passi avanti, poi si sono rifatti dei passi
indietro, per finalmente riuscire a darci una direzione che sia il
più possibile condivisa, laddove ci sia anche un'uniformità
d'intenti da parte dei rappresentanti delle stesse
organizzazioni.
Presidente -
Consigliera Erika Guichardaz, a lei la
parola.
Guichardaz E. (PCP) -
Volutamente, e lo dice anche il
titolo di quest'iniziativa, si mettevano in fila tutte le
problematiche evidenziate, a partire dall'equiparazione, alla
questione del comparto sicurezza, ai problemi all'interno della
CUS, a tutto quello che è relativo alle caserme. Sul resto -
rispetto a quello che ci ha detto il Presidente, a parte questa
nota rispetto forse alla chiusura della questione del comparto
sicurezza - non ci sembra ci siano state delle risposte puntuali,
soprattutto sulla quantificazione delle risorse rispetto
all'equiparazione; magari farò nuovamente un accesso agli atti per
capire da dove esce quel milione e 800 mila euro, perché
sinceramente sembra un po' sottostimato rispetto al numero di
personale che c'è, sia nel Corpo dei Vigili del fuoco, che nel
Corpo Forestale valdostano.
Rispetto alla questione della colonna mobile, nessuno mette in
dubbio che la colonna mobile della Protezione Civile abbia
funzionato, quello che chiedono i Vigili del Fuoco - e lo chiedono
con una nota specifica - è che vengano inseriti invece nella
colonna mobile relativa ai Vigili del fuoco, per le loro competenze
che sono sicuramente da riconoscere e per l'alta specializzazione
che hanno ottenuto nel corso del tempo; non vuol dire che la
colonna mobile di protezione civile non funziona, ma vuol dire che
il loro contesto dovrebbe essere un altro.
Bene anche i 275 mila euro di progettazione, quello che io le
vorrei rappresentare, Presidente è che, se ha voglia di farsi un
giro in Caserma, se ancora aspettiamo la progettazione, lì ci sono
bagni in cui il soffitto è completamente crollato, ci sono continue
infiltrazioni d'acqua all'interno dei locali dove sostano i Vigili
del fuoco.
Sotto, negli spogliatoi, c'è una voragine che è lì così da
secoli immemori. Io dico che almeno su queste piccole manutenzioni
qualcosa in più si potrebbe fare, perché rispetto al mio
sopralluogo di gennaio dell'anno scorso, nulla è cambiato, magari
qualche manutenzione è stata fatta, ma nulla è cambiato.
Ribadisco che non parliamo solo della caserma Erik Mortara,
andatevi a fare un salto anche alla caserma di Courmayeur, poi ne
riparliamo.
Presidente -
Consigliere Aggravi ne ha facoltà.
Aggravi (RV) -
Per esprimere il voto a favore di
Rassemblement Valdôtain all'ordine del giorno.
Non torno sui punti già evidenziati dalla collega e anche, in
parte, dalla risposta del Presidente, ne sottolineo uno che è stato
anche oggetto di attenzione durante l'audizione delle controparti
sindacali, che è lo stanziamento che oggi è di 1 milione e 800 per
quello che riguarda il fondo speciale di parte corrente per
l'equiparazione e poi per i due anni successivi ci sono 200 mila
euro sul biennio.
Anche dalle interlocuzioni con i sindacati, o comunque delle
rappresentanze, non si è molto capito da dove nasceva la
valutazione di questo milione e 800 e crediamo che fare chiarezza
sul punto, forse anche con atti ispettivi, potrà essere comunque
utile, anche perché poi dopo, al di là dello stanziamento sull'anno
a venire, bisogna anche capire effettivamente il costo degli anni
successivi.
Voteremo quindi a favore.
Presidente -
Consigliere Baccega, a lei la parola.
Baccega (FI) -
Anche noi avevamo seguito nei percorsi
scorsi questo tema, in modo anche significativo, proponendo una
serie di atti ispettivi e sollecitando più volte la Giunta di
allora - e sollecitiamo anche la Giunta attuale - a dare più forza
a questo percorso, perché in realtà prima si dava colpa alla
Paritetica che non si riuniva, adesso la Paritetica ha fatto il suo
lavoro, ha portato avanti percorsi che era necessario portare
avanti e quindi credo che sia opportuno adesso dare più forza.
Lo stato della caserma: io ho fatto per qualche anno l'Assessore
ai lavori pubblici e di interventi ne abbiamo fatti a iosa,
continuano a esserci interventi; forse è il momento di dare una
svolta, di trovare un luogo ideale per una caserma che si rispetti,
rispetto a tutti i percorsi che questo Corpo valdostano dei Vigili
del fuoco ha in seno e che si guardi a uno sviluppo più
efficace.
Non so se il nuovo aeroporto prevederà spazi idonei, ma dovrebbe
essere così secondo le normative, per poter anche lì garantire un
servizio efficace e fruibile per il Corpo valdostano dei Vigili del
fuoco, ma sosterremo quest'ordine del giorno proposto dalle
colleghe con convinzione, proprio perché parla di equiparazione
dello stato giuridico e del trattamento economico e previdenziale
del Corpo valdostano dei Vigili del fuoco e del Corpo Forestale
della Valle d'Aosta.
Presidente -
Consigliera Foudraz.
Foudraz (LEGA VDA) -
Per annunciare che voteremo a favore
quest'ordine del giorno e- ben a conoscenza del fatto che la
caserma Erik Mortara di Aosta dei Vigili del fuoco versa in
condizioni abbastanza discutibili per quanto riguarda la
manutenzione che sono numerosi gli interventi edilizi che devono
essere fatti - per anticipare che, a tal proposito, abbiamo
presentato un sub-emendamento che discuteremo nel momento in cui
andremo ad analizzare l'articolato del disegno di legge.
Presidente -
Mettiamo in votazione. La votazione è
aperta. La votazione è chiusa.
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Sapinet e Testolin)
L'ordine del giorno non è approvato.
Ritorniamo all'ordine del giorno n. 2 di Forza Italia.
Consigliere Baccega, a lei la parola.
Baccega (FI) -
Forza Italia ha sostenuto con convinzione
la legge regionale n. 35/2021 che aveva dato risorse come indennità
attrattività già nel mese di luglio a 860 tra medici e
infermieri.
Avevamo, fin da quel momento, detto che quella legge era iniqua;
lo sostenevamo perché eravamo convinti che tutta la sanità doveva
avere dei riconoscimenti, ma avevamo sostenuto fortemente che
avremmo lavorato affinché tutto il personale della USL potesse
avere i giusti riconoscimenti.
Da quello stanziamento di spesa di 9 milioni e 300 mila euro,
sono avanzati circa 2 milioni e 400 circa, che sono ancora lì a
disposizione; poi ovviamente siamo andati nella direzione della
legge 22 e anche lì abbiamo detto: la sosteniamo, ma ovviamente si
prevede l'indennità sanitaria temporanea - quindi ha cambiato anche
nome proprio perché andava a confliggere eventualmente con lo Stato
- per dirigenti, medici e infermieri ritenendo che tutto il
personale dell'Azienda doveva essere coinvolto.
Adesso è stata presentata la 95 - che poi si è ritirata, della
quale eravamo sottoscrittori anche noi - e andremo, probabilmente
lunedì, a votare un'altra normativa che prevede anche l'inserimento
di tutto il personale delle professioni sanitarie.
Ieri è stato bocciato l'ordine del giorno che prevedeva anche
per le OSS un riconoscimento, noi ritorneremo ancora su quel
percorso e nel nostro ordine del giorno noi chiediamo che venga
riconosciuta l'indennità che è figlia dell'indennità di
attrattività: un'indennità sanitaria per gli operatori
socio-sanitari, per il comparto amministrativo, per il comparto
tecnico, per la dirigenza amministrativa, la dirigenza
professionale e la dirigenza tecnica.
Le risorse ci sono, perché, come ho detto, 2 milioni e 400 sono
eventualmente avanzati, per sostenere in modo graduale e attraverso
un'approfondita contrattazione che si potrà fare con i sindacati,
con 2.386.000 euro si può arrivare a sostenere un'indennità
sanitaria anche per queste figure.
Volevo fare una riflessione anche su quello che proponiamo,
perché sentirsi dire, come è successo ieri, che noi creiamo ipotesi
per creare divisioni... non è così, le divisioni sono state create
prima, quando si è deciso di attribuire l'indennità solo ed
esclusivamente a infermieri, a medici e a dirigenti medici, quindi
quello è stato il momento di una divisione. Tutto il mondo della
sanità è in subbuglio rispetto a questo percorso.
Abbiamo audito i sindacati CGIL, CISL, UIL, ma anche tutti i
sindacati di categoria, che hanno sottolineato l'esigenza di andare
nella direzione di riconoscere a tutti quanti coloro che lavorano
nell'azienda USL, secondo dei parametri che poi possono essere
individuati, un'indennità sanitaria che è dovuta e doverosa, che
era nata come indennità d'attrattività, ma era nata anche per
evitare l'esodo verso l'esterno.
Ieri è stato affermato che ci sono 45 unità di personale in meno
rispetto al 2021 e credo che i servizi sono sicuramente
incrementati, quindi questo "-45" è di gran lunga
insufficiente.
Perché sono avanzati dei soldi? Perché mancano delle persone,
quindi quelle risorse che sono avanzate, avrebbero avuto una logica
se fossero state - fin da subito, come avevamo chiesto -
distribuite prima alle OSS, poi alle professioni sanitarie e anche
ai tecnici e agli amministrativi.
Questo è quello che chiediamo come Forza Italia, con l'auspicio
che si vada quanto prima in questa direzione.
Presidente -
Assessore Marzi, a lei la parola.
Marzi (SA) -
Ringrazio sentitamente il collega Baccega
per quest'ordine del giorno perché permette d'inserire
politicamente non tanto, ovviamente, l'ordine del giorno - che le
chiederemo di ritirare, altrimenti ci asterremo - ma semplicemente
perché connota in maniera politicamente perfetta l'atteggiamento
del Consiglio, infatti anche nella mia risposta ieri all'ordine del
giorno del collega Manfrin sono stato molto preciso in tal
senso.
Io non credo che sia volontà del Consiglio quella di dividere le
platee di riferimento, anche se bisogna dire che in un'assise
elettorale politica come quella attuale potrebbe anche essere
assolutamente legittimo. La politica è contemperamento d'interessi:
se c'è qualcosa da contemperare, è perché evidentemente ci sono
interessi diversi. Se tutti non la pensassimo in maniera diversa,
probabilmente ci sarebbero liste uniche e alla fine verremmo
sorteggiati invece che eletti.
Alla fine della fiera, questo forse sarebbe l'unico luogo nel
quale sarebbe assolutamente legittimo portare istanze diverse.
La sua iniziativa, rispetto a quella del collega Manfrin,
allarga addirittura il campo, quindi rende praticamente evidente
come, tendendo ad allargarlo, questo campo tende a infinito, anche
perché gli ambiti che sono stati coinvolti nell'arco temporale che
va dal 2020 al 2022 - e già sul 2022 mi tengo largo rispetto a una
crisi sanitaria che lei tra l'altro ha vissuto in prima persona,
perché era addirittura Assessore alla sanità in quel periodo,
quindi sa benissimo di che cosa stiamo parlando - hanno
circoscritto un ambito di riferimento che ha fatto politicamente
sorgere la necessità d'intervenire anche con un'indennità di
attrattività.
Ci tengo a precisare un termine: "l'attrattività". Tutte le
volte che è stata usata in questo Consiglio, sia quando per la
prima volta è stata inserita nella 35/2021, sia poi per il percorso
legislativo che ha portato alla 22 - parleremo poi dopo dei
soggetti individuati - è sempre stata vissuta come attrattività
negativa e positiva: quindi sia in termini di coloro i quali
dovevano essere attratti, sia in termini di coloro i quali non
dovevano essere "dis-attratti", quindi, di conseguenza, optare per
altri lidi rispetto all'espressione della propria professionalità
sanitaria.
Sicuramente quello che lei dice nel presentare l'iniziativa è
assolutamente corretto, cioè il fatto che nel momento in cui nacque
la necessità di arrivare, con la 35/2021, a un'indennità
d'attrattività, sempre all'interno delle professioni sanitarie, ci
fu una scelta che portò a indicare in maniera immediata le
professioni individuate dei medici e degli infermieri, con un
percorso legislativo che poi portò alla contrattazione di secondo
livello per l'individuazione delle indennità.
Anche se all'interno della 22 ci sono delle esplicitazioni, il
percorso che dalla 35 arrivò alla 22 - da un punto di vista
legislativo anche nei rapporti che i nostri Dipartimenti, quello
legislativo in primis, riuscirono a mettere in piedi con lo Stato -
venne individuato come quello fosse un passaggio delicato che
probabilmente era anche stato uno di quelli che aveva portato a una
prima impegnativa della norma d'attrattività sulla 35.
L'oggetto del contendere, rispetto a questa normativa, è stato
da sempre un percorso legislativo che ha individuato nel mondo
sanitario, in un momento molto particolare quale la pandemia -
ricordiamoci tutti che noi siamo stati eletti nell'anno del
lockdown e abbiamo formato questo Consiglio nel momento in cui
chiudevamo la Regione Autonoma Valle d'Aosta alla fine del 2020 e,
di fatto, questo è andato avanti per tutto quanto il 2021 e in quel
periodo di fatto vennero fatte delle scelte mirate da chi arrivò a
mettere in piedi la 22 - scelte che riconoscevano espressamente,
per la carenza di medici e infermieri, una soluzione che doveva
essere gestita anche con un'indennità specifica.
Quella scelta, una volta che ebbe compimento con la 22, quindi
nell'ultima parte del 2022, vide da subito crearsi un vulnus
politico dove si arrivò a dire: "Sì, però non soltanto i medici e
gli infermieri devono essere inseriti all'interno di questo
processo, ma anche le altre professioni sanitarie", tant'è che poi
arriviamo, con l'inizio di questo 2023, dove una proposta di legge
- che viene tra l'altro dalla minoranza - inizialmente andava
proprio a circoscrivere l'ambito sanitario lanciando il dado
rispetto a questa soluzione e nel frattempo l'allora collega
Barmasse già stava lavorando per chiudere il cerchio rispetto alle
professioni sanitarie che dovevano essere "sanate" rispetto quelle
professioni sanitarie che erano state escluse dalla 22/2022.
C'è un solo motivo per il quale noi parliamo di questi temi
all'interno di questo bilancio, perché con questa legge abbiamo
permesso che la legge d'attrattività 2, chiamiamola così, - che
eventualmente approveremo nei prossimi Consigli - di fatto
"scavalca" con un emendamento fino al 2026, come tra l'altro con
questo bilancio si prevede che ciò accada anche per la legge
d'attrattività 1.
Ho voluto rappresentare ieri - e lo ribadisco anche nel
dibattito di quest'ordine del giorno, e probabilmente sarà anche il
leit motiv
del confronto che avremo in Consiglio quando
andremo a discutere il DDL 129 - che questo DDL 129, quindi il
concetto d'attrattività 2, è un percorso legislativo che tutto il
Consiglio ha voluto politicamente, amministrativamente, anche nel
confronto con le parti sociali, e che ha portato a una soluzione
inclusiva, cioè accoglie all'interno del concetto d'attrattività
anche le altre professioni sanitarie.
Qui si chiude la legge d'attrattività 2.
Ogni altro percorso che prevede delle indennità che possono
essere sempre di natura attrattiva nei confronti di tutte quante le
altre categorie coinvolte in maniera assolutamente eccezionale in
termini lavorativi per quello che hanno espresso a diretto riporto
con le professioni sanitarie non è assolutamente previsto in questo
percorso, ma non lo è mai stato da un punto di vista legislativo e
politico, tant'è che anche nel circoscrivere l'ambito del DDL 129
si è arrivati qua.
Se in questo Consiglio da un punto di vista politico è
assolutamente legittimo lanciare il cuore oltre l'ostacolo, da un
punto di vista invece amministrativo bisogna restare assolutamente
concreti, anche perché il percorso che ha portato al DDL 129 non è
assolutamente stato un percorso semplice per due aspetti.
Il primo è di natura economica: non è stato facilissimo trovare
2.700.000 euro che sono stati impegnati con la legge di
assestamento 2 e, allo stesso tempo, anche da un punto di vista
legislativo e questo è stato ribadito in V Commissione quando
abbiamo presentato il DDL 129, perché, di fatto, anche inserirsi in
quest'ambito, che è quello molto complesso della contrattazione
all'interno del mondo pubblico, è una cosa che va trattata con le
pinze e deve essere correttamente individuata.
La cosa importante da dire non è quello che è il dibattito
politico di quest'Aula... basta vedere quanto in questo momento il
nostro tabellone si sia acceso - come un albero di Natale, così
rimandiamo e ci facciamo già le feste - e sia individuato rispetto
a questo tema, ma è assolutamente importante capire invece quanta
risonanza ha quello che accade e ci diciamo in questo Consiglio
rispetto a delle platee che, giustamente, individuano la legge
d'attrattività in un ambito più semplice, meno ampio,
semplicemente, di fatto, a livello d'indennità.
Giustamente non si vedono divisi, perché loro lavorano tutti
quanti uno vicino all'altro e, allo stesso tempo, però, non sono
giustamente legittimati dal conoscere tutti gli aspetti di natura
normativa che, invece, giustamente hanno i percorsi politici
amministrativi, quindi le idee e il dibattito, quando poi si devono
- permettetemi il termine evangelico - "incarnare" in un
dispositivo legislativo.
L'oggetto del contendere rispetto a quest'ordine del giorno,
rispetto ai prossimi dibattiti... ma quest'ordine del giorno che
nei prossimi dibattiti io utilizzerò a dimostrazione del fatto che
una volta che si comincia a dire " è giusto ma, è giusto ma" si
applica una formula matematica che tende a infinito, di
conseguenza, per questi motivi - che magari sono di difficile
comprensione per chi non è abituato, per sua fortuna o sfortuna, a
dover stare in quest'aula in continuità come lo facciamo noi - è
assolutamente corretto circoscrivere l'ambito e quindi dire che la
legge di attrattività 2, che è oggetto di quest'ordine del giorno,
era una legge che voleva attrarre le professioni sanitarie che non
erano state viste dalla prima norma e chiudere il cerchio rispetto
alle professionisti sanitarie.
Qualsiasi altra legge d'attrattività, per altri profili
amministrativi non compresi nelle direzioni sanitarie, è un
percorso che è tutto da attivare, corretto o non corretto che
sia.
Presidente -
Consigliere Manfrin, a lei la parola.
Manfrin (LEGA VDA) -
Intervengo volentieri su
quest'ordine del giorno per alcuni chiarimenti.
Il collega Marzi è da una parte - devo riconoscerlo -
particolarmente abile nel far risaltare, così potremmo definire,
una contrarietà che probabilmente non è sua, probabilmente è della
maggioranza di cui fa parte, per tutta una serie di valutazioni di
cui noi non siamo a conoscenza ma che possiamo immaginare, la
contrarietà che la maggioranza di cui fa parte incontra quando si
dice: "Aggiungiamo all'indennità sanitaria una serie di
figure".
Ora, da che mondo è mondo e da quando abbiamo preso coscienza
dei meccanismi amministrativi, ogni azione è direttamente
conseguente a due scelte: da una parte c'è la volontà politica,
quindi se c'è o no la volontà di andare nella direzione di fare
certe azioni, dall'altra c'è invece la disponibilità economica, se
quando si scelgono e si fanno certe scelte, i fondi ci sono o non
ci sono.
Se coincidono volontà politica e disponibilità economica, queste
scelte possono essere prese.
Qui, con queste iniziative che sono state presentate, ci
domandiamo se c'è la volontà politica, perché in realtà la
disponibilità economica c'è.
Allora per sgombrare il campo vorrei intervenire su una serie di
cose che sono state dette - lei, assessore Marzi, l'ha evocato ed è
giusto chiarirlo - al di fuori di questo Consiglio, alle
delegazioni che à tour de rôle ognuno ha ricevuto.
Non farò ovviamente il suo nome, assessore Marzi, ma parlerò in
generale.
Devo dire, per sgombrarle il campo, che, a queste delegazioni
che si sono recate in processione, è stato detto che ormai la legge
era stata fatta e che non c'era più possibilità di modificarla.
La legge non è stata fatta, perché c'è un testo che verrà
esaminato e votato eventualmente in Commissione lunedì - e guardo
il Presidente della V Commissione - quindi lunedì ci sarà la seduta
della V Commissione che deciderà di licenziare o meno il DDL 129
che estende l'indennità sanitaria temporanea, quindi lunedì si
voterà in Commissione ed eventualmente, se ci sarà parere positivo
o negativo, il DDL 129 andrà in Consiglio e verrà votato nelle
giornate di mercoledì e giovedì.
Chiunque dica oggi che la legge ormai è scritta e non si può più
modificare, sbaglia, dice una cosa falsa, perché questo è stato
detto, non è che me lo invento; questo è stato detto alle
delegazioni di persone che sono andate a chiedere se si poteva
estendere anche - e parlo del caso su cui abbiamo presentato un
emendamento e un ordine del giorno - agli operatori socio-sanitari
l'indennità sanitaria temporanea.
Questo è stato detto, questa è una cosa falsa, così abbiamo
messo un primo punto.
Secondo punto: i soldi non ci sono. Non è vero, e ve lo
dimostreremo tra oggi e domani.
Ci sono delle disponibilità, che, per esempio, il collega
Baccega ha indicato e trovato, ci sono delle altre disponibilità
che noi abbiamo trovato e abbiamo inserito all'interno di un
emendamento. Questo significa che se quell'emendamento verrà
votato, quei fondi per predisporre l'indennità sanitaria
temporanea- noi abbiamo previsto di allargarli anche per gli
operatori socio-sanitari - ci sono, quindi non è vero che non ci
sono i soldi, è soltanto una questione di volontà.
C'è o no la volontà politica? Questo lo scopriremo.
Sulla questione dell'ordine del giorno, ma penso che l'abbiamo
visto ieri e lo rivedremo oggi con lo stesso triste finale, ma lo
scopriremo anche nel momento in cui andremo a votare
l'emendamento.
L'emendamento è una cosa concreta, non è un impegno politico, è:
"Prendiamo questi soldi e li mettiamo lì?". Sì o no, vedremo chi
sarà a favore e chi sarà contro. Punto. Finito.
Sgombrando il campo dal fatto che non si possa più fare più
niente, diciamo in maniera chiara a chi ci sta ascoltando fuori,
oltre che a noi che siamo qui dentro, che questa scelta si può
fare.
Oggi questa scelta si può ancora fare, è sufficiente la
volontà.
Veniamo invece alla questione dell'indennità d'attrattività.
L'abbiamo detto ieri - forse non ero abbastanza chiaro - e lo
ripetiamo oggi, l'abbiamo detto con le tabelle alla mano.
L'indennità d'attrattività sanitaria, così com'era stata
presentata e prospettata, non ha funzionato come attrattività, ce
lo siamo detti; è un'osservazione che non ho fatto io, non ricordo
se l'ha fatta il collega Restano, adesso non mi ricordo chi, ma in
Commissione è stato detto chiaramente che è stata un'indennità di
mantenimento, sostanzialmente si è cercato per lo meno di mantenere
in servizio le persone che erano già contrattualizzate con la
nostra Sanità.
Come abbiamo detto ieri, non soltanto per questo, perché noi non
immaginiamo che ci sia soltanto un mero discorso economico a fronte
dell'impegno di ogni persona nello svolgere il proprio lavoro, c'è
ovviamente anche una programmazione di vita, ma c'è sicuramente
anche una ricerca di tranquillità personale, una ricerca anche di
una carriera professionale che dia soddisfazione alla persona;
oltre a questo, c'è una necessità di rendere ancora più attrattiva
la nostra sanità, per esempio, per chi arriva fuori dalla Valle
d'Aosta, se in Valle d'Aosta le risorse non si trovano.
Che cosa è accaduto con quest'indennità di mantenimento?
L'abbiamo detto ieri, lo ripetiamo oggi: la parte più
consistente a livello numerico della nostra sanità, ovvero gli
infermieri, ha visto un calo di cinque unità dal 2021 al 2023, dati
30 novembre, quindi i 654 infermieri che c'erano al primo gennaio
del 2021 sono calati di cinque unità alla fine del periodo.
Per quanto riguarda i medici, erano 329 in servizio al primo
gennaio 2021, al 30 novembre 2023 sono calati di dieci unità,
quindi la parte più numerosa erano i medici, - la parte mediana
erano gli infermieri - e sono calati di dieci unità; la parte che
invece contava meno personale tra tutti - per necessità di
servizio, immagino, e non certo perché non ce ne sia bisogno -
erano gli operatori socio-sanitari, che erano 230 al primo gennaio
2021. Dati al 30 novembre 2023: sono calati di trenta unità.
La fascia, la classificazione che aveva i minor numeri ha avuto
il maggiore calo.
Possiamo chiederci quali sono le cause, però se noi immaginiamo
di dire che l'indennità di attrattività, o di mantenimento che dir
si voglia, sui medici e sugli infermieri è stata applicata e sugli
operatori socio-sanitari no e questa è la categoria che ha avuto il
calo più importante, pur avendo i numeri più bassi rispetto al
numero di persone in servizio, qualcosa ci deve suggerire.
Ecco perché questa scelta è importante farla oggi. I colleghi di
Forza Italia hanno ampliato ancora la platea, questa è giustamente
una loro idea e noi ne prendiamo atto, ma riteniamo che
quest'ordine giorno sia assolutamente accoglibile e lo voteremo
perché contiene anche le previsioni che noi abbiamo cercato di
fare. Grazie anche a quest'ordine del giorno credo si potrà
sgombrare il campo.
Lei, assessore Marzi, non ha fornito delle motivazioni
sinceramente convincenti e concrete rispetto al perché noi dovremmo
rinunciare a condurre quest'azione.
Io sinceramente, nelle motivazioni che ha fornito non vedo una
motivazione valida per dire: "Effettivamente non si può fare".
Credo, e questo mi fa immensamente piacere, che in quest'aula in
questi giorni si sia sviluppato un dibattito molto interessante,
dove c'è stata un'onestà intellettuale sia da parte di chi fa delle
proposte, come l'opposizione, perché può fare questo, sia da parte
di chi presenta un bilancio che è la maggioranza, dove si è detto
con molta onestà in alcuni casi: "Queste cose non si possono fare",
parlo per esempio dello studentato di cui abbiamo parlato ieri, e
con altrettanta onestà da questa parte si sono ritirate le proposte
quando era evidente che queste non potevano trovare
concretezza.
Questa è una proposta che si può fare e che obiettivamente
riteniamo debba essere fatta. Il perché non l'abbiamo compreso...
quindi noi voteremo convintamente quest'ordine del giorno e a
maggior ragione presenteremo l'emendamento nel prosieguo del
Consiglio.
Presidente -
Consigliere Aggravi, a lei la parola.
Aggravi (RV) -
Sicuramente il tema non è solo una
questione legata al numero di partecipanti a questo dibattito, esso
fin è stato dal suo inizio estremamente delicato e complicato.
Penso che non ci volesse un indovino per sapere e per dire che
nel momento in cui si parla dell'attivazione di un'indennità
immediatamente si crei una corsa da una parte, una corsa dall'altra
e, soprattutto, per sapere che chi opera all'interno di un settore
o di un comparto di un'azienda, se non vede riconosciuta una quota
parte d'indennità, si sente discriminato.
Penso che non ci volesse neanche un indovino, lo dico non per
fare il professore, assolutamente, ma lo dico con rassegnazione,
per affermare che anche l'attivazione di un'indennità di questo
tipo non potesse riuscire a ribaltare una situazione che non si
vive soltanto in Valle d'Aosta ma che è estremamente complessa e
generalizzata e non direi soltanto legata all'ambito nazionale. I
numeri che ha citato il collega poc'anzi, numeri di cui si è
discusso in Commissione sono sotto gli occhi di tutti, ci sono N
cause, tra cui una forse è anche quella - e lo si è detto più volte
- legata a un benessere non soltanto organizzativo, ma un benessere
in senso lato di chi opera nell'ambito della sanità, il quale ha
sicuramente subìto pesantemente gli effetti della pandemia, ma
anche i carichi di lavoro e forse anche le modalità di lavorare non
si riescono più a sostenere per tante motivazioni ...e non è
possibile in sintesi sicuramente affrontarlo.
Quando io ogni tanto cerco di dire che è forse e soprattutto un
problema di natura aziendale, quindi sia in termini di clima, sia
in termini di organizzazione, forse cerco di spiegarmi in maniera
più puntuale.
Nelle premesse il collega Baccega ricorda l'avanzo che si è
generato, su quel punto mi ricordo che si cercò di fare chiarezza
in Commissione, di fare i calcoli e di capire effettivamente la
problematica, cioè che se l'avanzo si genera nell'azienda USL, quei
soldi andranno gestiti come l'avanzo della USL va gestito. Sappiamo
benissimo oramai la differenza tra la spesa corrente, la spesa
d'investimento e il trattamento dell'avanzo; crediamo come gruppo
che sia anche complesso ogni tanto difficile e disdicevole fare
delle scelte, perché, quando si fanno delle scelte discrezionali,
si sa che si va a inimicarsi una parte piuttosto che un'altra,
però, al di là del comune sentore a quello che può essere anche il
piglio che una forza d'opposizione ha rispetto alla maggioranza, -
è vero, qualche volta ci viene detto: "È facile da parte vostra
fare certe proposte", io dico "É anche facile da parte vostra farne
delle altre", ma questo sta nel gioco delle parti - noi
sinceramente oggi quest'ordine del giorno non lo voteremo, non ci
sentiamo di votarlo.
Lo dico con estrema chiarezza di confronto nei confronti dei
colleghi dell'opposizione e nei confronti di chi ci ascolta, perché
su questo tema crediamo sia necessario fare una valutazione in più,
e purtroppo, o per fortuna, fare anche una valutazione su dove
questo tipo di trattamenti o indennità, temporanei, che poi
diventano definitivi o quant'altro, debbano essere applicati.
Ho sentito dire da altri colleghi: "I soldi ci sono"; bene, i
soldi ci sono, ma questo non vuol dire necessariamente che dobbiamo
utilizzarli in senso generale e generalista, bisogna fare delle
valutazioni.
Se già quest'indennità non funziona sulle categorie di obiettivo
che doveva interessare, mi pongo delle domande sull'utilizzare
queste risorse su altre categorie che, nel bene o nel male, forse
subiscono meno le problematiche o il trend o tutta una serie di
fattori che stanno incidendo pesantemente sulle categorie che oggi
già beneficiano di quest'indennità.
Sinceramente possiamo fare un distinguo sugli operatori
socio-sanitari, lo cito per il discorso dell'emendamento sul 129,
di quello che era stato presentato alla proposta di legge 95, e che
abbiamo appreso - mi spiace - dagli organi di stampa, ma ognuno fa
le sue scelte... Dico "Mi spiace" perché quella legge aveva anche
altre firme ma ci sta nel gioco delle parti... noi sinceramente
quest'impegnativa non ci sentiamo oggi di votarla perché è
estremamente estensiva e, ripeto, per quello che ho detto crediamo
che sia il momento e soprattutto il caso di fare delle valutazioni
molto più accurate e molto più puntuali, perché sì, i soldi ci
saranno, però dobbiamo capire che effetto hanno, perché poi queste
cose restano e soprattutto poi,0
se si dovessero generare delle situazioni in cui questi
soldi vanno rivisti a fronte di N crisi e di N problematiche che
possono esserci, non saremmo seri.
Ripeto, questa è una considerazione del nostro gruppo, capiamo
quello che viene presentato dai colleghi, però la nostra posizione
oggi sarà d'astensione rispetto a quest'impegnativa.
Presidente -
Sono le ore 13:00. Considerando anche l'ora
e una richiesta di sospensione, propongo di rinviare il resto della
discussione di quest'ordine del giorno alle ore 15:00. Il Consiglio
è sospeso, riprenderà alle ore 15:00.
---
La seduta termina alle ore 13:00.
