Classificazione
BENI CULTURALI



Oggetto del Consiglio n. 2255 del 14 luglio 2016 - Resoconto
OGGETTO N. 2255/XIV - Interpellanza: "Intendimenti in merito
alla valorizzazione storico-culturale del colle del Gran San
Bernardo".
Rosset (Presidente) -
Punto 23 all'ordine del giorno, per
l'illustrazione ha chiesto la parola il Consigliere Bertin, ne ha
facoltà.
Bertin (ALPE) -
Con questa interpellanza ritorniamo su un
argomento che era già stato oggetto di una risoluzione presentata
in questo Consiglio qualche tempo fa. L'argomento è l'ipotesi di
salvaguardare e promuovere come patrimonio dell'UNESCO, come
patrimonio dell'umanità, il territorio del colle del Gran San
Bernardo e delle valli ad esso collegate. Il colle del Gran San
Bernardo è una via di comunicazione fondamentale, attraverso le
Alpi, tra il nord e il sud dell'Europa, è sede dell'omonimo ospizio
che nei millenni ha rappresentato un riferimento importante ed è un
luogo particolarmente attrattivo da molti punti di vista.
Questa opportunità, questa idea è stata rilanciata di recente
soprattutto da parte di autorità e soggetti elvetici del Cantone
del Vallese, un'idea che a mio avviso potrebbe dare delle grandi
opportunità per un rilancio dal punto di vista culturale e
turistico, anche sociale, delle valli interessate. Quello
dell'UNESCO è certamente un progetto ambizioso, ma che nel caso
specifico può anche avere delle buone possibilità di riuscita.
Sappiamo che anche altri progetti del genere che riguardano la
Valle d'Aosta sono stati lanciati in questi periodi, però, da un
certo punto di vista, risultano essere maggiormente velleitari; per
esempio, l'idea di salvaguardare come patrimonio dell'umanità le
mura romane della città di Aosta.
Evidentemente in questa candidatura ci sono molti elementi di
debolezza. Non perché Aosta non sia una città che meriti questo,
anzi, una parte della mia attività del Consiglio regionale l'ho
dedicata proprio a questo patrimonio storico e culturale della
città di Aosta che è unico e che va valorizzato, ma certamente vi è
un fatto che indebolisce questa candidatura, che peraltro dal punto
di vista dei contenuti avrebbe delle grandi possibilità, perché
Aosta è una città che ha molti
atout
da giocarsi in questo
senso; come dicevo, gli elementi di debolezza stanno nel fatto che
l'Italia è il Paese che ha il maggior numero di siti dichiarati
patrimonio dell'umanità. Questo evidentemente limita molto le
possibilità di nuovi siti dichiarati tali dall'UNESCO.
Vicenda diversa invece per quel che riguarda la prospettiva del
colle del Gran San Bernardo che si inserirebbe in un discorso
transnazionale, internazionale, nel quale avrebbe certamente
maggiori possibilità di successo.
Oltre che un successo, un risultato, un'iniziativa di questo
genere, se fatta in modo serio, darebbe anche dei grandi risultati,
innanzitutto da un punto di vista di rapporti economici e sociali
per le due valli del Gran San Bernardo; potrebbe anche creare un
brand
poi da usarsi in comune alle due valli e riattivare
quei rapporti economici che potrebbero avere ulteriori risultati
positivi, indipendentemente da un ipotetico risultato positivo di
questa candidatura. Queste candidature hanno anche l'obiettivo di
dare una prospettiva all'attività di vari soggetti e di lavorare in
sinergia, creando poi degli elementi che, al di là del risultato o
meno della candidatura, rimangono sul territorio e che possono
avere dei risvolti positivi tanto dal punto di vista economico che
da quello turistico.
Era per questo che ci chiedevamo quali erano gli intendimenti e
le valutazioni del Governo regionale in merito a questa opportunità
e quando e se l'Assessore competente intenda riferire in merito a
questa e ad altre valutazioni su questo argomento.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Questo è un argomento che abbiamo già
avuto modo di affrontare, quando il collega Bertin ha presentato
una risoluzione, già in quell'occasione abbiamo manifestato la
nostra contrarietà al documento, proprio perché riteniamo che la
candidatura a patrimonio dell'UNESCO abbia dei pro, abbia dei
contro, ma soprattutto abbia la necessità di una valutazione più
ampia rispetto all'emotività del singolo sito.
Periodicamente noi veniamo sollecitati, si ricorderà il collega
Bertin che qualche anno fa c'era la richiesta per candidare a
patrimonio dell'UNESCO il Monte Bianco, dopo di che abbiamo avuto
altre località che, a seconda delle preferenze, hanno indicato
delle strade dove chiedere la candidatura di questo o quell'altro
sito e quindi in ordine sparso si ritiene che questo di per sé
possa rappresentare un modello di sviluppo.
Molto più concretamente, collega Bertin, lei sa benissimo,
l'Amministrazione regionale considera il colle del Gran San
Bernardo un punto di grande attenzione, un punto pregiato e lo sta
a dimostrare il fatto che abbiamo investito oltre 600 mila
euro.
I lavori compiuti al Gran San Bernardo, probabilmente non tutti
sanno, sono stati fatti con risorse regionali: la legge n. 1
gestita dall'Assessorato territorio e ambiente; tutta la
riqualificazione del colle del Gran San Bernardo è fatta con soldi
regionali. Quindi questi sono atti concreti per dare un modello di
sviluppo. Poi, dal punto di vista delle azioni promozionali,
ricordo a tutti la valorizzazione dell'attività importante che
stiamo facendo sulla via Francigena: ci stiamo candidando, per
l'autunno, a organizzare in Valle d'Aosta l'evento annuale
dell'Associazione europea delle vie Francigene e ovviamente il
punto di riferimento sarà il colle del Gran San Bernardo, che è il
punto di entrata in Italia della via Francigena, nonché il punto
più alto del percorso.
Questo per dire che ci sono delle azioni concrete, costanti e
che hanno dei ritorni immediati, senza scomodare dei ragionamenti
che sono molto impegnativi, molto aleatori e soprattutto hanno
delle conseguenze che potrebbero non essere tutte così
apprezzabili. Da questo punto di vista, concordiamo con il collega
Bertin sul fatto che il colle del Gran San Bernardo sia
un'opportunità, sia un sito da valorizzare; non vado neanche a
scomodare tutti i lavori al di là dei 600 mila euro che sono stati
fatti dalla Soprintendenza per valorizzare il Plan de Jupiter, per
fare tutta una serie di attività specifiche. Da questo punto di
vista, io credo che l'Amministrazione regionale continuerà con una
valorizzazione puntuale e specifica del sito, rimandando
sicuramente qualsiasi tipo di valutazione della candidatura a
patrimonio dell'UNESCO a ragionamenti che non possono essere
limitati alle mura romane o al colle, a delle valutazioni diverse
che allo stato non sono nell'agenda politica.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Forse non ci capiamo, Assessore
Marguerettaz, gli investimenti che lei dice fatti al colle del Gran
San Bernardo non sono né alternativi, né incompatibili con una
iniziativa che è di tutt'altro genere.
È un'iniziativa di promozione dalla quale, anzi, questi
interventi non potrebbero che avere un beneficio ulteriore. Ma al
di là del sito in sé, significa dare degli obiettivi a una
comunità, non soltanto dal punto di vista del raggiungimento di
questo
brand
, ma anche per mettere in sinergia delle valli
che potrebbero di per sé lavorare meglio insieme e avere dei
vantaggi economici e turistici per entrambe. Avere più opportunità
e soprattutto lavorare in sinergia: quello che diventa sempre più
importante ai nostri tempi. Tra l'altro - come lei
-
conosciamo un po' quella zona e si ha la sensazione che
probabilmente nelle generazioni precedenti i rapporti tra le due
valli fossero addirittura più intensi che non in questa
generazione, al di là delle facilità di comunicazione che sono
aumentate. Questa è, e rimane, al di là delle valutazioni negative
che fa lei, che a mio avviso sono argomentate in modo fuorviante,
perché non è una cosa alternativa all'altra, anzi, avrebbe
l'effetto contrario: in generale dare alle comunità degli obiettivi
di questo genere non può che avere degli effetti positivi, al di là
del raggiungimento o meno di un obiettivo, ma ovviamente bisogna
farlo in modo serio.
Dalla parte svizzera c'è questa intenzione ed è un peccato che
dalla parte valdostana si veda negativamente questo fatto che, al
contrario, potrebbe essere un'opportunità per tutti. Vederla come
una limitazione
-
che limitazione non è, anche perché basta
evidentemente trattare il dossier nelle modalità giuste,
analizzarlo fino in fondo e non soltanto in modo superficiale
dicendo che questa non è una cosa positiva per la nostra comunità
-
a mio avviso è piuttosto limitativo e non porta niente di
buono.
Sono progetti di ampio respiro, che a mio avviso andrebbero
seguiti con attenzione non soltanto per quella valle, ma in
generale per i rapporti tra la Regione autonoma Valle d'Aosta e il
Vallese, che da un'iniziativa del genere non potrebbero che avere
dei risvolti positivi. Credo che tutti noi potremmo vedere
positivamente una maggiore collaborazione tra le due comunità,
logicamente per gli sviluppi positivi non soltanto da un punto di
vista economico-sociale, che questo potrebbe avere.
Mi dispiace della risposta dell'Assessore che ancora una volta
dimostra, secondo me, la volontà di chiudere una porta che
probabilmente non andrebbe chiusa e andrebbe analizzata fino in
fondo per quelle che potrebbero essere delle opportunità, che non
vanno sprecate. La Valle d'Aosta deve sfruttare tutte le
opportunità che le vengono messe a disposizione. Questa sarebbe
una.
