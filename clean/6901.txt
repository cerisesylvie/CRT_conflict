Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1404 del 26 giugno 1985 - Resoconto
OGGETTO N. 1404/VIII - INTERVENTI REGIONALI A BREVE TERMINE A
FAVORE DELL'OCCUPAZIONE NEL TERRITORIO DELLA VI° COMUNITA' MONTANA.
(Interpellanza).
PRESIDENTE
: Do lettura dell'interpellanza presentata dai
Consiglieri Cout e Tonino:
INTERPELLANZA
RICEVUTA in data 15 maggio una petizione con 305 firme di
giovani, disoccupati e cassaintegrati della Comunità Montana
dell'Evançon, avente per oggetto il pressante problema della
mancanza di posti di lavoro nella zona;
CONSTATATO che con tale documento si pone con forza alla
Regione ed ai Comuni il problema dell'occupazione, soprattutto di
quella giovanile e femminile, nel territorio della VI° Comunità
Montana;
i sottoscritti Consiglieri regionali
INTERPELLANO
la Giunta regionale per sapere quali interventi a breve
termine verranno presi in quella zona per dare risposta ad una così
pressante richiesta.
PRESIDENTE
: Ha chiesto di illustrare l'interpellanza il
Consigliere Cout, ne ha facoltà.
COUT - (P.C.I.):
Naturalmente pensiamo che questo
argomento vada ripreso ed approfondito quando si discuterà della
petizione che ogni gruppo ha ricevuto da parte di 305 giovani
disoccupati, cassaintegrati della Comunità Montana dell'Evançon,
che ha come oggetto il problema più che pressante della mancanza di
posti di lavoro nella zona.
Abbiamo pensato di presentare questa interpellanza, al di là di
quella che è la normale prassi del Consiglio che ci porterà a
discutere questa petizione nel mese di settembre, perché pensiamo
che in attesa della discussione sia necessario che la Giunta metta
in atto alcuni accorgimenti cosicché, quando si arriverà a
discutere della petizione, alcuni problemi per i posti di lavoro
nella zona possano essere risolti.
Vorrei solo accennare in proposito ad alcuni dati che mi sono
capitati sottomano e che illustrano come in valle d'Aosta ed in
modo particolare nelle zone dove l'occupazione è in gran parte
nelle industrie, la questione diventi sempre più pressante. Mi
riferisco ad alcuni dati che interessano i dipendenti delle
industrie con più di 35 dipendenti negli ultimi cinque anni, cioè
dal 1979 al 1984, dove abbiamo visto diminuire i posti da 8530
occupati a ben 5621 occupati, cioè una diminuzione di quasi 3000
posti di lavoro, con punte molto alte sia nella siderurgia, sia
nella chimica e nel tessile.
Questa è una tendenza che ci porta a considerare un processo di
deindustrializzazione che va avanti nella Regione. Dal punto di
vista dell'offerta di lavoro abbiamo visto che, sempre dal 1979 al
1984, è aumentata l'offerta di lavoro - abbiamo preso questi dati
dall'iscrizione al collocamento - passando da 2199 a 2929, cioè più
730 iscritti al collocamento, di cui ben 649 sono donne ed 81
uomini. Questo vuol dire che anche se la cifra sembra abbastanza
piccola, se andiamo a vedere in percentuale possiamo constatare che
negli ultimi cinque anni abbiamo avuto un aumento della
disoccupazione - basandosi sugli iscritti agli uffici di
collocamento - del 33%. Oltre a questo c'è la situazione, che da
sempre mettiamo in evidenza e che molte volte porta alla perdita di
posti di lavoro, della cassa integrazione a zero ore, la quale al
momento forse interessa oltre 1200 lavoratori.
Questo per dire che tale situazione è tanto più grave nella zona
dove è stata preparata quella petizione per l'iscrizione alla
discussione del Consiglio, che tutti abbiamo ricevuto e che è
oggetto della nostra interpellanza. Vorrei sottolineare ancora una
cosa:mai come in questo momento in quella zona ho visto una
necessità, per chi ormai è senza lavoro, di andare a lavorare: sono
anni che alcune famiglie, anche se non nella totalità dei suoi
membri, sono senza lavoro ed anche i soldi cominciano veramente a
mancare; troviamo la mano d'opera femminile inserita in grande
quantità nei cantieri-scuola e queste stesse persone chiedono di
essere assunte nei cantieri ad economia che dovranno succedere ai
cantieri-scuola nei cari Comuni.
C'è una richiesta anche di lavoro nei cantieri della forestale,
proprio perché ormai nella zona diventa di mentalità quasi comune
ritenere che molto difficilmente si riuscirà a breve periodo ad
essere inseriti nell'industria, o comunque chi c'è ed è in cassa
integrazione dovrà trovarsi un'altra occupazione. Quindi questa
interpellanza, senza voler sostituire la discussione che ci sarà in
Consiglio sulla petizione, vuole sottolineare queste cose e sapere
se intanto la Giunta ha cominciato a fare qualcosa. Non mi
riferisco a quello che è il protocollo d'intesa fra la Regione e i
Sindacati; abbiamo letto con attenzione questo documento e vi
abbiamo trovato cose interessanti, però perciò che concerne le
scadenze, abbiamo rilevato che esse sono abbastanza aleatorie per
quanto riguarda gli impegni. Per quanto attiene alle azioni
concrete direi che, se ci riferiamo al succo della petizione che è
stata firmata, esse vanno ancora al di là di quelle che sono le
aspettative di coloro che hanno firmato la petizione. Infatti prima
che questi posti di lavoro vengano creati, le persone che hanno
urgenza immediata di trovare un lavoro andranno ancora avanti per
dei mesi, se non per degli anni. Direi che forse sarebbe opportuno
trovare, all'interno di questo accordo che è stato preparato fra la
Regione ed i Sindacati, un punto specifico in cui dare una risposta
concreta, se non immediata almeno a breve termine, a quelle che
sono le situazioni più pressanti in alcuni luoghi della nostra
Regione. In proposito vorremmo avere alcune delucidazioni
dall'Assessore competente, per sapere cosa si sta facendo, in
attesa di discutere la petizione vera e propria.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Accogliendo l'invito dei Consiglieri
interpellanti, vorrei limitarmi e fare alcuni accenni all'esterno
di quelle cose che dirò, che si riferiscono ad iniziative che si
stanno realizzando.
Per quanto riguarda la situazione dell'ex ALLUVER, hanno avviato
l'attività in questi primi giorni di giugno le due aziende, cioè la
Balzano e la Veralco, che utilizzano quasi completamente i
fabbricati dello stabilimento di Verrès.
Per quanto riguarda l'ex SIV, in questo mese o nei primi giorni
di luglio l'Olivetti procederà all'assunzione delle prime 25 unità
tra le 103 previste dalla convenzione. Le assunzioni avverranno per
scaglioni, in modo che per i primi mesi del 1986 lo stabilimento
Diasprondisk Olivetti di Arnad potrà cominciare a lavorare.
Si sta ultimando in quel di Verrès lo stabilimento COINCA, che
dovrebbe essere terminato entro la fine di quest'anno e che prevede
l'assunzione di circa 60 unità, fra cui cassaintegrati ex FIAT
Engineering. Ritorno indietro su quanto già detto per ricordare che
i primi 25 assunti allo stabilimento ex SIV di Arnad dell'Olivetti
saranno reclutati tra i cassaintegrati; per adesso il reclutamento
è avvenuto al di sotto dei trent'anni. C'è stato un incontro fra le
organizzazioni sindacali, i rappresentanti dell'ufficio del lavoro,
tra quelli aziendali e della Regione. Il limite dei trent'anni non
è un limite rigido: i particolari tipi di lavorazione ai quali
saranno addetti i primi 25 assunti presuppongono una classe di età
piuttosto giovane, perché riceveranno qualifiche intercambiabili e
quindi saranno anche coloro i quali avranno il periodo di
formazione più lungo, che avverrà allo stabilimento Olivetti
Accessori di Leini e ad Ivrea.
La Giunta regionale nell'ultima sua riunione ha inoltre definito
una convenzione con una nuova azienda che dovrebbe assorbire gran
parte della manodopera dell'ex DOLFRA di Arnad, che dovrebbe
iniziare la sua attività nel corso dei mesi estivi.
Riassumendo, le iniziative già avviate o in fase di avvio sono:
Balzano e Veralco in sostituzione dell'ALLUVER; la Dolciaria Mont
Blanc in sostituzione della DOLFRA; l'Olivetti-Diasprondisk per
quanto riguarda l'ex SIV; la COINCA, uno stabilimento nuovo che
dovrebbe comportare il totale riassorbimento dei cassaintegrati
FIAT Engineering. Possiamo dire che l'attenzione della Regione, in
particolare per la Comunità Montana n. 6 e per quel bacino di
fondovalle Verrès-Arnad, è stata piuttosto consistente ed andando a
guardare il quantitativo di investimenti in quella zona, esso è
stato piuttosto massiccio.
Tutto ciò rientra nella scelta del l'Amministrazione regionale
che mi pare importante e che vorrei ribadire con una affermazione
di tipo politico del ruolo centrale che l'industria ha da svolgere
in valle d'Aosta. Siamo alla ricerca di attività sostitutive
industriali, stante la situazione in cui si trova la vecchia
struttura industriale della Valle d'Aosta, fondata su industrie
pesanti, di base, nei settori siderurgico, chimico e tessile.
Infatti sono proprio questi i settori che non solo a livello
nazionale, ma anche europeo registrano ridimensionamenti più
massicci. Quindi in quella zona la preoccupazione della Regione, in
coerenza con le affermazioni contenute anche nel protocollo
d'intesa con le Organizzazioni Sindacali è di ricercare attività
industriali sostitutive che diano anche una certa garanzia per il
futuro. Questo dovrebbe comportare, se non il totale, un
consistente riassorbimento dei cassaintegrati.
Voglio precisare che mi riferisco ad interventi che riguardano i
settori dell'Assessorato di cui ho la responsabilità. Nella stessa
area in questo momento nel campo della forestazione ci sono, per
esempio 145 posti di lavoro; si tratta di posti creati da un altro
Assessorato, ma che rientrano nel problema generale
dell'occupazione.
veniamo adesso alle altre linee sulle quali intendiamo muoverci:
alcuni interventi - li voglio solo elencare - sono contenuti in
quel protocollo d'intesa fra la Regione ed i Sindacati. E' vero che
i tempi fissati per i diversi progetti sono diversi, ma ciò è
dovuto alle differenti esigenze poste dalla loro realizzazione. Per
esempio i tempi più lunghi sono previsti per l'avvio, e il
funzionamento dei due osservatori, quello del mercato del lavoro e
quello economico industriale, e per l'avvio del settore della
formazione. Tuttavia qui mi preme mettere in evidenza gli altri
progetti che hanno tempi di predisposizione e di approvazione più
rapidi: mi riferisco agli ultimi tre che necessitano di quattro
mesi, in quanto tale periodo è il tempo tecnico necessario per
mettere a punto strumenti legislativi corretti; mi riferisco in
particolare ai premi all'occupazione, ai sostegni
all'imprenditorialità latente sia in forma autonoma che cooperativa
ed ai lavori socialmente utili. Questa rappresenta una seconda
linea di intervento che la Regione intende perseguire.
Accanto a tutto ciò, vi sono una serie di interventi, che
verranno presentati nella prossima adunanza consiliare, a sostegno
delle attività artigianali, commerciali, della cooperazione ed
industriali. Si tratta di interventi mirati a sostenere quel tipo
di attività che, insieme al settore industriale, devono concorrere
al mantenimento dell'occupazione in valle. Inoltre, tramite la
FINAOSTA, la Regione intende migliorare gli interventi per
sostenere le attività industriali nella nostra Regione, ma queste
saranno invece decisioni assunte dalla FINAOSTA.
Abbiamo avviato con le categorie interessate, mi riferisco in
modo particolare a quelle dell'industria, dell'artigianato, del
commercio e della cooperazione, una prima serie di incontri per
arrivare a definire, sulla scorta dell'esperienza positiva avuta
con le organizzazioni sindacali, un protocollo d'intesa per
sviluppare le attività economiche in valle d'Aosta. A tale
proposito non possiamo non tenere conto di alcuni limiti obiettivi
che abbiamo: da un lato, date le caratteristiche dell'attuale fase
di trasformazione economica del paese nel suo insieme e della
Regione per quanto ci concerne, il futuro non potrà che basarsi su
imprese di medio e medio-piccola dimensione, qualificate sotto il
profilo tecnologico ed affidate ad una imprenditorialità diffusa e
capace. La realtà valdostana purtroppo ci pone di fronte una
condizione di estrema complessità in questo momento, nel senso che
l'equilibrio cui faceva riferimento il Consigliere Cout era fondato
su una presenza di poche aziende industriali di grandi dimensioni,
le cui capacità imprenditoriali e tecniche erano quasi
completamente importate da altre realtà, con la realtà
socio-economica regionale nella funzione prevalente di spettatrice.
In questo momento per arrivare a sostenere quell'obiettivo che ci
siamo preposti e cioè di dare vita ad un processo economico
autopropulsivo, dovremmo poter contare su una dimensione
imprenditoriale qualificata e diffusa che la Regione, in quanto
comunità, non ha ancora a disposizione. Perciò mi pare che nei
tempi medi uno degli impegni prevalenti debba essere diretto alla
crescita di quella dimensione imprenditoriale di più ridotte
dimensioni, qualificate e capaci di irrobustire la nostra struttura
economica.
Credo di poter rispondere in questo modo al Consigliere Cout: vi
sono una serie di misure, quelle di tipo sostitutivo industriale,
che sono già avviate e dovrebbero essere totalmente in funzione
entro la fine dell'anno. vi sono delle misure o già approvate o che
saranno approvate nel prossimo Consiglio regionale, che vanno a
sostegno di alcuni settori economici, in modo particolare
l'artigianato ed il commercio. C'è - e questo non è del medio
termine perché la prospettiva è di alcuni mesi - la realizzazione
ed l'attivazione di quei progetti straordinari a favore
dell'occupazione previsti dal protocollo d'intesa con le
organizzazioni sindacali. C'è infine una strategia a più lungo
termine, ma altrettanto essenziale per la Regione, che è quella di
favorire una crescita di imprenditorialità in valle d'Aosta, senza
la quale il nostro sviluppo economico dovrà scontare situazioni di
fragilità.
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
Solo per ringraziare l'Assessore della
risposta, anche se essa non ci ha soddisfatto del tutto. vorrei
solo far rilevare due cose: intanto i provvedimenti che sono stati
messi in atto al momento, non hanno esaurito quelle che sono le
soluzioni ai vari problemi occupazionali nella Valle. Ad esempio i
progetti nel settore della forestazione hanno esaurito le richieste
di coloro che già l'anno scorso in gran parte lavoravano alla
forestazione ed i posti in più per nuove persone sono solo una
piccola parte rispetto a quello che è il problema occupazionale
generale. Voglio sperare che gli altri provvedimenti che verranno
messi in atto in un periodo veramente breve, possano esaudire
quelle che sono le varie richieste del momento.
In secondo luogo mi sembra che purtroppo questo cambio di
indirizzo dell'Assessorato per ciò che riguarda la politica
industriale, stia proprio a dimostrare come malgrado tutto
scontiamo ancora adesso una politica industriale sbagliata,
condotta in questi ultimi anni con improvvisazione e
pressapochismo. Si tratta di una politica che abbiamo criticato
molte volte e per la quale abbiamo proposto anche alcune soluzioni:
vediamo che ora si sta andando in quella direzione e questo ci fa
piacere. Tuttavia, ripeto, è stata una politica sbagliata, politica
che speriamo venga cambiata nell'indirizzo migliore, nel quale
indirizzo ci impegniamo a portare ancora il nostro contributo.
