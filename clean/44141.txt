Classificazione
OPERE PUBBLICHE



Oggetto del Consiglio n. 1203 del 26 gennaio 2022 - Resoconto
OGGETTO N. 1203/XVI - Interpellanza: "Motivi del mancato
ripristino della pavimentazione in via Porta Praetoria ad Aosta
oggetto di cementificazione abusiva".
Bertin (Presidente) -
Riprendiamo. Punto n. 22 all'ordine
del giorno. Per l'illustrazione il consigliere Manfrin.
Manfrin (LEGA VDA) -
Questa iniziativa ha una genesi
abbastanza datata, ma ritengo sia opportuno ripercorrere i fatti
che ci portano oggi a discuterla. Tutto questo inizia il 3 maggio
del 2016 quando la Polizia locale di Aosta si presenta all'esterno
e poi all'interno di un locale che fa della ristorazione in Via
Porta Pretoria e rileva che questo soggetto - leggo dalla sanzione
che è stata elevata - "faceva eseguire lavori sulla via pubblica
senza autorizzazione, stuccava le fughe e riempiva buchi".
Sostanzialmente cosa ha fatto questo intelligentissimo ristoratore?
Avete presente la pavimentazione, quella con i cubetti che c'è nel
mezzo alla via? Lui ha stuccato tutte le fughe tra un cubetto e
l'altro, perché ai suoi poveri clienti si incastrava la sedia e
quindi giustamente ha spianato la via di Aosta. Quando la Polizia
locale interviene ed eleva una sanzione, mi pare, di 848 euro da
pagare entro sessanta giorni, la cosa più bella che ho visto in
questo caso è che nella sanzione c'è scritto: "Il trasgressore
dichiara: questo lavoro doveva farlo il Comune, anzi, dovrei
chiedere il rimborso"! Sostanzialmente io faccio un lavoro abusivo,
ma doveva farlo il Comune e mi deve pure rimborsare; altro che fare
le multe. La Polizia locale fa questa sanzione e fra quelle
accessorie, oltre a quelle pecuniarie, c'è scritto "Rimozione opere
abusive". Fra queste sanzioni c'è anche la rimozione delle opere
abusive.
Questa sanzione accade a maggio, a quel punto, al tempo io e la
collega Spelgatti in Comune ad Aosta facciamo un'interrogazione
scritta il 16 di maggio per chiedere appunto se quei lavori fossero
autorizzati. Ci risponde l'architetto S. che dice che i lavori
oggetto non sono stati autorizzati dall'area T1, i controlli sono
stati eseguiti e va da sé, dice alla fine della mail, che tali
lavori non debbono essere eseguiti se non autorizzati;
sostanzialmente si conferma che non c'è alcuna autorizzazione. Con
fiducia presentiamo una iniziativa a settembre 2016 chiedendo di
accelerare le opere di demolizione di queste opere abusive e il
Sindaco di Aosta, l'allora ineffabile Fulvio Centoz, ci dice che la
rimozione delle opere abusive sarebbe assolutamente accelerata.
Questa rimozione delle opere abusive viene talmente accelerata
che più di un anno dopo, il 25 ottobre del 2017, dobbiamo fare
un'altra iniziativa alla quale il Sindaco di Aosta ci dice che la
rimozione delle opere abusive era ferma a causa della mancanza di
un non meglio specificato approfondimento della Soprintendenza dei
beni e attività culturali.
Io sono passato diverse volte di nuovo in quel luogo e ogni
volta, dal 2017 a oggi, ho continuato a vedere che quelle opere e
quella cementificazione continua a esistere. Quello che
obiettivamente mi spiace è che questo personaggio, che si è sentito
in dovere di asfaltare una strada pubblica, perché la seggiolina
del suo cliente si incastrava, non so se ha pagato la sanzione o
meno, continui a ritenere che questi lavori debbano rimanere così.
Lui si è fatto i suoi lavori, ha pagato la sua cifretta e va bene
così.
Quello che ci interessa sapere con questa iniziativa, con la
quale abbiamo chiesto delle notizie, è capire se effettivamente
questo mancato ripristino dipendesse dalla Soprintendenza per i
beni e le attività culturali. Se effettivamente è così, quali siano
le motivazioni che hanno ritardato così a lungo l'esecuzione dei
lavori di ripristino. Poi, sarebbe anche opportuno sapere se
effettivamente prima o poi verranno eseguiti, ma questo purtroppo
compete all'amministrazione comunale di Aosta; magari potremmo fare
un passaggio anche lì, ma intanto cominciamo a mettere le cose in
fila.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Non sapevo che lei si fosse già
interessato dell'argomento e quindi mi sono dovuto documentare
facendomi inviare dalla Soprintendenza tutto lo storico delle
vostre iniziative e in qualche modo abbiamo ricostruito, ho
ricostruito anch'io i fatti.
Lei mi chiede se corrisponde al vero che il mancato ripristino
dipenda dalla Soprintendenza per i beni e le attività culturali. In
riferimento a questo quesito, si fa presente che il mancato
ripristino delle opere indicate, mi dice la Soprintendenza, non
dipende dalla Soprintendenza stessa, in quanto da attuare in
seguito alla specifica ordinanza comunale, che a oggi - come lei ha
verificato sul campo - non risulta attuata.
Sostanzialmente l'intervento, come lei ha precisato, doveva
consistere nella rimozione della fuga cementizia da sostituire,
presumo con della sabbia o con altre modalità. Poi mi sono fatto
fare anche un appunto che le leggo, rispetto anche un po' alla
coerenza complessiva di queste opere di ripristino.
A tal proposito si richiama il citato verbale comunale dell'11
giugno 2021 del 2016 in cui, accertato l'intervento abusivo, il
Comune imponeva al responsabile delle opere la rimozione delle
stesse con l'applicazione della relativa sanzione. Pertanto la
questione era definita in tal senso, senza la necessità di
ulteriori pareri o valutazioni da parte della Soprintendenza.
Per completezza di informazione la Soprintendenza, rispetto alla
problematica, evidenziava che anche in altre parti delle vie
principali del centro storico, cardo e decumano, fossero presenti
sigillature sparse - loro mi dicono che non vengono definite
cementificazioni, si chiamano sigillature - effettuate da altri
soggetti evidentemente non identificabili e comunque non eseguite
dal Comune. Proprio per questo motivo è parso opportuno alla
Soprintendenza programmare interventi di riqualificazione
sistematica sulla pavimentazione delle vie del centro storico in
parecchie parti dissestate, da concordare con il Comune in maniera
complessiva, anche al fine di evitare interventi episodici.
Le sigillature o stuccature delle fughe o interstizi tra gli
elementi lapidei, hanno anche lo scopo di evitare inciampi per i
pedoni. In passato alcuni organi di stampa, credo sollecitati
proprio dalle vostre iniziative, hanno riportato lamentele in tal
senso da parte di alcuni cittadini.
Non è da trascurare comunque il fatto che il materiale da
impiegare per queste stuccature debba rispondere a caratteristiche
tipologiche di durabilità, reversibilità, resa cromatica, uniformi
e adatti per il centro storico. Venendo, ad esempio, alla
problematica di cui all'oggetto, il Comune inviava una successiva
richiesta di individuare le opzioni di intervento da mettere in
atto nelle vie principali finalizzate a individuare i materiali più
idonei per la sigillatura dei giunti della pavimentazione del
centro storico. Di conseguenza la Soprintendenza, come richiesto
dal Comune stesso con la nota citata, si è resa disponibile e resta
comunque sempre disponibile a valutare la possibilità e le modalità
dell'intervento, congiuntamente agli uffici competenti del
Comune.
Questo riguardo alla generalità della situazione. Io poi, dopo
questa interpellanza, mi sono fatto un giro per le vie di Aosta e
devo dire che è un fenomeno abbastanza comune quello della
cementificazione e sigillatura; ho visto - è la prima volta che lo
noto - che effettivamente non è cosa così singolare e anomala.
Però, rispetto al caso che lei nello specifico ha citato, le
risposte sono quelle che le ho detto, quindi non dipende a questo
punto dalla Soprintendenza l'imposizione al responsabile delle
opere di rimozione.
Presidente -
Per la replica il consigliere Manfrin.
Manfrin (LEGA VDA) -
Grazie Assessore per l'esaustiva
risposta che ci dà alcuni punti fermi. Possiamo tranquillamente
affermare che ai tempi l'allora Sindaco di Aosta ha mentito sui
ritardi, perché evidentemente non dipendevano dalla Soprintendenza,
ma semplicemente dall'inerzia dell'amministrazione comunale. Rimane
in piedi la necessità di far rispettare una sanzione che è stata
elevata nel 2016 e che prevedeva giustamente, come lei ha detto,
tra le sanzioni accessorie anche il ripristino dei luoghi.
Io ho utilizzato la parola "cementificazione"; non sono un
tecnico, ma era semplicemente per far comprendere, e guardo lo
sguardo attento del collega Distort che mi fulmina per non aver
utilizzato correttamente termini tecnici.
Detto questo la ringrazio anche per aver dato dei dati in più,
perché con la sua esposizione lei ci ha sostanzialmente spiegato
che di questo tipo di eventi ci sono diverse tracce su tutto il
decumano di Aosta; evidentemente anche questo dovrebbe essere
oggetto di intervento. Da questo punto di vista dovremo
assolutamente approfondire la questione: da parte regionale se ci
sono questioni che interessano la Soprintendenza e probabilmente da
parte comunale, se evidentemente non ce n'è bisogno al di là
dell'approvazione di materiale come giustamente ha ricordato.
La ringrazio per aver fatto chiarezza su questa questione e
rimaniamo in attesa di un pronto intervento dell'amministrazione
comunale, sempre che ne abbia la voglia e la possibilità.
