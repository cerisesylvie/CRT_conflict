Classificazione
AGRICOLTURA
TURISMO E INDUSTRIA ALBERGHIERA



Oggetto del Consiglio n. 3757 del 20 giugno 2024 - Resoconto
OGGETTO N. 3757/XVI - Interpellanza: "Promozione della
brochure 'Agricult 2024' all'interno della promozione turistica
regionale".
Bertin (Presidente) -
Punto n. 32. Consigliere Brunod, a
lei la parola.
Brunod (RV) -
Il 2 maggio 2024 abbiamo appreso le
seguenti notizie ANSA: "Terra e gusto Valle d'Aosta, Agricult,
torna la brochure con gli eventi del mondo agricolo. Spazio a
trentasei iniziative, dalla viticoltura all'allevamento".
Rilevato che sul sito di riferimento regionale, nella parte
agricoltura, sezione manifestazioni, in modo particolare
manifestazioni del 2024, è stata inserita un'interessante sezione
specifica con una brochure on-line di 56 pagine relative proprio
alla promozione di questo progetto "Agricult 2024".
Quest'importante iniziativa raccoglie e illustra gli eventi di
promozione del settore agricolo che si terranno nel corso del 2024,
da maggio fino alla fine dell'anno.
La brochure, alla sua seconda edizione, nasce per informare
turisti e residenti degli appuntamenti legati al mondo rurale e
all'enogastronomia, organizzati e sostenuti dall'Assessorato
all'agricoltura e risorse naturali a fronte della presentazione di
domande di aiuto, in collaborazione con i Comuni, le associazioni,
i consorzi, le Proloco e gli enti attivi sul territorio.
Rimarchiamo in maniera positiva quanto già affermato anche
dall'Assessore competente, dove in un comunicato stampa si diceva:
"Si tratta di un'adesione che testimonia la consapevolezza di
quanto questi eventi siano una vetrina importante per promuovere
tutto un sistema e una visione del mondo agricolo".
Rileviamo che a oggi sul sito www.lovevda.it. all'interno delle
sezioni specifiche "Eventi ed enogastronomia" troviamo tutta una
serie di schede e di informazioni relative ai singoli eventi legati
al gusto e all'enogastronomia, riteniamo quindi che poter valutare
una possibile integrazione delle attuali sezioni relative agli
eventi enogastronomici o del gusto presenti sul sito di riferimento
per quanto riguarda la promozione turistica valdostana, con
l'inserimento anche dei contenuti on-line della brochure "Agricult
2024", potrebbe contribuire positivamente a incrementare ancor più
la promozione e valorizzazione dell'offerta turistica legate agli
eventi enogastronomici presenti sul nostro territorio.
Si interpella l'Assessore competente per sapere se gli eventi
che sono stati indicati sulla brochure "Agricult 2024"
corrispondano ai principali eventi o sagre enogastronomiche che
sono stati ufficializzati per il 2024 sul nostro territorio e se vi
sia l'intenzione, in collaborazione con l'Assessore competente al
turismo, d'inserire quest'interessante iniziativa di promozione e
valorizzazione delle eccellenze enogastronomiche della Valle
d'Aosta anche all'interno del sito di riferimento per quanto
riguarda la promozione turistica regionale.
Presidente -
Risponde l'assessore Carrel, ne ha
facoltà.
Carrel (PA) -
Come lei ha ben ricordato, la brochure
"Agricult" quest'anno è alla sua seconda edizione e sono inseriti
in questa brochure gli eventi organizzati direttamente
dall'Assessorato agricoltura - per esempio penso a "Non solo Show
Cooking", a Marché au Fort, al concorso dei mieli e al concorso
Modon d'Or - e inoltre vengono inseriti gli eventi per i quali
l'Assessorato agricoltura concede un aiuto economico e le date
delle manifestazioni zootecniche riferite alle finali regionali de
la Bataille de Reines, des Chévres, il Trophée Ville d'Aoste, la
Batailles de moudzon.
Si tratta d'iniziative alle quali l'Assessorato agricoltura e
risorse naturali riconosce un aiuto economico ai sensi della legge
regionale 17/2016 perché diretta a sostenere gli enti locali e le
loro forme associative o i soggetti privati che contribuiscono a
valorizzare e a promuovere i prodotti della nostra regione.
La brochure "Agricult 2024" è pubblicata sul sito istituzionale
della Regione nella sezione "Assessorato agricoltura,
manifestazioni 2024", inoltre le stesse manifestazioni sono già
presenti anche sul sito di riferimento per la promozione turistica
regionale www.lovevda.it.
Presidente -
Per la replica, consigliere Brunod.
Brunod (RV) -
Ringraziamo l'Assessore per questa risposta
in merito a quest'iniziativa. Quello che noi intendevamo
approfondire attraverso le domande che abbiamo posto con
quest'interpellanza era anche in riferimento a precedenti
iniziative che avevamo già fatto durante l'anno e anche negli anni
precedenti, ci riferivamo per esempio anche a un grande evento
prestigioso, soprattutto per quanto riguarda la Bassa Valle, la
festa del lardo di Arnad: a seguito di un'iniziativa presentata lo
scorso anno nel mese di luglio, il comitato organizzatore aveva
annunciato che quest'evento si sarebbe svolto nel 2024 ed erano già
state annunciate le date delle giornate. Ufficialmente abbiamo
appreso nel comunicato stampa del 7 giugno 2024 che veniva comunque
lanciata di nuovo la festa del lardo di Arnad dal 22 al 25 di
agosto 2024, quindi volevamo capire se vi era stata una
dimenticanza oppure se c'erano dei motivi tecnici per i quali non
era stato inserito quest'importante appuntamento, perché riteniamo
che sia un progetto molto importante e anche per questo riteniamo
che ci debba essere quella sinergia, di cui molte volte parliamo e
annunciamo, tra i vari Assessorati in modo tale che del lavoro che
viene svolto beneficino al meglio tutti.
È vero quindi, come lei hai detto, che tutti questi eventi sono
riportati anche all'interno del sito di riferimento a livello
turistico, ma sono stati messi a livello individuale, quindi noi
abbiamo detto: ma perché un bel progetto così, che fa una sintesi
di tutti questi eventi legati alle sagre e al gusto... oramai il
prodotto c'è, è stato realizzato, perché non inserirlo anche lì in
modo completo? Questo era un po' il nostro suggerimento.
Altra cosa - e qua guardo più l'assessore al turismo Grosjacques
- in riferimento alla sagra, visto che ormai sono alcune settimane
che quest'evento è stato lanciato, suggeriamo d'inserire,
all'interno delle schede dei singoli eventi, come è stato detto,
anche quest'evento che, se non ci sbagliamo, attualmente manca
ancora all'interno delle schede, sono delle suggestioni e degli
argomenti che noi portiamo per una sinergia migliore, che vada a
vantaggio di tutto il sistema turistico valdostano, perché sappiamo
che sport, agricoltura e cultura portano turismo e quindi, se tutte
queste cose qua le mettiamo insieme, va a vantaggio di tutti.
