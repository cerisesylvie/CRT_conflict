Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Disabili



Oggetto del Consiglio n. 2808 del 20 giugno 2017 - Resoconto
OGGETTO N. 2808/XIV - Interpellanza: "Stabilizzazione del
personale addetto all'assistenza dei malati di Alzheimer".
Rosset (Presidente)
- Punto n. 13 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Questa interpellanza tratta
sostanzialmente due argomenti correlati.
Il primo problema riguarda la stabilizzazione del personale
all'interno del "G.B. Festaz" relativamente alla cura dei malati di
Alzheimer, perché c'è un continuo
turnover
. Nonostante sia
presente una graduatoria aperta già dal 2012 rispetto alle figure
di OSS, si continua comunque a fare ricorso a chiamate pubbliche,
che il più delle volte vanno deserte, o ad assunzioni d'urgenza per
sopperire in qualche modo alle mancanze, ma non si stabilizza chi
invece è all'interno della graduatoria stessa. Questa situazione
risulta abbastanza particolare, in quanto si sa benissimo che un
malato con questo tipo di patologia soffre nel non avere sempre le
stesse persone che si prendono cura di lui, perché ha problemi di
tipo cognitivo, è difficile per lui avere rapporti con persone che
cambiano (cosa che, invece, succede normalmente all'interno della
Casa di riposo).
L'altro problema riguarda quell'attività di animazione chiamata
"Caffè Alzheimer" fatta da alcuni volontari, parenti di degenti,
che in qualche modo cercavano di alleviare, attraverso stimoli di
tipo collaborativo, le patologie più importanti, cercando quindi di
aiutare i propri congiunti ad avere una vita migliore e più sana
all'interno della Casa di riposo. Anche su questo aspetto il
"Festaz" ha preso una posizione molto dura bloccando, di fatto,
questa attività. C'è un carteggio molto grande - l'Assessore lo
conoscerà sicuramente, perché in alcuni casi è in copia - che di
fatto indica l'interruzione di questa attività.
Ora, sia il primo che il secondo problema sono collegati alla
qualità delle cure che si danno all'interno della struttura. Mi
sembra ormai da tempo che la deriva che ha preso quella struttura
tende in qualche modo a minimizzare i problemi ad una parte delle
persone che vi operano, senza occuparsi in maniera adeguata della
qualità della vita di chi, invece, è paziente all'interno di quella
struttura.
Assessore, vorrei sapere da lei se si ha intenzione di
stabilizzare quel personale e che decisioni si vogliono prendere
rispetto al "Caffè Alzheimer", tenendo presente che noi rispondiamo
per solo un terzo della struttura, non siamo in una struttura
completamente regionale. Lei, in passato, mi rispose dicendomi che
possiamo fare solo quello che ci è possibile; però, visto che
qualcosa la possiamo fare, vorrei chiedere di trovare una soluzione
a questi due problemi che sia i parenti che alcune persone
all'interno continuano a sollecitare, credo siano importanti. Non
sono cose da prendere sottogamba, sono problemi che stanno lì da
tempo e che dovrebbero essere in qualche modo risolti in maniera
definitiva.
Presidente -
Ha chiesto la parola l'Assessore Bertschy
per la risposta; ne ha facoltà.
Bertschy (UVP) -
Noi siamo un terzo, ma noi investiamo le
risorse, quindi questa non vuole assolutamente essere una non
assunzione di responsabilità. Come sa, ne abbiamo parlato in una
precedente interpellanza, abbiamo promosso insieme agli altri
attori del "G.B. Festaz" una riunione con le rappresentanze
sindacali, con il Direttore e con il Presidente del Consiglio
d'amministrazione per fare intanto il punto della situazione
rispetto alla conflittualità nelle relazioni di lavoro all'interno
della struttura per anziani. La riunione è comunque servita per
mettere in luce l'intenzione politica da parte nostra di occuparci
della struttura, proprio perché gli investimenti sono importanti e
c'è la necessità di far sì che si verifichi il risultato
migliore.
Intanto l'impegno è quello di organizzare presto con la V
Commissione una visita al "G.B. Festaz". Credo sia utile per
parlare di tanti aspetti, compreso quello da lei segnalato, anche
in relazione al fatto che è necessario far vedere da parte nostra
la presenza politica delle varie componenti politiche rispetto a
questi servizi. L'altro giorno siamo stati alla Clinica di Brusson,
stessa cosa può essere fatta qua.
Rispetto all'intenzione di stabilizzare preciso che il Consiglio
d'amministrazione ha la sua autonomia, ma la necessità è quella di
seguire un indirizzo politico che ci siamo dati. Non parlo neanche
di maggioranza, mi pare che tutto il Consiglio regionale lavori
sulla necessità di garantire alle persone una sicurezza nel proprio
lavoro per far sì di poter costruire un progetto di vita. Tutta
questa precarizzazione di questi anni va combattuta, vanno fatte
delle azioni. Non sempre con i contratti interinali a tempo
determinato si danno dei risparmi in termini economici ai bilanci,
ma soprattutto non sempre si garantisce la qualità del servizio. È
vero però che nelle strutture così complesse come quelle per gli
anziani la rotazione del personale non dipende esclusivamente dal
fattore del tempo indeterminato, perché ci sono poi complessità
date da difficoltà anche relative ai carichi di lavoro e a tutte le
cose che conosciamo.
Rispetto al "G.B. Festaz", la segnalazione che mi arriva
dall'azienda è che sui quindici operatori che lavorano nel nucleo
in questione ("nucleo Alzheimer"), quattordici sono a tempo
indeterminato, uno a tempo determinato ad integrazione di un
part time
. Per il "nucleo Alzheimer" è quindi garantita una
certa continuità. Vero è che anche a me giungono segnalazioni di
movimentazioni di personale all'interno della struttura. Se da un
lato è comprensibile perché la struttura è unica con tre livelli di
servizio differenti, dall'altro deve essere fatta con la massima
attenzione, soprattutto perché il "nucleo Alzheimer" prevede un
inserimento e poi, una volta che è stata data la prima risposta di
tipo sanitario, un successivo spostamento dell'anziano nelle
strutture. Rispetto a questo chiederò a breve un programma legato
alle assunzioni in modo da poterne essere messi a conoscenza, noi e
la V Commissione.
Riguardo invece al "Caffè Alzheimer", ho letto il carteggio e ho
anche incontrato la Presidente dell'associazione. Credo che qui
probabilmente sia necessario un incontro a più componenti, perché
la risposta è differente a seconda di chi si pone la domanda. Io
penso che non solo l'associazione abbia una sua utilità, ma nel
tempo - ho partecipato il mese scorso ad un'importante serata,
purtroppo l'Alzheimer è una malattia in crescente presenza - nelle
nostre strutture avremo sempre di più necessità di lavorare in
questa direzione. Le associazioni che accompagnano i servizi
pubblici non sono solo utili, ma vanno considerate per tutta la
loro importanza. La segnalazione che mi viene fatta da parte
dell'azienda è che l'organizzazione del "Caffè Alzheimer", per come
si stava sviluppando negli ultimi tempi, non permetteva più di
ottenere una buona qualità del servizio e neanche una presenza di
tutti gli utenti ospiti del "nucleo Alzheimer". Sono state fatte
delle proposte da parte dell'azienda, che l'associazione poi non ha
ritenuto utili portare avanti, quindi è un peccato che comunque tra
le due componenti non si sia trovata una soluzione.
Al di là del "Caffè Alzheimer", penso che quello che le
associazioni possono portare all'interno delle aziende non solo
vada valorizzato, ma anche portato avanti e sostenuto. Devo però
dire che, rispetto alle cose che mi vengono scritte e che non ho
problemi a fornirle come risposta, forse è opportuna una riunione.
In quell'occasione potremmo incontrare come V Commissione anche la
Presidente dell'Associazione "Alzheimer" e farci dire in maniera
chiara come si può riprendere un discorso e rendere nuovamente
operosa un'attività che per l'associazione era utile, mentre per
l'azienda - dalle osservazioni fatte - era molto più complessa da
gestire, soprattutto non dava più le risposte per le quali era
stata organizzata.
Direi quindi che a breve è necessario un incontro e sarà mia
cura organizzarlo nel più breve tempo possibile. Incontrerò
comunque nuovamente e personalmente la Presidente
dell'associazione, in modo da avere anche il suo punto di vista
rispetto a questo argomento.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Alla luce di quanto lei ha detto,
Assessore, mi sembra corretto ciò che è emerso, non tanto per il
sopralluogo della V Commissione, perché siamo già stati una volta a
fare dei sopralluoghi non ufficialmente e conosco bene la
struttura, quanto per la gestione generale, che è diventata troppo
rigida rispetto a come era gestita la struttura un po' di tempo fa.
Questa rigidezza sta creando una serie di problemi e li sta creando
anche per il "Caffè Alzheimer".
Per quanto riguarda le assunzioni, è vero che c'è soltanto una
persona tempo a determinato, ma è altrettanto vero che si
continuano a fare richieste di assunzioni esterne e non si tocca la
graduatoria; anche lì credo sia una questione di rigidezza. Secondo
me c'è un intoppo per il quale si preferisce non attingere da
quella graduatoria. Questo non è corretto, perché se si fa una
regola e la si rispetta, la si rispetta indipendentemente dalle
persone che sono all'interno della graduatoria, sennò diventa tutto
arbitrario,
idem
per il "Caffè Alzheimer". Si possono avere
delle criticità, si possono avere punti di vista diversi, però
rispetto ai volontari e alle persone che vogliono dare una mano, un
aiuto a dei cari che stanno male, creare delle rigidità apposta mi
sembra una cosa perlomeno inopportuna. Si può tranquillamente
parlare e trovare una soluzione. Nello scambio di comunicazioni si
voleva mettere la cosa sulla questione estremamente tecnica e
chiaramente non si poteva far pesare su un'associazione di
volontariato. Da un certo punto di vista, da come l'ho letta io,
sembra un aggravio fatto apposta per far rinunciare a ciò che si
sta facendo (sembra, non ho detto che lo sia).
Al di là della Commissione, io credo che lei a questo punto
giustamente non si sottragga, perché è vero, noi siamo coloro che
diamo più soldi, quindi sarebbe proprio il caso di gestirla fino in
fondo. Siccome l'altra volta mi aveva detto di preferire che
facciano loro e invece adesso lei si assume questo "
badò
"
[traduzione letterale dal patois: "onere"], io, come lei, sarò
aggiornato su ciò che accadrà. Spero che finalmente queste cose si
risolvano in un tempo ragionevole.
