Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 79 del 12 febbraio 1981 - Resoconto
OGGETTO N. 79/81 - DISEGNO DI LEGGE CONCERNENTE: "FINANZIAMENTO
DI SPESE NEI DIVERSI SETTORI REGIONALI DI INTERVENTO CON MODIFICHE
ALLE AUTORIZZAZIONI DI SPESA DI LEGGI REGIONALI IN VIGORE, IN
COINCIDENZA CON L'APPROVAZIONE DEL BILANCIO DI PREVISIONE PER
L'ESERCIZIO 1981 E DEL BILANCIO PLURIENNALE 1981-1983".
Presidente -
Colleghi Consiglieri, è terminata la
discussione generale abbinata sugli oggetti 12 e 13. La Presidenza,
perché domani mattina si possa iniziare l'esame del disegno di
legge n. 256 che, senza voler fare graduatorie, si ritiene più
importante, propone al Consiglio di passare questa sera all'esame e
alla votazione dell'articolato del disegno di legge n. 255. Allora,
con l'accordo del Consiglio, passiamo all'esame dell'articolato. La
domanda che faccio è questa: i Consiglieri ritengono di dover
svolgere la dichiarazione di voto prima delle votazioni palesi o
alla fine delle votazioni palesi e prima della votazione
segreta?
Ha chiesto di parlare il Consigliere Nebbia. Ne ha facoltà.
Nebbia (PSI)
- Prima delle votazioni palesi.
Presidente
- Dice il regolamento, che vi è facoltà di
esprimere la propria posizione, in linea di massima, prima della
votazione segreta, ma è ovvio che il consigliere che vota in un
determinato modo durante gli articoli possa avere anche il
desiderio di manifestare e motivare la sua posizione prima delle
votazioni palesi, pertanto, il Consiglio è d'accordo. I Consiglieri
che lo ritengono, possono avere subito la parola per dichiarazione
di voto.
Ha chiesto di parlare il Consigliere Nebbia per dichiarazione di
voto sul disegno di legge n. 255. Ne ha facoltà.
Nebbia (PSI)
- Abbiamo ascoltato attentamente tutte le
considerazioni che sono state svolte e le risposte dell'Assessore e
del Presidente. Come in parte, ed il fatto è stato già richiamato
dall'Assessore, il tipo di discussione si è modificato passando da
una prima fase più tecnica ad una seconda, direi, chiaramente
politica. In queste dichiarazioni di voto svolgerò alcune
considerazioni di carattere politico che, in un primo tempo,
invece, non avevo svolto.
Riteniamo che il bilancio sia stato chiaro, leggibile, reale e
che, effettivamente, non abbia prestato il fianco a dei sotterfugi
e questo, diciamo, è dimostrato anche dalla possibilità che i
Consiglieri hanno avuto di capirne abbastanza completamente il
contenuto.
In questo senso, quindi, credo che sia opportuno dare un
riconoscimento positivo alla Giunta e agli organismi tecnici
amministrativi che l'hanno elaborato. D'altra parte, lo ha anche
ricordato il Presidente, sono state, pure nella limitatezza,
effettuate alcune scelte che possono essere discutibili e che,
comunque, non hanno coinvolto le opposizioni. La Giunta, la
maggioranza, si assume le sue responsabilità, sta all'opposizione
criticarla.
È ovvio e direi naturale, che, in quanto forza di minoranza, non
possiamo in questa sede concordare con il progetto di bilancio che
è stato presentato. D'altra parte, riteniamo che questa sia la
parte finale di una fase che dovrebbe chiudersi e l'inizio, con il
bilancio vero che speriamo, salvo infortuni di percorso, sarà
presentato fra quattro, cinque mesi, di una nuova fase che dovrebbe
essere più produttiva e che speriamo sia sulla linea che aveva
accennato il Presidente poco tempo fa, di un nuovo modo di
affrontare i problemi, un nuovo modo di fare politica.
Noi riteniamo che il nostro voto contrario si limiti alla
valutazione della fase che si sta chiudendo, una fase che riteniamo
essere stata abbastanza limitata, e con respiro limitato, proprio a
fronte delle difficoltà che ci sono state. La nostra attenzione è
soprattutto rivolta alla fase che speriamo si apra.
Noi diciamo che c'è necessità di nuove iniziative, di nuovi
impulsi, di nuovo spirito nell'azione dell'amministrazione
regionale. Abbiamo degli obiettivi sui quali non siamo, certamente,
alieni dal trovare concordanze e aggregazioni con altre forze
politiche che operino in sintonia con noi. I nostri obiettivi sono
di carattere sociale. Noi tendiamo alla formazione, in Valle
d'Aosta, di una società omogenea, nuova, che partendo dai valori
della realtà locale, dell'etnia locale, riesca a superarli in una
prospettiva più ampia, che tenga conto della realtà europea e delle
necessità sempre più urgenti della pace e della tranquillità del
vivere civile.
Noi tendiamo a trovare nuovi stimoli per i giovani, per un
rilancio spirituale e culturale delle nuove forze che in parte, in
questi ultimi anni, hanno trovato sfoghi e sbocchi che debbono
essere ricondotti nell'alveo della nostra società. Dobbiamo fare in
modo che le tensioni, anche se giuste, che hanno portato alla
situazione del terrorismo, siano regolamentate secondo la miglior
cultura democratica.
Noi intendiamo riportare alla vita attiva quel sempre maggiore
numero di anziani che il prolungamento della vita media porta,
oggi, a gravare sulla società, per cui si ha una sempre maggiore
diminuzione della parte produttiva con conseguente maggiore peso di
quella improduttiva.
Noi tendiamo all'autogestione dell'economia, della cultura,
dell'impresa, al rafforzamento dei movimenti cooperativi e a una
riqualificazione del dibattito politico anche attorno a questi
temi, che non si riduca a meri contrasti personali e deteriori, a
una riqualificazione tecnologico-culturale cui altri hanno
accennato in precedenza. Su tutti questi argomenti e problemi
teniamo un approccio laico, nel senso che dovrebbe essere informato
al miglior pragmatismo e all'abbandono dei miti e dell'illusione,
perché dobbiamo tendere a trovare quello che unisce la Regione
Valle d'Aosta e non rafforzare, invece, quello che divide.
Su questi argomenti, in questa prospettiva, noi riteniamo che in
questo Consiglio si possano trovare delle aggregazioni, per cui,
ripeto, il nostro voto negativo rispetto al bilancio è espresso su
una fase superata. Speriamo che le fasi future siano migliori e più
adeguate alle necessità della nostra società.
Presidente
- Ha chiesto di parlare il Consigliere De
Grandis per dichiarazione di voto. Ne ha facoltà.
De Grandis (PRI)
- Qual è stata la valutazione che noi
abbiamo fatto come repubblicani di questo bilancio?
Credo stamattina di avere espresso senza reticenze quelli che
erano, secondo noi, i punti positivi e quelli che, invece, avevamo
considerato punti negativi o non sufficientemente chiari. Ma la
valutazione globale, politica dei documenti che ci sono stati
sottoposti, ha, secondo me, un significato più importante,
squisitamente politico, che non può essere quello del gioco delle
parti. E questo lo dico in coerenza con quello che è stato
l'atteggiamento del Partito Repubblicano in questo Consiglio
dall'inizio di quest'ultima legislatura. Si è fatta sovente
dell'ironia sul fatto che io non mi trovavo né in maggioranza né
all'opposizione, qualcuno ci ha ricamato sopra e qualche volta mi
sono sentito dire: "Ma che cosa vuoi? Tu non sei della maggioranza,
tu non sei dell'opposizione", però io ritengo che, non essendo
partecipe dell'esecutivo, la possibilità di concorrere alla
formazione delle linee e della gestione della cosa pubblica sia
ovviamente limitata. Questo, però, non significa che, per aderire
alla maggioranza, io voglia avere il posto di Assessore, significa
che ho la necessità, e credo il dovere, di conservare un'autonomia
di giudizio, proprio perché non posso, in maniera piena,
partecipare alla formazione della volontà dell'esecutivo. Questo,
tuttavia, non mi ha impedito di ottenere alcuni risultati e ne do
atto all'esecutivo: non voglio fare il lungo elenco delle cose che
ho chiesto e che sono state realizzate, ne cito solo alcune: dalla
ristrutturazione dell'ufficio di Roma alla realizzazione del centro
di elaborazione dati che era stato proposto dalla Giunta e che è
stato modificato nella realizzazione secondo una proposta da me
presentata, all'approvazione della legge sulle fonti energetiche
alternative, all'approvazione della legge di ieri sull'anagrafe
patrimoniale dei Consiglieri Regionali. Queste sono tutte
dimostrazioni che, pure non essendomi collocato chiaramente nella
maggioranza, ho ottenuto, come Consigliere Regionale, ascolto, e
sono stato esaudito in certe proposte. Di questo io ne do atto con
piacere alla Giunta e credo che sia un fatto positivo, perché,
probabilmente, altri Consiglieri che hanno sostenuto battaglie ben
più consistenti, ben più ardite con molta più foga, non hanno
ottenuto risultati di questo tipo.
Oggi il Presidente ha detto: "Facciamo la conta"; io non esco
ancora da questa posizione di appoggio esterno critico, e non esco
fino a quando la maggioranza non riuscirà a fare un passo che io
ritengo determinante per una mia scelta definitiva. Per facilitare
questo passo io mi impegno, nel giro di tre o quattro mesi, a
presentare una proposta di carattere globale alla Giunta per
realizzare una serie di progetti di intervento e di spesa che non
saranno, certamente, né faraonici, né libri dei sogni, ma proposte
agibili, percorribili, capaci di costituire una base su cui poter
lavorare con maggiore efficacia, sempre che, ovviamente, arrivi il
riparto fiscale perchè, con pochi soldi è difficile
amministrare.
Come voterò su questo bilancio? Io mi pongo l'interrogativo.
Serve un voto a favore o serve un voto contrario? Credo che il voto
contrario, in questo caso, non serva assolutamente a niente e sia
più utile un voto a favore non solo per le valutazioni positive di
alcune cose che io ho fatto stamani, ma anche come incentivo alla
Giunta a camminare su certe direttrici su cui sembra ancora
piuttosto timida: pur avendone l'intenzione, ha il passo ancora un
po' titubante, e vorrei che diventasse più celere, non dico
bersaglieresco, lento, se vogliamo, da alpini, ma sicuro.
Quindi, io mantengo in questo Consiglio, la mia posizione di
appoggio esterno critico a questa maggioranza e voto a favore di
questo progetto di bilancio.
Presidente -
Vorrei precisare: molti colleghi usano la
parola bilancio, ma questa è solo la legge di finanziamento di
spesa dei diversi settori regionali, il bilancio sarà discusso
domani mattina articolo per articolo.
Ha chiesto di parlare il Consigliere Pedrini per dichiarazione
di voto. Ne ha facoltà.
Pedrini (PLI)
- Signor Presidente, Signori Consiglieri,
qualcuno giorni fa mi diceva: "Ma non ti sentiamo più parlare, tu
che eri solito "battagliare" parecchio e fare anche molto "casino",
e io ho risposto in una maniera che preferisco non ripetere perché,
evidentemente, talvolta penso che su questo possiamo essere tutti
d'accordo. Dico solo che talvolta l'ambiente di questo Consiglio
non rispecchia quelle che dovrebbero essere le intelligenze e le
essenze che ivi sono contenute e che dovrebbero dare, secondo il
mio parere un risultato maggiore. E in questo, mi sia concesso,
senza ironia, ma con estrema serietà, anche se egli lo definisce
buffonesco, di dare atto al Consigliere Viberti, di cui io,
evidentemente, sono un oppositore, che se non in tutte, ma in molte
parti delle sue affermazioni non ha del tutto torto e se non altro
ha il coraggio di parlar chiaro e questo a me è sempre
piaciuto.
Evidentemente, egli espone delle tesi, che egli definisce del
suo pensiero e del suo partito, ed è giusto che sia così; io non le
condivido però le apprezzo, perché penso che egli faccia un ottimo
lavoro come Consigliere Regionale in favore del suo partito e che
possa avere ragione su alcuni punti ben precisi e chiari.
Vorrei dire che non ho parlato prima sul bilancio, cosa che,
invece, tutti gli altri gruppi o capigruppo o appartenenti ai
gruppi hanno fatto, perché non sono del tutto d'accordo sul
bilancio stesso, ma in maniera esattamente opposta a tutti gli
altri. Abbiamo un buco, per me quel buco è troppo poco; io non
avrei fatto dei tagli, quindi capovolgo completamente il discorso.
Non sono qua a spiegare il mistero dell'uovo di Colombo, a
predicare consigli a questa Giunta, ma soltanto a dire che, secondo
il modesto parere del mio partito e della sua Commissione
finanziaria, vista la specifica situazione del momento, sarebbe
stato più opportuno proprio in vista del fatto che nel 1980 zero ha
dato il risultato zero, presentarci a chi di dovere con delle
credenziali che valessero, per ipotesi, 100 miliardi e non 39 o 40.
Il nostro pensiero è esattamente questo: noi ci saremmo presentati
al Governo italiano dicendo: nell'80, mentre oggi si dovrà
transare, non abbiamo avuto una lira, riteniamo, in questo momento,
avendo un bilancio che supera i 100 miliardi di deficit, che voi
cerchiate di coprire questo buco, cominciando, poi, dall'81 a fare
il vostro dovere.
Questo è l'unico appunto che facciamo e che può essere
interpretato in vari modi, ma che se viene analizzato, specie dal
punto di vista della politica, penso che, alla fine, quasi tutti
potrebbero darci ragione.
Questa sera sono stato stupito anche nel sentire prima
l'Assessore Ramera, esponente della Democrazia Cristiana, che ha
fatto una chiara apertura ai partiti laici, cosa che nei precedenti
bilanci - non era Assessore alle Finanze - non era mai
accaduta.
L'amico Borbey, preso dalla foga della sua esposizione, non ha
incluso nei partiti laici il Partito Liberale, ma noi siamo
talmente piccoli che anche se talvolta ci dimenticano non ci
offendiamo.
A questa apertura fata dall'Assessore Ramera è seguita quella
del Presidente della Giunta che mi pare mai come questa sera, si
sia aperto citando il Partito Repubblicano e il Partito Liberale, e
dicendo che la maggioranza era aperta a queste forze.
Penso che il Presidente della Giunta parli a nome dell'Union
Valdôtaine, così come Ramera o qualche altro parlino a nome della
democrazia Cristiana, non penso che parlino a nome strettamente
personale sennò queste avances non avrebbero un valore. Desidererei
soltanto che l'Union Valdôtaine, la Democrazia Cristiana e i
Democratici Popolari non si dimentichino di questa loro generosa
offerta e, passato il bilancio, si ritorni allo status quo
primitivo che è, nei confronti dei laici, di inerzia politica,
perché io non mi accontento del fatto che si sia trovata una legge
- vedi agroturismo e cose del genere - ma evidentemente desidero
che questa Giunta faccia qualcosa di più, magari una cosa sola, ma
che rimanga a testimonianza del lavoro che questa Giunta ha fatto
prima della fine del 1983 nell'interesse dei valdostani a cui ci si
possa rivolgere dicendo: quello è stato fatto, sarà una cosa sola,
ma l'abbiamo fatta, questi sono i nostri principi che saranno
modesti, ma comunque lasciano un'impronta chiara, indelebile come
il marchio del ferro caldo rovente sui cavalli di Reagan.
Pensavo proprio al risanamento, ma non entro nel merito perché
io già ebbi polemiche atroci con Maquignaz, a suo tempo, e quindi
penso che sia meglio fermarsi qui.
Per tutti questi motivi e per la chiarezza del linguaggio di
questa sera, io penso che il Partito Liberale così come sono stato
autorizzato dal mio esecutivo, voterà senz'altro a favore di questa
legge e del bilancio.
Devo, però, prima di chiudere, fare un'affermazione che già ebbi
a fare lo scorso anno: se facciamo parte di questa maggioranza noi
ci impegniamo a dare il nostro massimo per collaborare nel senso
più largo della parola a proseguire su un cammino di progresso
della nostra Regione. Nello stesso tempo, diciamo che non
riteniamo, facendo parte di questa maggioranza, di votare ogni cosa
a scatola chiusa, solo perché la maggioranza lo impone, discuteremo
fino allo spasimo tutto quello che c'è da discutere, ci opporremo
con tutte le nostre modeste forze se vedremo che qualcosa non va
secondo quelli che sono, non i desideri di un partito, ma i
desideri di una popolazione. Faremo tutto quello che sta nelle
nostre possibilità per difendere quelli che sono gli interessi dei
nostri cittadini. È evidente che, se questo non potesse essere
realizzato, così come oggi dichiariamo il nostro appoggio e il
nostro voto favorevole, abbiamo la tranquillità d'animo e la
sicurezza mentale di alzarci, lasciare quella sedia di maggioranza
per riaprire la porta di un'opposizione che, comunque, sarebbe
seria e costruttiva e nel solo ed unico interesse dello sviluppo
della nostra Valle.
Presidente
- Colleghi Consiglieri passiamo all'esame
dell'articolato. Dò lettura all'art. 1.
Art. 1
L'autorizzaziione di spesa di cui all'art. 4 della legge
regionale 29 gennaio 1980, n. 5 per gli interventi previsti dalla
legge regionale 22 giugno 1964, n. 8 e successive modificazioni e
integrazioni, è aumentata per l'esercizio finanziario 1981 di L.
500.000.000 da destinare:
a) quanto a L. 200.000.000 al finanziamento di opere stradali
di interesse regionale eseguite a carico della regione (cap.
26000)
b) quanto a L. 300.000.000 al finanziamento di spese per
costruzione di opere stradali e altre opere a mezzo di cantieri di
lavoro (cap. 26400)
Presidente
- Metto in votazione l'art. 1.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 2.
Art. 2
È autorizzata per il triennio 1981/83 la spesa di L.
1.500.000.000 di cui L. 500.000.000 a carico dell'esercizio
finanziario 1981, per l'esecuzione di opere di sistemazione
idraulico-forestale e di difesa da valanghe. (cap. 28250)
Presidente
- Metto in votazione l'art. 2.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 3.
Art. 3
Le quote annue da iscrivere in relazione all'autorizzazione
di spesa recata dalla legge regionale 7 agosto 1980, n. 35
nell'importo complessivo di Lire 5.300.000.000 per il biennio
1981/82 destinate alla realizzazione del programma relativo alla
difesa idrogeologica del suolo, sono rideterminate nei seguenti
importi:
- per l'esercizio finanziario 1981
L. 3.600.000.000 (cap. 28510 - 28520 -28530)
- per l'esercizio finanziario 1982
L. 1.700.000.000 (cap. 28510 - 28530)
Presidente
- Metto in votazione l'art. 3.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 4
Art. 4
La quota di L. 540.000.000 dell'autorizzazione di spesa di
complessive L. 2.240.000.000 per il biennio 1981/82 recata
dall'art. 9 della legge regionale 29 gennaio 1980, n. 5 è
destinata:
a) quanto a L. 120.000.000 al finanziamento delle spese per
la lotta contro le malattie e i parassiti delle piante (cap.
28700), in ragione di L. 60.000.000 per ciascuno degli esercizi
finanziari 1981 e 1982;
b) quanto a L. 420.000.000 al finanziamento di spese per la
infrastrutturazione dei boschi a vacazione turistica (cap. 28810),
in ragione di 200.000.000 per l'esercizio finanziario 1981 e L.
220.000.000 per l'esercizio finanziario 1982.
Presidente
- Metto in votazione l'art. 4.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 5.
Art. 5
È autorizzata per il triennio 1981/83 la spesa di L.
147.000.000 di cui 129.000.000 a carico dell'esercizio finanziario
1981 per spese relative all'acquisto e alla sistemazione di
stabili, arredi ed attrezzature della Scuola regionale di
agricoltura di Aosta. (cap. 31700)
Presidente
- Metto in votazione l'art. 5.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 6
Art. 6
Per gli interventi nel settore delle infrastrutture destinate
alla raccolta, conservazione, manipolazione e trasformazione di
prodotti agricoli è autorizzata per il triennio 1981/83 la spesa di
L. 450.000.000 di cui L. 150.000.000 a carico dell'esercizio
finanziario 1981. (cap. 31800 - 31850)
Presidente
- Metto in votazione l'art. 6.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 7.
Art. 7
L'autorizzazione di spesa di cui all'art. 1 lett. D della
legge regionale 29 gennaio 1980, n. 5 è aumentata di L. 100.000.000
per il biennio 1981/82 in ragione di L. 50.000.000 per ciascuno
degli esercizi finanziari 1981 e 1982.
(cap. 32000)
Presidente
- Metto in votazione l'art. 7.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 8
Art. 8
È autorizzata per l'esercizio finanziario 1981 la spesa di L.
200.000.000 per la concessione di contributi al fine di favorire
l'attuazione delle norme sullo sviluppo di cooperative di
meccanizzazione agricola.
(cap. 32050)
Presidente
- Metto in votazione l'art. 8.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 9.
Art. 9
Per gli interventi previsti dalla legge 27 dicembre 1977, n.
984 nel settore dell'irrigazione, l'autorizzazione di spesa recata
dall'art. 8 della legge regionale 29 gennaio 1980, n. 5 è aumentata
per il biennio 1981/82 di L. 320.000.000, in ragione di L.
160.000.000 per ciascuno degli esercizi finanziari 1981 e
1982.
(cap. 32200)
Presidente
- Metto in votazione l'art. 9.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 10.
Art. 10
Per gli interventi finalizzati a favorire l'incremento delle
culture e la tutela dei prodotti tipici è autorizzata per il
triennio 1981/83 la spesa di Lire 1.890.000.000, di cui 630.000.000
a carico dell'esercizio finanziario 1981 da destinare:
a) quanto a 750.000.000, di cui 250.000.000 per l'esercizio
1981, per la concessione di contributi ad enti ed associazioni che
svolgono attività interessanti l'agricoltura;
(cap. 32750)
b) quanto a L. 1.140.000.000, di cui 380.000.000 per
l'esercizio finanziario 1981, per spese e contributi destinati alla
tutela e l'incremento dei prodotti tipici.
(cap. 32900)
Presidente
- Metto in votazione l'art. 10.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 11.
Art. 11
Per gli interventi previsti dalla legge regionale 5 aprile
1973, n. 13 è autorizzata per l'esercizio finanziario 1981
l'ulteriore spesa di L. 150.000.000 destinate:
a) quanto a L. 50.000.000 alla concessione di contributi per
l'istituzione e la gestione delle Comunità Montane;
(cap. 35550)
b) quanto a L. 100.000.000 alla concessione di contributi per
interventi, iniziative e opere di interesse delle Comunità
Montane.
(cap. 35600)
Presidente
- Metto in votazione l'art. 11.
Presenti e votanti: 34
Favorevoli: 23
Contrari: 11
Il Consiglio approva.
Presidente
-Dò lettura all'art. 12.
Art. 12
Per gli interventi finalizzati alla promozione del turismo è
autorizzata per l'esercizio finanziario 1981 la spesa di
1.650.000.000 destinata:
a) quanto a L.. 600.000.000 per spese di propaganda
turistica, azioni promozionali e per partecipazione a mostre e
fiere;
(cap. 37100)
b) quanto a L. 500.000.000 per spese relative ad iniziative
turistiche;
(cap. 37150)
c) quanto a L. 550.000.000 per la concessione di contributi
ad aziende di soggiorno, proloco ed enti che svolgono attività nel
settore del turismo e del tempo libero.
(cap. 37200)
Presidente
- Metto in votazione l'art. 12.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 13.
Art. 13
L'autorizzazione di spesa di cui alla legge regionale 11
agosto 1975, n. 42 prevista nell'importo annuo di L. 15.000.000 è
ridotta a L. 10.000.000
(cap. 41350)
Presidente
- Metto in votazione l'art. 13.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 14.
Art. 14
È autorizzata per il biennio 1981/82 l'ulteriore spesa di L.
260.000.000 di cui L. 130.000.000 a carico dell'esercizio
finanziario 1981, per contributi destinati all'assistenza ai
minori.
(cap. 41900)
Presidente
- Metto in votazione l'art. 14.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 15.
Art. 15
Per le finalità di cui alla legge regionale 20 dicembre 1973,
n. 39, è autorizzata per l'esercizio finanziario 1981 la spesa di
L. 100.000.000.
(cap. 42350)
Presidente
- Metto in votazione l'art. 15.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 16.
Art. 16
Per le finalità di cui alla legge regionale 20 giugno 1978,
n. 47, è autorizzata per l'esercizio finanziario 1981 l'ulteriore
spesa di L. 262.000.000.
(cap. 42550)
Presidente
- Metto in votazione l'art. 16.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 17.
Art. 17
Al fine di favorire il diritto allo studio degli alunni delle
scuole della Regione è autorizzata per l'esercizio finanziario 1981
la spesa di L. 100.000.000 per il finanziamento delle spese di
trasporto degli alunni delle scuole regionali.
(cap. 44300)
Presidente
- Metto in votazione l'art. 17.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 18.
Art. 18
È autorizzata per l'esercizio finanziario 1981 la spesa di L.
1.050.000.000 destinata:
a) quanto a L. 650.000.000 per la concessione di contributi a
Comuni, enti e privati per la gestione di scuole materne ed altre
attività scolastiche;
(cap. 45450)
b) quanto a L. 400.000.000 per la concessione di contributi
per il funzionamento di scuole elementari e secondarie di I° e II°
grado legalmente riconosciute.
(cap. 45500)
Presidente
- Metto in votazione l'art. 18.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 19.
Art. 19
È autorizzata per l'esercizio finanziario 1981 la spesa di L.
480.000.000 destinata:
a) quanto a L. 100.000.000 per spese relative a
manifestazioni ed iniziative culturali e scientifiche
scolastiche;
(cap. 46100)
b) quanto a L. 50.000.000 per spese relative a
sperimentazioni e ricerche educative nelle scuole;
(cap. 46150)
c) quanto a L. 100.000.000 per acquisto e stampa di riviste e
monografie aventi carattere culturale;
(cap. 46200)
d) quanto a L. 75.000.000 per la concessione di contributi ad
istituzioni ed associazioni culturali;
(cap. 46250)
e) quanto a L. 100.000.000 per spese relative a
manifestazioni ed iniziative culturali e scientifiche;
(cap. 46350)
f) quanto a L. 50.000.000 per contributi per manifestazioni
ed iniziative culturali e scientifiche;
(cap. 46360)
g) quanto a L. 5.000.000 per la concessione del contributo
annuo per il funzionamento dell'istituto regionale di ricerca,
sperimentazione e aggiornamento educativi, ai sensi della legge
regionale 25 agosto 1980, n. 43, art. 19.
(cap. 46410)
Presidente
- Metto in votazione l'art. 19.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 20.
Art. 20
Le quote annue da iscrivere in relazione all'autorizzazione
di spesa recata dalla legge regionale 7 agosto 1980, n. 35
nell'importo complessivo di L: 3.800.000.000 per il biennio 1981/82
destinate alla realizzazione del programma relativo alla difesa del
patrimonio culturale sono rideterminate nei seguenti
importi:
(cap. 47160)
- per l'esercizio finanziario 1981 L. 1.700.000.000
- per l'esercizio finanziario 1982 L. 2.100.000.000
Presidente
- Metto in votazione l'art. 20.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 21.
Art. 21
Agli oneri conseguenti alle autorizzazioni di spesa contenute
nella presente legge ammontanti a L. 18.799.000.000, nel triennio
1981/83, la regione fa fronte con le risorse evidenziate nel
bilancio pluriennale 1981/83, Stato di previsione delle entrate,
nel rispetto delle destinazioni indicative definite dallo Stato di
previsione pluriennale della spesa, secondo quanto analiticamente
rappresentato nell'allegato A.
Presidente
- Metto in votazione l'art. 21.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura all'art. 22
Art. 22
La presente legge è dichiarata urgente ai sensi del 3° comma
dell'art 31 dello Statuto speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in votazione l'art. 22.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Dò lettura dell'allegato A.
Allegato A
Prospetto dimostrativo della distribuzione temporale degli
oneri derivanti dalla presente legge e dei mezzi di
copertura.
(....omissis....)
Presidente
- Metto in votazione l'allegato A.
Presenti e votanti: 34
Favorevoli: 23
Contrari: 11
Il Consiglio approva.
Presidente
- Si passa alla votazione segreta sul
complesso della legge.
Esito della votazione segreta
Presenti e votanti: 34
Favorevoli: 23
Contrari: 11
Il Consiglio approva.
Presidente
- Il Consiglio termina qui i suoi lavori che
riprenderanno domani mattina alle ore 9,30.
La seduta è tolta.
La seduta è tolta alle ore 19,46.
