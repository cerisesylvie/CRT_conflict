Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 667 del 16 dicembre 1981 - Resoconto
OGGETTO N. 667/81 - COSTITUZIONE DI UNA COMMISSIONE PERMANENTE
PER I PROBLEMI DEL DECENTRAMENTO A FAVORE DEGLI ENTI LOCALI.
(Ritiro di mozione)
Presidente
- Illustra la mozione il Consigliere Mafrica.
Ne ha facoltà.
Mafrica (PCI)
- Questa mozione è stata presentata prima
della riunione dei Capigruppo con l'Associazione Sindaci. Il suo
scopo è quello di istituire una sede permanente di confronto tra i
rappresentanti degli Enti locali e il Consiglio regionale ; si
propone che nella Commissione siano presenti: 1 rappresentante
della Giunta, 5 rappresentanti del Consiglio di cui 2 designati
dalla minoranza, 3 rappresentanti dell'Associazione Sindaci e 3
rappresentanti delle Comunità Montane. Il fine della mozione è
quello di avere una specie di comitato ristretto, cioè di non
doversi avere sempre l'incontro di tutta la Commissione del
Consiglio con tutta l'Associazione Sindaci; questo può avvenire in
particolari momenti, quando il lavoro sia giunto a qualche
conclusione, ma è opportuno una specie di comitato ristretto che
consenta di discutere più agilmente le cose.
Ci sembra che la mozione possa essere approvata; è stata
ribadita l'esigenza di una sede per questo tipo di confronto e noi
crediamo che potrebbe essere utile, tanto più visti gli impegni che
oggi il Consiglio si è preso con gli o.d.g. che ha votato a
ripetizione nel corso della discussione dei due disegni di legge di
iniziativa popolare.
Presidente
- È aperta la discussione generale. Ha chiesto
di parlare il Consigliere Martin. Ne ha facoltà.
Martin (UVP)
- Il Consigliere Mafrica ha detto
giustamente che questa mozione è stata presentata prima di una
riunione tenutasi tra i Capigruppo, una delegazione di Sindaci,
l'Ufficio di Presidenza, la I e la II Commissione consiliare
permanente, sul tema del decentramento. Ora io vorrei ricordare al
Consiglio che esistono cinque Commissioni permanenti, una di queste
si chiama Commissione per gli Affari Generali, Finanze,
Programmazione, Decentramento e Partecipazione, e per quel che mi
risulta non è mai andata deserta; ciò significa che, tutto sommato,
essa svolge egregiamente il suo compito. Ha avuto modo in passato
di occuparsi di problemi che riguardano gli Enti locali, a
proposito del Parco del Gran Paradiso sono stati sentiti i Sindaci
dei Comuni interessati e ritengo che una Commissione che già esiste
e che è compente in materia di decentramento possa benissimo
affrontare questo tipo di problema insieme alla rappresentanza che
l'Associazione Sindaci vorrà farci conoscere e insieme alla
rappresentanza delle Comunità Montane. Tanto più che in quella
riunione con l'Associazione Sindaci, con i Capigruppo, con
l'Ufficio di Presidenza e con le due Commissioni consiliari
permanenti questo problema è stato posto dal Presidente del
Consiglio al Presidente della Associazione Sindaci, il quale ha
accettato di buon grado di nominare una cerchia ristretta di
Sindaci che collaborino con la I Commissione consiliare per
affrontare il problema del decentramento, per esaminare le leggi
che già sono depositate o che comunque stanno arrivando riguardanti
il decentramento e per addivenire ad un unico testo di legge che
affronti questa problematica. Direi quindi che tutti i componenti
che sono richiesti nella Commissione di cui si richiede la
costituzione, in effetti sono già rappresentati nella Commissione
consiliare permanente, dove anziché 5 i rappresentanti del
Consiglio sono 7, alcuni dei quali designati dalla minoranza; i
rappresentanti dell'Associazione Sindaci li stiamo aspettando
perché questo era l'impegno che ci eravamo presi in quella
riunione; i rappresentanti delle Comunità Montane, come mi è
sembrato di capire sempre in quella riunione alla quale era anche
lui presente, sarà il Presidente del Comitato di coordinamento che
hanno istituito i Presidenti delle Comunità Montane; se poi avremo
bisogno di un rappresentante della Giunta per discutere di certi
problemi, io non penso che la Giunta vorrà negare il suo aiuto per
discutere di questi problemi: non avremo che da chiamare
l'Assessore interessato che, penso, sarà ben lieto di venire in
Commissione e di discutere con noi.
Quindi, non vedo l'utilità di questa mozione perché tutto quanto
è chiesto qui, è già in effetti istituito nella I Commissione
permanente che, ripeto, trattando anche il decentramento, è
competente per materia. Chiederei perciò ai proponenti se vogliono
esaminare la possibilità di ritirare la mozione perché non ha senso
a questo punto: in caso contrario noi come maggioranza penso che
non potremo votare questa mozione appunto perché secondo noi non ha
alcun senso e perché non pensiamo che sia utile continuare a
nominare delle Commissioni soprattutto quando queste assolutamente
non sono necessarie.
Presidente
- Altri intendono intervenire? La parola al
Presidente della Giunta.
Andrione (UV)
- Per l'esecutivo, non vi sono problemi per
quanto riguarda le Commissioni consiliari, siano esse quelle
speciali o quelle già esistenti, come ha sottolineato il
Consigliere Martin. Esiste però un problema, ed è quello della
rappresentanza della Giunta in una Commissione consiliare e della
presenza di membri esterni al Consiglio. A nostro avviso non è
utile - l'avevo accennato al Consigliere Carlassare che ne aveva
parlato a proposito di una interpellanza - fare questo tipo di
confusione, perché il membro della Giunta, chiunque esso sia, si
trova nella posizione di dover semplicemente riferire alla Giunta e
di non poter prendere degli impegni: se per caso lo fa, corre poi
il rischio di essere smentito dalla Giunta. D'altra parte
l'Associazione Sindaci, come ha ricordato anche il Consigliere
Martin, ha chiesto di avere un rapporto diretto, che del resto ha
anche adesso, seppure non istituzionalizzato, con la Presidenza
della Giunta. In una Commissione consiliare - e non vorrei
distinguere se sia questa la Commissione permanente che è anche
incaricata del decentramento o sia una Commissione speciale - noi
non siamo favorevoli a che vi sia un rappresentante della Giunta,
in quanto questi dovrebbe per forza di cose essere il Presidente
della Giunta, e il Presidente della Giunta non può e non deve
prendere impegni che non siano collegiali, perché risponde
individualmente di certe questioni come organo della Regione, ma
non può farlo in questi casi.
Si può fare, a questa presa di posizione, una obiezione di
principio e dire che allora vi è il rischio di uno scollegamento
tra i rappresentanti dei Sindaci e i rappresentanti del Consiglio;
nulla vieta, anzi io me lo auguro, che la Commissione consiliare,
quale che essa sia, e i rappresentanti dei Sindaci vengano alla
Presidenza della Giunta a discutere di problemi specifici; e mi
impegno fin da adesso, nello spazio di tre giorni, a riceverli, a
discutere con loro e a riferire in Giunta; questa poi,
collegialmente, darà una risposta alle varie richieste.
Presidente
- Ha chiesto di parlare il Consigliere
Mafrica. Ne ha facoltà.
Mafrica (PCI)
- In effetti, il punto più delicato è
quello della presenza di un rappresentante della Giunta; abbiamo
purtroppo verificato che l'assenza, certamente giustificata, di
rappresentanti della Giunta nelle Commissioni ha portato a volte a
degli equivoci, nel senso che le Commissioni non hanno tenuto conto
degli orientamenti della Giunta che possono anche essere diversi da
quelli dei singoli partiti. Quindi, questo problema è da risolvere
e per lo meno c'è da pretendere una maggiore sollecitudine quando
si richiede una presenza da parte dei rappresentanti della Giunta
nelle Commissioni, per evitare questi disguidi; per esempio, si è
discusso molto di una proposta di legge, che è rimasta per il
momento a livello di Giunta, in materia di decentramento: il
Consiglio non ne è a conoscenza e neanche le forze politiche,
perché si tratta di una iniziativa della Giunta. Se è così, anche
la Giunta dovrebbe scendere in campo.
Comunque, per evitare difficoltà, io propongo al Consigliere
Martin, poiché le sue argomentazioni sono valide e comprensibili,
di rinviare questa mozione e di cambiare il deliberato - non questa
sera perché siamo tutti un po' stanchi - precisando meglio
l'incarico alla Commissione che costituiremo con la rappresentanza
dei Sindaci e delle Comunità Montane. Vorrei sentire dal Presidente
della Giunta se può darci, su questo problema, qualche suggerimento
oltre a quanto ha detto prima.
Presidente
- La parola al Presidente della Giunta.
Andrione (UV)
- La proposta di legge, cui ha fatto cenno
il Consigliere Mafrica, non è ancora un progetto di Giunta, è
soltanto uno schema che è stato distribuito ai membri
dell'esecutivo perché possano apportare tempestivamente il loro
contributo alla discussione che la Giunta farà in seguito. Ma
questo è un fatto meno importante.
Per quanto riguarda l'altra questione, ribadisco l'impegno che
assumo, dopo che i Consiglieri Mafrica e Martin hanno trovato un
accordo sulla composizione della Commissione, di ricevere la
Commissione stessa per sentire quali sono le proposte che poi
sottoporrò alla Giunta; questo per evitare quelle possibilità di
scollegamento che come in tutti i parlamenti e in tutte le
assemblee, anche qui esistono.
Presidente
- Mi permetto di fare rilevare una questione
di carattere formale, perché non ci siano parti in sospeso; siccome
questa mozione andrebbe rinviata alla seduta della metà di gennaio,
precisamente al 10 gennaio, la proposta della Presidenza è di
ritirare la mozione e di riprenderla con un testo eventualmente
concordato, in modo che non ci siano parti sospese che potrebbero
essere anche molto diverse dal testo attuale.
Il Consiglio è d'accordo? Allora, la mozione in oggetto è
ritirata.
Ha chiesto di parlare il Consigliere Mappelli, per mozione di
ordine. Ne ha facoltà.
Mappelli
(DC)
- Io desidero augurare un buon
Natale a tutti voi e alle vostre famiglie; pensiamo che per tanti
lavoratori, nostri fratelli, non sarà altrettanto sereno.
Presidente
- E siccome non ci riuniremo più, salvo casi
eccezionali prima del 31 dicembre, la Presidenza si associa agli
auguri di buone feste e augura un felice e sereno 1982 in un mondo
di pace.
Aggiungo, per incarico dell'Assessore alla Pubblica Istruzione,
i ringraziamenti della signorina Viglino, voi sapete il perché.
La seduta è tolta.
La seduta termina alle ore 19,41.
