Classificazione
ORDINE PUBBLICO - FORZE ARMATE



Oggetto del Consiglio n. 869 del 25 luglio 2019 - Resoconto
OGGETTO N. 869/XV - Interpellanza: "Destinazione dei beni
sequestrati e confiscati alla criminalità organizzata nella
Regione".
Farcoz (Président) -
Point 18 à l'ordre du jour. Pour
illustration, la parole à la collègue Nasso.
Nasso (M5S)
- Non è di certo la prima volta che approda
in Consiglio regionale questa tematica e purtroppo casca di nuovo
in questa settimana particolarmente triste, visti i recenti fatti
che sono accaduti nella nostra regione. Ricordo che anche nel 2015
l'associazione antimafia Libera chiedeva rapidità per il riutilizzo
sociale delle proprietà passate allo Stato e dichiarava su
La
Stampa
: "È una buona notizia, ora si proceda per garantire che
l'iter di riutilizzo sociale dei beni appartenuti e confiscati a
Giuseppe Nirta si compia nel più breve tempo possibile. Il miglior
modo per testimoniare un impegno diretto ed efficace contro le
organizzazioni criminali è quello di trasformare presidi di
malaffare e violenza in occasioni di riscatto civile, sociale e di
sviluppo economico". Questo, come ho detto prima, si leggeva su La
Stampa.
Qui in Valle D'Aosta ci sono molti beni confiscati e io credo
che forse i cittadini ne abbiano poca contezza. Credo sia
importante sottolineare che da uno studio dello scorso anno,
proprio dello scorso autunno, emerge che in Valle D'Aosta vi è una
sensazione diffusa di corruzione, con un terzo degli intervistati
che dichiara di conoscere personalmente o di aver conosciuto in
passato qualcuno coinvolto in pratiche corruttive. È questo il dato
davvero grave che emerge dalla ricerca svolta da Libera sulla
percezione e la presenza delle mafie e della corruzione in Valle
d'Aosta e il tutto era stato tra l'altro presentato in una
conferenza stampa, qui presso il salone Maria Ida Viglino. È una
percezione che si indirizza verso la sfera politica e che non
sembra aver fiducia nello strumento della denuncia, purtroppo.
Ho ritenuto opportuno portare questo cenno per evidenziare che i
valdostani, al di là delle grandi inchieste degli ultimi tempi,
come ho anticipato prima, hanno percezione di questo fenomeno.
Quindi, prendiamo atto che in Valle d'Aosta i beni confiscati alla
criminalità organizzata sono ben 31, alcuni comprendono solo
particelle catastali tra beni in gestione e destinati, e che le
abbiamo a Gaby, a Courmayeur, ad Aosta, a Valtournenche, a
Challand-Saint-Victor e a Quart. Questo che le dico si può trovare
sul sito ufficiale
www.benisequestraticonfiscati.it
, che ho
anche menzionato nella stesura della mia interpellanza:
"sottolineato che il riutilizzo dei beni confiscati alla
criminalità organizzata è un fatto importante per la comunità, non
per il valore economico del bene ma per una questione morale, di
legalità e un riutilizzo sociale di tali beni è auspicabile;
considerato che è dal 2015 l'Agenzia nazionale per
l'Amministrazione e la destinazione dei beni sequestrati e
confiscati alla criminalità organizzata sta analizzando il dossier
delle confische nella nostra Regione; richiamato il fatto che la
criminalità organizzata ha agito e agisce in Valle d'Aosta e ciò
non deve essere un "tabù" - mai! - per gli amministratori -
in
primis
-, si deve instaurare un dialogo di trasparenza su
questa tematica con la popolazione - tutta -; evidenziato che un
impegno diretto ed efficace contro le organizzazioni criminali è
anche quello di manifestare la volontà di trasformare ex-presidi di
malaffare in occasioni di riscatto civile e sociale e i beni
confiscati alla criminalità bene si prestano a questo fine". Poi
come non citare, l'ho già fatto prima e mi ripeto, le due recenti
indagini
Geenna
e
Altanus
, e quelle più in là nel
tempo come
Lenzuolo
,
Tempus venit
e
Minotauro
.
Queste ci danno ampia dimostrazione di ciò che avviene nel nostro
tessuto sociale.
È per tutte queste motivazioni che interpello il Governo
regionale, nella figura credo del presidente Fosson, per conoscere
"gli ultimi riscontri dell'Agenzia nazionale per l'Amministrazione
e la destinazione dei beni sequestrati e confiscati alla
criminalità organizzata nella nostra Regione; ad oggi l'uso e lo
stato dei beni presenti sul territorio valdostano; come questo
governo intenda procedere per diffondere questi dati alla
popolazione; con quali criteri i beni destinati vengono restituiti
alla collettività",  penso a usi sociali, tramite dei bandi,
dei concorsi o altro.
Président -
Pour la réponse, la parole au président
Fosson.
Fosson (PNV-AC-FV)
- Intanto penso anch'io che questa
normativa che trasferisce i beni sequestrati alla mafia ai
cittadini comuni, ai comuni e ad associazioni, sia molto importante
perché è lo Stato che vince su un'associazione mafiosa e sulla
capacità di queste associazioni di raccogliere beni e sostanze. È
vero che forse non si ha abbastanza la sensazione che lo Stato e le
istituzioni stiano procedendo in queste iniziative, anche perché
sono processi abbastanza complessi (adesso gliene darò un racconto)
e anche perché la materia dipende tutta, attraverso la struttura
Affari di prefettura, dall'Agenzia nazionale per l'amministrazione
e la destinazione dei beni sequestrati e confiscati alla
criminalità organizzata, vale a dire che per determinare tutti
questi procedimenti c'è proprio un'agenzia nazionale.
Lei mi chiede gli ultimi riscontri. Le ultime comunicazioni
ricevute dall'Agenzia riguardano una procedura di sgombero forzoso
di beni confiscati definitivamente nel comune di Quart. Si precisa
che lo sgombero coatto, programmato per la data del 14 marzo 2017,
non si è reso necessario, avendo gli occupanti liberato
spontaneamente gli immobili consegnando le chiavi nella data
prevista per lo sgombero; secondo, il trasferimento al patrimonio
indisponibile del Comune di Challand-Saint-Victor dei beni
confiscati con comunicazione del 28 dicembre 2017; terzo, la
determinazione dell'indennità di occupazione abusiva a carico di
due persone proprietarie nella quota di sei settimi di un alloggio
categoria A3 con area pertinenziale e di un alloggio categoria A2
ubicati nel comune di Quart, rispetto ai quali la restante quota di
un settimo, a seguito di confisca, risulta di proprietà dell'Erario
dello Stato - divisioni di millesimi non poi facili per una
destinazione -. La richiesta di pagamento risulta notificata ai
destinatari in data 13 gennaio 2019.
La seconda domanda dell'interpellanza: "ad oggi l'uso e lo stato
dei beni presenti sul territorio valdostano". Dalla consultazione
recente della banca dei dati dell'agenzia (
openregio
dell'ANBSC) risulta che nel complesso i beni confiscati sul
territorio regionale sono i seguenti. Due terreni e cinque
fabbricati rurali siti nel comune di Challand-Saint-Victor: si
tratta degli unici beni presenti sul territorio regionale che dopo
la confisca definitiva sono stati già destinati dall'Agenzia, nel
caso in questione mediante devoluzione al patrimonio indisponibile
del Comune di Challand-Saint-Victor per scopi sociali. I beni sono
attualmente in stato di ristrutturazione, al termine della quale il
Comune provvederà ad assegnarli per quegli usi che ho definito
prima.
Quattro terreni agricoli, due appartamenti e tre autorimesse
siti nel comune di Quart, due magazzini siti nel comune di Aosta e
un'autorimessa nel comune di Charvensod, oltre a due appartamenti
con annessa area pertinenziale siti nel comune di Quart, confiscati
solo per la quota di un settimo. I fabbricati in questione
risultano definitivamente confiscati e liberi dal mese di marzo del
2017, ma non ancora destinati dall'Agenzia. Si precisa che non
formeranno oggetto di destinazione i due immobili confiscati solo
nella misura di un settimo, per i quali l'agenzia ha provveduto a
richiedere ai comproprietari il versamento di un'indennità di
occupazione. Tali beni sono da ritenersi pertanto fuori
gestione.
Un appartamento e tre autorimesse site nel comune di
Valtournenche. Tali beni risultano definitivamente confiscati in
data 15 maggio 2019, come si evince dalla comunicazione del
Tribunale di Milano, Sezione misure di prevenzione, del 23 maggio.
Rispetto agli stessi, però, non risulta ancora pervenuta alcuna
comunicazione dall'Agenzia.
Un appartamento, un'autorimessa e due cantine siti nel comune di
Courmayeur. Rispetto a tali beni si è a conoscenza dello stato di
confisca definitiva, grazie a una comunicazione del Tribunale di
Milano, Sezione misure di prevenzione, del 17 maggio 2016.
Dall'agenzia non si è ancora ricevuta alcuna notizia a
riguardo.
Inoltre un terreno agricolo sito nel comune di Gaby: rispetto a
tale bene non è stato possibile reperire ancora ulteriori notizie.
Un'azienda operativa nel settore delle costruzioni: rispetto a tale
bene ancora non è stato possibile avere notizie dall'Agenzia.
Un'autovettura che risulterebbe essere stata demolita.
Il terzo quesito chiede come questo governo intenda procedere
per diffondere questi dati. In relazione alla questione si segnala,
per quanto di interesse, che l'articolo 48 del decreto legislativo
n. 159 del 2011 prevede l'onere in capo agli enti territoriali
destinatari di beni confiscati di formare un apposito elenco dei
beni a essi trasferiti, da aggiornare con cadenza mensile e da
pubblicare, sempre a carico dell'ente del Comune, sul sito internet
istituzionale. L'elenco deve contenere i dati concernenti la
consistenza, la destinazione e l'utilizzazione dei beni nonché, in
caso di assegnazione a terzi, i dati identificativi del
concessionario, gli estremi, l'oggetto e la durata della
concessione. Nessun onere informativo è previsto in capo ai
Prefetti né tantomeno alla Presidenza della Regione. Accettando
questa sua stimolazione, che mi sembra molto corretta, sarà
comunque mia cura sensibilizzare i comuni destinatari ulteriormente
con una comunicazione, perché diano la massima pubblicità prevista
ai sensi di legge.
Quarto quesito, "con quali criteri i beni destinati vengono
restituiti alla collettività".
Ai sensi sempre dello stesso decreto n. 159 del 2011, articolo
45, i beni confiscati in via definitiva alla criminalità
organizzata sono innanzitutto acquisiti al patrimonio dello Stato.
Una volta che gli stessi risultano liberi è l'Agenzia a provvedere
alla loro destinazione. Riguardo ai beni immobili l'articolo 48
individua diverse alternative ai fini della destinazione del bene,
stabilendo che lo stesso possa: a) essere mantenuto al patrimonio
dello Stato per finalità di giustizia, di ordine pubblico e di
protezione civile e per altri usi governativi; b) essere mantenuto
al patrimonio dello Stato e utilizzato dall'Agenzia per finalità
economiche; c) essere trasferito per finalità istituzionali o
sociali in via prioritaria al patrimonio indisponibile del Comune
ove si trova l'immobile e in via residuale ad altri enti
territoriali. Gli enti territoriali destinatari dell'assegnazione
possono amministrare direttamente il bene o assegnarlo in
concessione a titolo gratuito a comunità, a enti e ad associazioni
rappresentative degli enti locali, a organizzazioni di
volontariato, cooperative sociali e comunità per il recupero dei
tossicodipendenti, ad associazioni di protezione ambientale, agli
enti parco. I beni che non sono assegnati a seguito di procedura a
evidenza pubblica possono essere impiegati dagli enti territoriali
per finalità di lucro e i relativi proventi devono però essere
utilizzati per finalità sociali; d) essere assegnati dall'Agenzia
direttamente alle associazioni e agli enti sopra richiamati; e)
essere trasferiti prioritariamente al patrimonio indisponibile
dell'ente locale o della Regione se l'immobile risulta confiscato
per il reato di associazione finalizzata al traffico illecito di
sostanze stupefacenti; in ultimo, se la destinazione o il
trasferimento del bene per finalità di pubblico interesse non
risulta possibile, l'Agenzia destina i beni immobili confiscati
alla vendita.
Per quanto riguarda i beni aziendali, le aziende sequestrate,
sono mantenuti al patrimonio dello Stato. Riguardo agli stessi
l'Agenzia può disporne l'affitto, la vendita o la liquidazione. Per
i beni immobili invece possono essere utilizzati sempre dalla
stessa Agenzia in attività istituzionali o destinati ad altri
organi dello Stato, a enti territoriali, ad associazioni.
Le farò avere tutta una documentazione di questo, che è un
pochino complesso e che ho voluto definire. Direi che è tutto un
procedimento determinato dall'Agenzia. Quello in cui noi possiamo
intervenire, oltre a riferire sulla quantità e l'entità dei
sequestri effettuati in Valle d'Aosta, è sicuramente di spingere i
Comuni e gli enti a dare maggior pubblicità a questo, perché mi
sembra che sia un'attività, un procedimento molto utile, come
dicevo prima, per far vedere che lo Stato vince e che lo Stato si
riappropria di quanto è stato sottratto in modo illegale.
Président -
Pour la réplique, la parole à la collègue
Nasso.
Nasso (M5S)
- La ringrazio, Presidente, per la sua
risposta e vorrei soffermarmi su alcune questioni. Nel primo
quesito, dove appunto le chiedevo i recenti aggiornamenti, lei mi
parlava del 2017. So bene che è una burocrazia, che è un iter
particolarmente complicato e complesso in alcuni punti, ma laddove
fosse possibile, secondo me, un sollecito da parte sua, nelle sue
funzioni di presidente e prefetto, sarebbe auspicabile sia per il
bene in sé sia per il forte messaggio che si manderebbe. In più è
vero che ci sono dei beni già destinati in Valle D'Aosta, come ha
detto lei e non sto a ripeterlo.
Secondo me durante l'assegnazione si poteva quasi - oso un po' -
organizzare una festa, perché quello è un presidio. So che
un'associazione aveva avanzato questa proposta, poi declinata
perché sappiamo bene che le manifestazioni comportano in seguito
dei problemi burocratici, non burocratici, organizzativi, eccetera.
Però quando viene tolto un bene alla criminalità organizzata, che
poi sono due parole per dire mafia, credo sia una festa per tutti e
anche per le istituzioni. Dobbiamo cercare di pubblicizzarlo il più
possibile, perché è una conquista importante, è una vittoria della
legalità sull'illegalità ed è nostro compito, per quanto ci sia
possibile, dirlo, gridarlo ai cittadini fuori.
In più, volevo aggiungere sulla questione dei criteri. È vero,
lei ha parlato di enti, di società, eccetera. Io so che un bene
confiscato è stato destinato a un'attività ludico-sportiva, che è
sicuramente un'iniziativa lodevole, e si parla di un piccolo
comune, quindi è sicuramente anche un centro di aggregazione ed è
una situazione positiva. È però altrettanto vero che forse sarebbe
stata più forte una destinazione più sociale, ma va bene così ed è
solo un rimando personale: si tratta di un comune piccolo; fosse in
un comune più grande sicuramente si poteva pensare ad altro.
In ultimo, per concludere, credo che - lei l'ha detto e io
cercherò di osservare questa sua dichiarazione - dobbiamo dirlo di
più. I mezzi ce li abbiamo, il Consiglio regionale della Valle
d'Aosta deve lavorare insieme a tutti gli enti che collaborano, per
affrontare questa questione e credo che davvero debba esserci
collaborazione da parte nostra. La mia e la nostra attenzione sarà
sempre alta su questa tematica. Inoltre i fatti di questi tempi che
ci lasciano sempre sgomenti, ma io dico non sorpresi, devono
davvero creare una sensibilità più forte. Concludo qui e ribadisco:
la nostra attenzione sarà sempre alta.
