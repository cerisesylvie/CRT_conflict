Classificazione
ISTRUZIONE PUBBLICA



Oggetto del Consiglio n. 1661 del 23 giugno 2022 - Resoconto
OGGETTO N. 1661/XVI - Interpellanza: "Intendimenti in merito
alla creazione di un Liceo scientifico sportivo nel Comune di
Saint-Vincent con eventuale indirizzo professionale".
Marguerettaz (Presidente)
-
Punto n. 36 all'ordine
del giorno. Collega Perron ha diritto alla parola.
Perron (LEGA VDA) -
Adesso ritorno in modalità più
tranquilla, perché su certe tematiche ci si infervora, giustamente.
Veniamo invece a un altro tema, quello del liceo sportivo, di cui
abbiamo parlato già a gennaio. Sappiamo che riguarda la chiusura
del turistico a Saint-Vincent, a partire dalle classi del 2026. Nel
Consiglio del 13 gennaio abbiamo approvato la mozione per la
valutazione di un liceo scientifico sportivo, in sinergia con il
Gervasone, abbiamo avuto le audizioni in Commissione, che sono
state a febbraio e in cui erano presenti gli amministratori di
Châtillon e Saint-Vincent. In quel caso nelle audizioni noi come
gruppo Lega, oltre alla mozione e alla risoluzione che avevamo
votato sul liceo, abbiamo apportato un'ulteriore proposta,
ovviamente al vaglio, teorica, poi ci direte voi se ha dei
presupposti numerici, perché voi avete il polso della questione e
noi ovviamente no, riguardo anche a un abbinamento, alla creazione
di un ipotetico professionale sportivo, che potrebbe dare, ad
esempio, varie certificazioni di cui si è parlato ieri anche
nell'iniziativa della consigliera Spelgatti. Mi viene in mente il
pisteur
secouriste
, che è un altro tema,
accompagnatore della natura, eccetera.
Oggi torniamo sul tema e chiediamo, su quelle che sono state
fatte, quali siano le valutazioni oggi dalla vostra parte, se ci
siano stati degli sviluppi. Ovviamente noi ritenevamo e riteniamo
quel progetto sensato, in grado di dare sviluppo al territorio.
Dall'altra parte, Assessore, non devo essere un indovino, prevedo
già il discorso della crisi demografica che verrà paventata. Su
questo ovviamente ci sono delle criticità. Sulla questione della
crisi demografica prevediamo già in parte la sua risposta, e
certamente non è un elemento che possiamo considerare secondario,
però aggiungo qualche elemento. Nel 2004 la Fondazion Chanoux aveva
già fatto uno studio demografico molto dettagliato e molto lungo,
che ho guardato in parte. Nello studio, già nei primi anni 2000, si
rilevava che il tasso di fecondità dei valdostani era tra i più
bassi e tardivi del resto d'Italia, quindi certamente questa non è
una novità, purtroppo per la Valle d'Aosta. Si prevedevano tre
scenari: uno vedeva un calo della popolazione a partire dal 2010,
che poi è quanto puntualmente avvenuto; uno scenario medio vedeva
un calo a partire dal 2015, ma sostanzialmente la popolazione
reggeva fino al 2040; un altro - quello più ottimistico - vedeva
una crescita fino al 2045.
Noi abbiamo preso lo scenario peggiore, dallo studio demografico
i numeri assoluti della popolazione in Valle non ci sono, però li
abbiamo visti nel momento della presentazione che è stata fatta.
Vado un po' a memoria, ma mi pare che, nei primi dieci anni del
2000, la Valle d'Aosta avesse anche dei tassi positivi anche al di
sopra del livello italiano. Poi il calo drastico è avvenuto a
partire dal 2009, 2010, 2011, in concomitanza con la crisi
economica scatenata dalla crisi dei crediti
subprime
, dalla
caduta di Lehman Brothers in America, eccetera. Quindi, da noi la
crisi economica è arrivata un po' dopo e questo ha creato, pur
essendo prima su livelli piuttosto alti, anche migliori del livello
di italiano, un forte calo.
Questo, secondo me, cosa deve dirci, a grandi linee? Che quando
la Valle d'Aosta ha un'economia che funziona, è attrattiva, quando
è attrattiva avrà gente che viene da fuori, anche immigrati
regolari che hanno tassi di fecondità più alti dei nostri, e che
quindi quando la Valle d'Aosta funziona dal punto di vista
economico, possiamo in qualche modo tamponare la questione della
crisi demografica, perché i valdostani fanno pochi figli, ma non è
certamente da questi ultimi due decenni.
In conclusione, chiediamo all'Assessore di dirci quali siano le
valutazioni in merito al liceo scientifico sportivo, anche all'idea
di avere dei professionali a esso collegati che riguardino i
settori dello sport. In ultimo, questa considerazione che faccio a
livello generale: quando la Valle d'Aosta - ripeto - è attrattiva,
e noi dobbiamo cercare in tutti i modi di renderla tale, noi
abbiamo la possibilità anche di andare contro al calo demografico.
Se invece non riusciremo a creare una Valle d'Aosta che attira da
fuori persone, ovviamente temo che il destino per la nostra Valle
sia piuttosto triste, con una popolazione sempre più vecchia e
tutti i problemi a essa connessi. Chiediamo un po' di notizie su
questo.
Presidente -
Per la risposta, ha chiesto la parola
l'assessore Caveri.
Caveri (AV-VdA Unie) -
Prima di dare la risposta,
un'osservazione su quanto lei ha detto rispetto ai due studi, lo
studio più recente e quello più vecchio della Fondation Chanoux. Il
problema è il tasso di fecondità, che oggi è terribilmente basso e,
secondo gli esperti che hanno studiato la situazione all'orizzonte
del 2036, quando si scende al di sotto di un certo tasso di
fecondità, ritirarlo su è estremamente difficile. Certo, può essere
in parte l'immigrazione, che però negli anni ha registrato
anch'essa un cambiamento di abitudini, quindi non è detto che i
flussi migratori portino delle popolazioni che poi abbiano un alto
tasso di fecondità. Tra l'altro quelle apparenti crescite, sono
quasi sempre legate a fattori casuali; in particolare, quel tasso
più elevato d'improvviso negli anni 2000 fu causato dalla chiusura
della maternità di Ivrea e dallo spostamento di molte donne in
stato interessante a partorire ad Aosta. Avremo credo l'occasione
di discutere e credo che avremo soprattutto l'occasione di avere
delle contromisure, perché poi alla fine se non decideremo delle
contromisure non solo economiche, sarà difficile invertire il
tasso.
Questa proposta, che è stata un po' una sua invenzione, perché
lei è un po' il papà del liceo sportivo, noi l'abbiamo portata un
po' dappertutto. Bisogna essere onesti, poi non so se sarà stata
una bella invenzione: tra qualche anno vedremo se è stata
un'invenzione brillante o è stata una
boutade
. Noi abbiamo
fatto questo approfondimento con i dirigenti scolastici, con tutti
quelli che si occupano dell'orientamento, compresa quella che viene
definita la rete di scuole che vede come capofila il liceo Bérard
di Aosta. Si ritiene che, dopo l'assegnazione dell'organico di
fatto - allo stato attuale alcuni percorsi professionali non
risultano attivati e questo ci deve far riflettere, ad esempio il
GARA ad Aosta, i servizi per la sanità e l'assistenza sociale a
Verrès - e dopo le effettive iscrizioni a seguito degli esiti delle
prove relative alla sospensione del giudizio, quindi fine
agosto-inizio settembre, sarà necessario approfondire la questione
ulteriormente, per poter proporre eventualmente il nuovo percorso a
Saint-Vincent, area che peraltro risulterebbe idonea dal punto di
vista delle strutture sportive, tenuto conto anche di altre
opportunità legate al mondo dell'istruzione e formazione
professionale, e bisognerà farlo in tempi congrui per avere
un'efficace azione di orientamento alle famiglie e ai ragazzi.
A seguito di alcuni approfondimenti effettuati, e rispondo alla
seconda domanda, è emerso che a livello nazionale, oltre al
percorso ordinamentale del liceo sportivo incardinato al liceo
scientifico, che abbiamo detto onestamente fra di noi essere poca
cosa - è un liceo scientifico con un po' di
maquillage
, ma
in realtà non è un liceo sportivo come noi possiamo immaginarlo in
una visione di atleti, di sportivi, di campi, di piscina, perché in
realtà sono alcune ore di "ginnastica" in più - siamo andati a
vedere invece, perché ne aveva parlato, se ricordo bene, anche la
consigliera Minelli, gli indirizzi tecnici e professionali che, in
qualche maniera, potrebbero essere un'altra modellistica.
A titolo esemplificativo si cita l'indirizzo di amministrazione
finanza e
marketing
, AFM, per la gestione e il
management
sportivo. Ce ne sono pochissimi in Italia, uno è
presso l'Istituto d'istruzione superiore Schiapparelli Gramsci di
Milano, oppure l'indirizzo tecnico economico sportivo presso
l'Istituto di istruzione superiore Ettore Bolisani di Verona,
ancora l'AFM economico sportivo presso l'Istituto di istruzione
superiore Leopoldo Pirelli di Roma. Tali percorsi si rivolgono non
tanto a chi fa sport, ma a chi ha interesse per le materie
economiche e giuridiche, ama lo sport e desidera praticarlo
conciliando un po' agonismo e studio, e può prevedere
l'approfondimento delle scienze motorie, potenziamento del numero
di ore delle scienze motorie sportive fino a quattro ore a
settimana, e la - uso un termine che non conoscevo, che mi è stato
spiegato - la curvatura in ambito sportivo di alcune discipline di
indirizzo all'interno del corso AFM, in particolare degli ultimi
tre anni: economia aziendale, management sportivo - quindi, più che
sportivi, per
manager
dello sport, di cui tra l'altro, se
ricordo bene, aveva parlato anche il consigliere Restano - diritto
e legislazione sportiva. Tale indirizzo realizza una curvatura
particolare in direzione di discipline e attività sportive. In tale
modo lo studente, oltre a sviluppare competenze nella gestione
aziendale, acquisisce capacità gestionali e manageriali nell'ambito
delle società o associazioni sportive. Tra l'altro, in realtà,
rispetto ai corsi ordinari, sono due ore in più alla settimana e io
ricordo che, se noi dovessimo aumentare il numero delle ore nei
nostri istituti scolastici, andremmo un po' a confliggere con il
fatto che noi abbiamo già più ore, causate in senso positivo dalla
presenza del francese.
Quali intendimenti? Tenuto conto di quanto emerso in V
Commissione, si ritiene che possa essere utile avviare un confronto
nei mesi estivi con i vari soggetti che cooperano nell'ambito dello
sport, CONI e ASIVA, per una valutazione sul rapporto scuola-sport
a livello regionale, anche alla luce di un'altra modellistica, che
è quella delle
classes de neige
, proposta in questi ultimi
anni alle scuole secondarie, che è un modello diverso.
Considerato che nella nostra regione, a Courmayeur, esiste già
un percorso liceale a indirizzo linguistico, che permette agli
alunni di conciliare un buon curriculum scolastico con gli impegni
dello sport a livello agonistico, e che tale istituto nel 2020 è
diventato Ski College; sono solo sette in Italia gli istituti con
questo riconoscimento federale della FISI. Si potrebbe ipotizzare
di potenziare la filiera tecnica, considerato anche il tessuto
economico della bassa e media Valle, proponendo a Saint-Vincent un
istituto di AFM a indirizzo sportivo, quindi analogo a quelli già
esistenti. L'attivazione di tale indirizzo non renderebbe
necessaria la costituzione di un nuovo percorso professionale
parcellizzando ulteriormente l'offerta. Attualmente non vi sono
percorsi professionali sul nostro territorio che si presterebbero a
una curvatura in ambito sportivo e forse l'offerta risulterebbe
poco appetibile da parte delle famiglie, vedi le scarse adesioni,
soprattutto in bassa Valle dove il bacino d'utenza è ridotto
rispetto ad Aosta, agli indirizzi d'istruzione professionale;
abbiamo avuto dei successi, ma anche dei momenti di difficoltà.
Inoltre, tale proposta potrebbe permettere di incrementare i numeri
degli iscritti ai percorsi tecnici rispetto ai licei, in
particolare per quanto riguarda l'indirizzo AFM di Verrès. Perché
quella di un'iscrizione maniacale ai licei resta la realtà: il
termine "liceo" dà il senso di una scuola che abbia un maggior
appeal
e con il collega Bertschy stiamo lavorando per far
capire che molte volte uno si iscrive al liceo, poi fallisce, si
rinfila da qualche parte, quando invece ci sono molte nostre
aziende, pensiamo al possibile sviluppo della Cogne che è stato
oramai affermato in tutte le sedi, con il rischio che poi non si
abbia del personale specializzato per poter andare a riempire
quegli organici. Per anni, infatti, gli istituti tecnici hanno
costituito un punto di forza dell'intero sistema economico e
produttivo italiano, ma anche valdostano. Negli ultimi anni hanno
perso la capacità di attrazione, soprattutto per la mancata
percezione della loro identità e ruolo sociale: si è passati dal 45
percento degli iscritti in Italia del 1990, al 30,7 percento
nell'ultimo anno scolastico.
Permane, come dicevo prima, una forte asimmetria fra la domanda
e l'offerta di diplomati nell'istruzione tecnica e questo incide
negativamente per l'economia e per l'imprenditoria. Quindi,
potremmo immaginare che quest'eventualità di una specializzazione
di tipo sportivo possa essere anche un'occasione di rilancio
dell'istruzione tecnica. Il cantiere è aperto e credo che avremmo
modo nel mese di settembre alla ripresa di poterci nuovamente
confrontare.
Diciamo che abbandonerei la strada del liceo sportivo legato
allo scientifico, perché mi sembra veramente molto debole. Bisogna
essere oggettivi: è molto debole anche dal punto di vista sportivo
pure l'altro percorso; di fatto in Italia si parla di licei
sportivi, ma questi benedetti licei sportivi che vengono
pubblicizzati, in realtà hanno pochissime ore in più ed è molto
diverso dall'immaginare le piscine e le palestre. Forse bisognerà
adoperare l'originalità possibile del nostro ordinamento scolastico
ma, come voi sapete, va sempre in qualche maniera collegato poi al
trovare degli insegnanti che siano adatti e a dialogare con le
autorità nazionali.
Presidente -
Ha chiesto la parola il collega Perron per
la replica.
Perron (LEGA VDA) -
Grazie Assessore. Sì, rivendico in un
certo modo la paternità dell'idea del liceo scientifico sportivo,
che in realtà mi era stata proposta anni fa quando insegnavo io
stesso al turistico da colleghi di educazione fisica che mi
dicevano: "guarda che qua ci sarebbe la possibilità di far qualcosa
di innovativo"; quindi, a onor del vero non mi sono inventato
niente di nuovo, questo va detto.
Rimango dell'idea che invece il liceo sportivo potrebbe avere
delle carte. Quello che lei dice è giusto, ma il fatto è che il
liceo sportivo viene portato fuori in maniera scorretta: il liceo
sportivo, l'abbiamo detto chiaramente qua, l'abbiamo detto
chiaramente in Commissione, non è un liceo per alunni che fanno
sport; è un liceo che prepara alle future professioni poi del
campo, perché possono essere anche medici, fisioterapisti,
eccetera.
Ora, lei mi dà un'alternativa su questo. Detta così ovviamente
non posso esprimermi. Da una parte mi fa piacere che quanto meno si
sia fatta una discussione su questo, un approfondimento, il nostro
ruolo qua è anche questo, non abbiamo la bacchetta magica noi e di
certo non veniamo qua a dire che saremmo i migliori a fare tutto,
questo non rientra nello stile. Allo stesso tempo prendiamo atto di
quanto ci ha detto, attendiamo, faremo ulteriori verifiche,
mettiamo a disposizione anche le nostre competenze su questo, se
necessario ci sono le Commissioni, quindi anche su questo è un
invito. Tutto quello che può muovere la scuola valdostana in
direzioni innovative, in direzioni che vadano a incidere
sull'abbandono scolastico e tutte le direzioni che possono dare la
creazione di professionalità e la sinergia tra la scuola e il mondo
del lavoro, noi ovviamente le vediamo in ottica positiva.
Tra l'altro le ricordo anche, questo mi viene in mente ora, che
c'è una legge di modifica in cantiere su tutto il settore
professionale. Noi attendiamo di vederla, perché è un settore che
ci interessa particolarmente, attendiamo che la mettiate sul tavolo
per poterci lavorare e per apportare il nostro contributo.
Presidente -
Solo una comunicazione, non faremmo la pausa
per cambiare aria, perché fino adesso sono rimaste aperte le
finestre, quindi proseguiremo con i lavori.
