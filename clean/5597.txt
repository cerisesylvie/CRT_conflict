Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 421 del 22 marzo 1989 - Resoconto
OGGETTO N. 421/IX - REIEZIONE DELLA PROPOSTA DI LEGGE:
"ESTENSIONE DELLA GRATUITA' DEI TRASPORTI SU VEICOLI DI LINEA ALLE
CLASSI DI ETA' COMPRESE TRA I 60 ED I 65 ANNI"
PRESIDENTE:
Ha chiesto di illustrare la proposta di legge
il Consigliere Bajocco, ne ha facoltà.
BAJOCCO (PCI):
La legge regionale 16 giugno 1988, n. 49,
che estende la gratuità del trasporto alle persone con più di 65
anni e fa pagare il 50% della tariffa alle persone con età comprese
fra i 60 e i 65 anni, non è ancora entrata in vigore. Le persone
anziane stanno ancora aspettando per poter avere la possibilità di
viaggiare o con il 50% di riduzione o gratuitamente sui pullman
della nostra Regione. Invito l'Assessore a dare corso a questa
prima fase.
La fase successiva è la presentazione di questa legge, dove
chiediamo l'estensione della gratuità dai 60 anni in poi per le
seguenti ragioni. Prima di tutto, ricordo che diversi anni fa,
quando è stata presentata la legge per la gratuità degli
handicappati e per gli invalidi all'80%, da parte
dell'Amministrazione regionale si avanzarono grandi difficoltà
perché sembrava che nella nostra Regione gli invalidi all'80%
fossero diecimila persone. Poi, a ragion veduta, ci siamo accorti
che il numero era esiguo e che i soldi stanziati in bilancio sono
andati per la gran parte a residuo.
Il numero dei pensionati dai 60 ai 65 anni è irrisorio, non
incide molto sul bilancio dell'Amministrazione regionale. Inoltre,
il 50% della spesa per questo numero è già pagata, la rimanenza del
50% comporta una minima spesa.
Vediamo le difficoltà che si sono verificate per dare corso a
questi biglietti dai 60 ai 65 anni. Sono convinto, parlando anche
con gli uffici competenti, che chi ha creato e crea questo grande
ritardo sono proprio questi biglietti di due colori: il biglietto
giallo e il biglietto bleu della gratuità. Chiediamo alla Giunta,
proprio perché il numero è irrisorio, di tenere in considerazione
questo aspetto, di dare corso a che la gratuità venga estesa anche
alle fasce di età comprese fra i 60 e i 65 anni. Questo anche
perché possono verificarsi casi di questo tipo: ci sono marito e
moglie, la moglie ha 65 anni, il marito 64 e 11 mesi. Guarda caso,
la moglie ha i biglietti bleu e il marito ha i biglietti gialli,
salgono sul pullman e qui c’è il controllore che non
gli chiede il tesserino perché solo guardandoli in faccia capisce
che sono due pensionati; anzi, pensa che abbiano più di 65 anni
perché gli mostrano i due biglietti bleu. Allora cominciano ad
esserci delle ingiustizie, dei malintesi che non ci aiutano.
Faccio un altro esempio. La ditta dovrà controllare tutti i
biglietti, sia quelli del trasporto gratuito, sia quelli della
riduzione del 50%. Lo stesso lavoro dovrà farlo l'ufficio trasporti
per rimborsare alla ditta i servizi che ha prestato. Per evitare
tutte queste cose, chiedo alla Giunta di rivedere la questione.
Spero che l'Assessore in questi giorni si sia messo la mano sulla
coscienza ed abbia pensato: "Sono persone anziane, diamogli la
possibilità di vivere felici gli ultimi cinquanta anni che possono
vivere".
Avrei voluto che una parte dei Consiglieri fossero venuti ieri a
S. Cristoforo, al "Le Comari", dove è stata organizzata una cena
alla quale hanno partecipato 360 pensionati; c'era guarda caso -
anche il fratello dell'Assessore Lanivi. Mi auguro che in certi
posti non si dicano certe cose e che in altri posti si dicano altre
cose ancora. Mi sembra che in quel momento sia stato molto corretto
e spero che le cose vadano avanti anche in questo consesso.
Per questo chiedo alla Giunta di approvare questa legge che va
incontro ad una categoria alla quale domani apparterrete anche
voi.
PRESIDENTE:
Dichiaro aperta la discussione generale. Ha
chiesto di parlare il Consigliere Gremmo, ne ha facoltà.
GREMMO (UAP): Intendo presentare un emendamento a questa
proposta del Partito comunista, che così com'è non è da me
condivisibile, ma lo diventerebbe con questo emendamento.
L'emendamento è al paragrafo 4 dell'articolo 1., che recita:
"Viaggiano gratuitamente i portatori di handicap con invalidità
legalmente riconosciuta almeno pari all'80%, i non vedenti, i
sordomuti, i rispettivi accompagnatori, le persone con più di 60
anni di età". Propongo di aggiungere: "nate in Valle d'Aosta o
residenti in Valle d'Aosta da almeno 5 anni".
Va bene poi il
resto del paragrafo che dice:
"nonché i giovani di leva che
effettuano il servizio militare o il servizio civile in Valle
d'Aosta",
così quando vanno a fare l'alza bandiera possono
spostarsi gratuitamente.
Condivido in larga parte la perorazione fatta dal Consigliere
Bajocco, anche perché c'erano anche quelli che mi hanno votato
perché hanno visto scritto "Pensionati"; non voglio però neanche
dimenticare che la maggior parte ha votato perché ha visto scritto
"Union Autonomiste", e questi ultimi non lo hanno fatto per
sbaglio, ma lo hanno fatto convinti che bisognava che qualcuno
cominciasse a mettere i puntini sulle "i" e che non basta essere
trapiantati in Valle all'ultimo momento per acquisire dei
diritti.
Da una ricerca che abbiamo fatto, ci risulta che non sono poche
le persone che hanno maturato dei diritti pensionabili in altre
Regioni e poi, perché hanno dei parenti o amici, si sono trasferiti
in Valle d'Aosta; a me non pare corretto né giusto che persone che
hanno maturato dei diritti contributivi in altre Regioni, debbano
poi godere di un particolare privilegio in questa.
Se si deve abbassare di cinque anni, come è stato proposto, deve
essere fatto a persone che almeno gli ultimi cinque anni li abbiano
trascorsi in Valle, cioè abbiano dato qualcosa alla Valle. Non
basta soltanto chiedere, bisogna anche dare. Oppure devono essere
persone che sono nate in Valle d'Aosta e che si sono trasferite
altrove per lavoro; questo è un fenomeno che a me interessa molto.
A questi, quando tornano nella
petite patrie
per gli ultimi
anni, bisogna dar loro un privilegio.
Mi rendo conto che ci sono alcuni che non saranno d'accordo su
questa proposta, però credo che bisogna essere tutti coerenti. Ha
ragione il Consigliere Bajocco in una cosa, quando alla fine dice:
"Cerchiamo di non fare qui dei discorsi e poi da altre parti farne
degli altri". Io, dove mi lasciano fare discorsi, li faccio tutti
uguali, quindi pericolo non c'è, però non si può fare i congressi e
dire che si difende la valdostanità a spada tratta e poi qua si
diventa i benefattori per tutti quelli che arrivano.
Siccome ci sono alcuni che sostengono che ci sono delle affinità
rispetto ad altre Regioni a statuto speciale, dimostriamolo: non
basta fare i discorsi ai congressi dicendo che si vogliono certe
cose. Quando si ha la possibilità di praticarle, si attuino. Ecco
la ragione del mio emendamento.
Non mi illudo che verrà accolto, però nel dibattito politico e
nell'opinione pubblica almeno sia chiaro che da parte dell'unico
rappresentante dell'Union Autonomiste certe cose se non altro
vengono sostenute con la speranza, l'illusione che altri colleghi
comprendano il perché queste vengono portate avanti. Poi i numeri
sono quelli che sono e non ho la pretesa di pensare che sempre le
mie cose possono camminare; so però che l'opinione pubblica, che è
anche elettorale, ha una lunga memoria: almeno da qui alle prossime
elezioni comunali di Aosta credo se ne ricorderà.
PRESIDENTE:
Dichiaro chiusa la discussione generale. Ha
chiesto di parlare l'Assessore all'Industria, Commercio,
Artigianato e Trasporti Lanivi, ne ha facoltà.
LANIVI (ADP): La maggioranza, su questa proposta di legge, si
asterrà per le seguenti motivazioni. La prima: abbiamo approvato
una legge, credo all'unanimità o comunque con un largo consenso, lo
scorso anno, dopo che questa legge è stata non solo discussa in
Consiglio, ma è stata frutto di un lavoro che ha impegnato le
Commissioni competenti. Anche la differenziazione 60-65 e oltre i
65 anni non credo sia stata una scelta né improvvisa, né incauta,
perché quella proposta di legge è stata approfondita un tempo
sufficientemente lungo perché il Consiglio potesse scegliere nel
migliore dei modi.
Questa legge è in via di attuazione ed incontra, il Consigliere
Bajocco lo sa, delle difficoltà che speriamo possano in parte
essere superate con il trasferimento degli uffici del servizio
trasporti e comunicazioni in una sede più idonea di quella presso
la quale devono in questo momento recarsi gli anziani o parte di
essi.
Come ho già detto in Commissione, in questo momento il nostro
atteggiamento è di non toccare questa legge e, almeno in questa
fase, di non accettare la logica di un ribasso o rialzo che sia di
queste condizioni a favore degli anziani.
Devo dire che queste misure, complessivamente - ne vorrei
indicare solo alcune - pongono la Valle d'Aosta, anche con tipi di
conseguenze che vanno verificate nel futuro, in una condizione di
assoluto vantaggio in Italia, perché oggi sulle linee regionali
viaggiano gratuitamente tutti gli invalidi con oltre 1'80% di
invalidità: questo l’ho detto in Commissione ed è
stata una sorpresa per molti Consiglieri. Quando si dice linee
regionali, non si intende soltanto le linee all'interno della
Regione, ma percorrenze e linee che superano i confini regionali ed
hanno costi non relativi.
Con questa legge si estende la gratuità per gli oltre
sessantacinquenni e rimane l'abbattimento del 50% fra i 60 e i 65
anni di età. Qui ci riferiamo solo agli anziani, ma oltre a questi
ci sono altre categorie di persone che vengono prese in
considerazione.
Tra i potenziali utenti e coloro che in effetti usufruiranno di
questi biglietti gratuiti o semigratuiti in questo momento non
siamo in grado di fare né dei consuntivi, né dei preventivi che si
possono avvicinare alla realtà. Questo è uno dei motivi che ci fa
agire con una certa prudenza, dopo di che potremo rivedere la
cosa.
Terzo intervento. Dobbiamo dimenticare che abbiamo un altro
servizio estremamente qualificato e importante, che ci deriva dalla
convenzione che la Regione ha sottoscritto con una cooperativa di
tassisti e che dà la possibilità a livello individuale e per forme
di handicap più gravi di utilizzare un servizio che la Regione ha
messo a disposizione e che sta dando notevoli e positivi risultati.
Queste sono le considerazioni che ci portano ad assumere una
posizione di astensione, in attesa di avere un quadro più
definitivo e con alle spalle un periodo di esperienze che ci faccia
valutare anche il costo di questo tipo di operazione.
Dobbiamo anche tenere conto che la legislazione a livello
nazionale si sta muovendo su una linea diametralmente opposta se
non diversa da quella attuale, cioè una linea volta a far pagare i
servizi pubblici ai cittadini. Quindi noi, giustamente,
riconosciamo a certe categorie certe condizioni, però stiamo
attenti anche in futuro a ciò capitare su decisioni centrali
rispetto alla politica dei trasporti e a questo tipo di interventi
in particolare.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (PCI):
Mi hanno amareggiato le parole
dell'Assessore a nome della Giunta. Ritenevo che la Giunta fosse
più sensibile ad un problema del genere, invece mi sono accorto che
è molto più sensibile ad altri problemi, meno scottanti e meno
importanti di quello della categoria dei pensionati. E sarà mia
premura, Assessore Lanivi e signori della Giunta, informare
l'opinione pubblica - perché so anche informarla bene - di come vi
comportate riguardo a queste categorie.
L'Assessore dice che si deve agire con prudenza, perché non è
ancora in porto la legge in corso; ma occorre agire con prudenza:
si modifica la fascia di età dai 60 ai 65 e automaticamente entra
in vigore senza tanti problemi. Siamo vicini alla Francia,
sbandieriamo la lingua, il francofono e tutte queste storie: le
donne, in Francia, a 55 anni, viaggiano gratuitamente; in Italia,
in una Regione come la nostra, abbiamo dei problemi a dare la
gratuità alle persone che hanno dai 60 ai 65 anni.
Di parcheggi nella nostra Regione c'è una grande carenza, questa
è una occasione per dare la possibilità alla gente di prendere i
servizi pubblici, abituando anche quelli che dovranno pagare,
perché si invoglierebbe anche questi. Mi meraviglio che questa
maggioranza agisca in questo modo, che si astenga sulla legge.
Voglio vedere la Democrazia Cristiana, che adesso si dichiara
partito popolare: non so il popolo cosa vi dirà. E' vero che se
volete rimanere qui dovete fare quello che vuole la maggioranza ...
State tranquilli che anche per voi poi informeremo.
Per quanto riguarda l'emendamento del Consigliere Gremmo, una
parte ci va bene: ci va bene il problema della nascita e della
residenza, ma non ci va bene la precisazione dei cinque anni (di
residenza). Anche qui creeremmo una discriminazione: uno che è
arrivato nella nostra Regione due anni fa, perché non ha i cinque
anni di residenza, non può avere l'agevolazione che ha magari il
suo vicino di casa.
PRESIDENTE:
Ha chiesto di parlare per dichiarazione di
voto il Consigliere Riccarand, ne ha facoltà.
RICCARAND (NS):
Il Gruppo di Nuova Sinistra si era fatto
promotore della proposta che poi ha portato all'approvazione della
legge regionale n. 49 del giugno 1988, che ha introdotto la
gratuità dei trasporti sulle autolinee della Regione, per quanto
riguarda le persone con più di 65, e uno sconto del 50% per le
persone fra i 60 e i 65 anni. Quindi siamo d'accordo ad una
estensione della gratuità che comprenda anche tutta la fascia fra i
60 e i 65 anni. Tuttavia non abbiamo ritenuto opportuno, in questa
fase, di presentare questa proposta di legge, perché a noi sembra
che sia comunque già un dato importante la legge approvata a giugno
e che sia un dato sociale e ambientale significativo riuscire ad
arrivare ad una completa applicazione della legge che è stata
approvata dal Consiglio.
Come diceva l'Assessore, c'è una difficoltà; le domande però
hanno iniziato ad essere accolte, sono già numerose e ci è stato
garantito, nell'incontro che abbiamo avuto la settimana scorsa, fra
Assessore, Capigruppo e organizzazioni sindacali, che nell'arco
della prossima settimana partiranno le prime spedizioni di
biglietti. Credo quindi che questo discorso, su cui votiamo oggi a
favore, ma su cui pare che ci sia una resistenza da parte della
Giunta, è un discorso che potrà essere ripreso un domani, alla luce
di quelli che saranno i risultati dell'applicazione della
legge.
Ripeto che il nostro voto su questa proposta di legge è un voto
favorevole, ma che abbiamo scelto, in questa fase, di concentrare i
nostri sforzi sull'applicazione della legge che già esiste, e ci
riserviamo più avanti, se oggi non verrà accolto questo disegno di
legge, di riproporre questo problema alla luce dei dati che saranno
emersi.
PRESIDENTE:
Ha chiesto di parlare il Consigliere Gremmo,
per dichiarazione di voto, ne ha facoltà.
GREMMO (UAP):
Voterò il mio emendamento, ma dopo le
dichiarazioni del Consigliere Bajocco non voterò la proposta
comunista, perché perde completamente di significato nel momento in
cui non recepisce una norma che deve cominciare a camminare, se si
vuole lavorare per una seria autonomia della Valle d'Aosta. La
norma è quella che in qualche modo disciplina la presenza delle
persone di altre Regioni e le mette in condizione di non creare
condizioni di privilegio per persone che da poco tempo sono
integrate nella società valdostana.
Credo che delle persone che hanno maturato almeno cinque anni di
lavoro in Regione debbano avere un riconoscimento; capita - ed è
dato che ci allarma molto - che molte persone anziane arrivino da
altre Regioni; noi non siamo d'accordo che queste persone debbano
subito ottenere le stesse prerogative che devono essere riservate a
chi in questa Regione ha almeno maturato dei diritti. Tanto più che
il discorso della nascita è molto importante, perché, come dicevo
prima, parallelamente a questo fenomeno di arrivi dalle Regioni del
Sud, abbiamo dei Valdostani che hanno lavorato una vita fuori
Regione e che devono essere privilegiati sia in queste piccole cose
che in cose più importanti.
Se il Consigliere Bajocco si farà carico di spiegare
l'insensibilità degli altri - e fa bene - io farò carico di
spiegare ai Valdostani che il Partito comunista vuole fare un magma
unico di tutte le persone, senza tener presente che il principio
per cui l'etnia, la gente della Valle d'Aosta deve essere
"in
primis "
salvaguardata, è un principio che si inserisce in quel
discorso di federalismo che qualche volta gli stessi comunisti
fanno finta di sposare.
Sottolineo soltanto questa ambiguità politica perché quando, ad
esempio, il Partito comunista fa una polemica strana sul discorso
del Senato delle Regioni, nel senso di dire che non vogliono il
Senato delle Regioni, e poi scopro che è il Partito comunista che
vuole togliere ai valdostani il diritto di votarsi il Senatore
(perché questo dite nella vostra proposta di legge) per attribuirlo
soltanto al Consiglio regionale, e quindi assume una posizione
verticistica, partitocratica che va contro le prerogative della
popolazione, il Partito comunista dimostra di essere estremamente
abile a giocare sull'equivoco delle cose.
Questa proposta populistica, per raccattare 4 o 5 preferenze
sparse dando delle informazioni frammentarie, non mi sento di
condividerla e di supportarla con il mio voto. Se ci fosse stata
invece una chiarezza sulle cose che determinano una attenzione per
i valdostani
"in primis
", la cosa cambiava aspetto. Così
com'è, è invotabile.
PRESIDENTE:
Ha chiesto di parlare Consigliere Aloisi, ne
ha facoltà.
ALOISI (MSI): Dichiaro il voto favorevole del MSI sul disegno di
legge del Partito comunista.
Mi meraviglia la posizione assunta dalla maggioranza e dalla
Giunta che non va incontro alle legittime richieste che sono state
avanzate con la presentazione di questa proposta di legge. Fra
l'altro, la nostra Regione non è tra quelle che non ha le
possibilità economiche per far fronte a questa richiesta.
Il fatto di non voler accettare una proposta di legge che
ritengo legittima fa emergere la volontà di non voler affrontare il
problema e di non voler dare la soddisfazione morale ad un partito
di opposizione di votare una legge che va incontro alle necessità
della popolazione anziana nella nostra Regione.
Per quanto riguarda l'emendamento proposto da un Consigliere di
questa assemblea, voglio fare notare alcune contraddizioni. La
prima: nel momento in cui viene proposta la residenza dei cinque
anni, se questo personaggio fosse coerente con le sue idee,
dovrebbe dare le dimissioni da questo Consiglio, perché mi risulta
che egli non è residente in Valle da cinque anni. Pertanto questa è
una grossa contraddizione; a volte qualcuno vuole essere più
realista del re.
La seconda contraddizione che voglio mettere in evidenza, sempre
inerente a questo problema, è che questo personaggio, se fosse
coerente con se stesso, oltre a dare le dimissioni, avrebbe un
secondo motivo per dimettersi da questo Consiglio: è riuscito a
carpire la buona fede dei cittadini valdostani e ad essere eletto
in questo Consiglio con metodi alquanto truffaldini. Queste sono
due motivazioni per dimostrare che non avrebbe dovuto presentare in
quest'aula questo emendamento, che suona soltanto vergogna nei
confronti di quel personaggio che ha avuto il coraggio o la
vergogna di presentarlo in quest'aula.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
La proposta di legge presentata dal Gruppo
comunista deriva da un'attenzione particolare che il nostro partito
presta e intende continuare a prestare in questo tipo di società
del benessere alle fasce sociali più deboli. E gli anziani
costituiscono una delle fasce più deboli, perché in questa società
contano sempre più quelli che producono e quelli che guadagnano e
non contano più tanto quelli che vengono messi da parte rispetto al
processo produttivo. Quindi, non c'è nessuna particolare ragione,
se non l'attenzione a queste categorie.
E' una proposta strampalata? non ci sembra; ci sembra questa una
logica estensione della legge che otto mesi fa abbiamo votato. Con
quella legge si concedeva la gratuità nei trasporti alle persone
con più di 65 anni e la semigratuità alle persone che hanno
un’età compresa fra i 60 e 65 anni. Siccome questa
fascia di età è un quarto della popolazione anziana, e ad essa è
già riconosciuta una semi-gratuità, il costo complessivo di questa
proposta al massimo sarebbe di 1/8, quindi non è un ampliamento
senza limiti, ma è un ampliamento che viene giustificato dalle
stesse affermazioni fatte dalla Giunta, secondo la quale esiste una
complicazione nell'avere dei biglietti gratuiti e dei biglietti al
50%. Per i biglietti al 50% abbiamo l'idea che i costi del calcolo,
nominativo per nominativo, alla fine non siano molto inferiori al
costo complessivo di quanto da noi proposto. Crediamo che la strada
di utilizzare due meccanismi differenti, sia rispetto alle società
che gestiscono le linee, sia rispetto alla Regione che deve fare i
controlli, introduca delle complicazioni di cui poi vedremo gli
sviluppi. Cosa analoga è successa in Francia, dove per un certo
periodo si sono avute due fasce differenziate fra i 60 e i 65 anni
e i 65 e oltre per i trasporti ferroviari, mentre adesso si è
introdotto un trattamento identico per le due fasce di età.
E' indubbio che dare alle persone anziane la possibilità di
muoversi ha due finalità sociali: la prima è quella di favorire il
servizio pubblico rispetto al servizio privato, e quindi di
liberare i parcheggi e diminuire l'uso del mezzo privato; la
seconda permette anche di favorire una maggiore mobilità sociale di
queste persone, che altrimenti, siccome sono abituate a risparmiare
anche quando non ne avrebbero più bisogno, tendono a non spostarsi
e a non avere relazioni sociali. A noi sembra che i soldi spesi in
questa direzione siano utili, quindi consideriamo l'astensione
della Giunta come una fase di meditazione, non volendola prendere
come un rigetto totale di questa proposta, che ci sembra abbia una
sua logica.
Il Consigliere Gremmo dice che stanno arrivando in Valle d'Aosta
i calabresi e che perciò bisogna mettere uno sbarramento. Voglio
fare una considerazione di tipo sociologico: credo che i calabresi
come i valdostani, quando arrivano all'età della pensione, se
possono, tornano a casa loro. E' vero che esiste - si possono
andare a vedere i dati sulla immigrazione - un processo di
immigrazione, ma riguarda la popolazione attiva per i cantieri di
costruzione; ci sono 1500 persone che ogni anno vengono a lavorare,
questo fenomeno riguarda ancora adesso l'autostrada, sono persone
che vengono a marzo e che, se possono, se ne vanno a dicembre, per
cui mi sembra che sia molto limitato e pretestuoso il mettere
l'accento su persone anziane che possono venire, perché la tendenza
delle persone anziane è di tornare a vivere dove sono vissute da
giovani.
Abbiamo questa posizione e non voteremo quell'emendamento.
Comunque abbiamo presentato questa proposta di legge e consideriamo
questa risposta della maggioranza, sempre che non voglia
modificarla, come una fase interlocutoria. Fra sei mesi, come
prevede il regolamento, pensiamo di ritornare sull'argomento e di
introdurre qualche modifica per razionalizzare, alla luce dei
risultati ottenuti, anche le procedure di erogazione e di
controllo.
PRESIDENTE:
Ha chiesto di parlare il Consigliere Gremmo,
per fatto personale, ne ha facoltà.
GREMMO (UAP):
Ringrazio il Presidente per avermi dato la
parola. Ringrazio altresì il Consigliere Mafrica che, pur nella
differenza di opinioni, ha rispetto per le mie.
Presidente, non credo sia legittimo quello che ha detto il
Consigliere del MSI, perché ritengo di avere le stesse prerogative
degli altri Consiglieri di dire la mia opinione. Se il Consigliere
del MSI tutte le volte che può insulta la mia persona e la mia
parte politica, non capisco fino a che punto arriva a considerare
la democrazia.
Ho delle opinioni precise che riguardano i diritti e i doveri
della gente che deve contribuire a costruire l'autonomia; si può
essere d'accordo o non essere d'accordo. Non sono mai andato a
vedere se i tabelloni con i manifesti del MSI con i nomi di
candidati diversi dal Consigliere Aloisi, erano o non erano coperti
con lo spray da anonime persone di notte; questo non mi interessava
e non mi interessa. A me non interessa il modo con cui i partiti
conducono la loro campagna elettorale; io ho condotto la mia
dicendo quello che dico adesso e la porto avanti continuando a dire
quello che dico adesso. Ho detto alla gente come la pensavo, la
gente mi ha votato (ha fatto bene, ha fatto male) perché voleva che
venissi a dire qua queste cose. Continuo a dirle nel pieno rispetto
delle opinioni di tutti gli altri, però credo mi sia ancora
consentito esprimere delle opinioni. Evidentemente, collega Aloisi,
se le mie opinioni passassero, in parte sarebbero addirittura
contro di me, perché continuo a pensare che uno dovrebbe essere
eletto in Valle d'Aosta dopo almeno 10-15 anni di residenza, quando
capisce dove si trova. Al di là della mia persona, continuo a
pensare questo, e lei deve rispettare questo mio modo di pensare le
cose, che le piaccia o meno - è condiviso da altre persone.
Presidente, non vorrei tutte le volte (ed è già la seconda volta
che capita) essere insultato qua dentro. Credo che il Consiglio
regionale della Valle d'Aosta abbia una sua dignità e non è
possibile a nessuno, neanche al Consigliere del MSI, tutte le volte
che parlo io, farne un fatto personale ed una occasione di insulti.
Io non ho mai insultato nessuno e non insulto nessuno in nessuna
occasione, perché ho il massimo rispetto per l'opinione degli
altri, perfino per quelli del MSI.
PRESIDENTE
:Pongo in votazione l'emendamento presentato
dal Consigliere Gremmo, che modifica il par. 4 dell'articolo 1 nel
seguente modo:
"Viaggiano gratuitamente i portatori di handicap con
invalidità legalmente riconosciuta almeno pari all'80%, i non
vedenti, i sordomuti, i rispettivi accompagnatori, le persone con
più di 60 anni di età, nate in Valle d'Aosta o residenti in Valle
d'Aosta da almeno 5 anni, nonché i giovani di leva che effettuano
il servizio militare o il servizio civile in Valle
d'Aosta".
ESITO DELLA VOTAZIONE
Presenti: 34
Votanti: 7
Favorevoli: 1
Contrari: 6
Astenuti: 27 (Agnesod, Andrione, Beneforti, Bich, Bondaz, Faval,
Fosson, Lanièce, Lanivi, Lavoyer, Limonet, Louvin, Maquignaz,
Marcoz, Martin, Milanesio, Mostacchi, Pascale, Perrin, Rollandin,
Rusci, Stévenin, Trione, Vallet, Vesan, Viérin e Voyat)
Il Consiglio non approva.
PRESIDENTE:
Si passa all'esame dell'articolato. Do lettura
dell'art. 1
1. I primi cinque commi dell’art. 46 della
L.R. 15 luglio 1982, n. 32, già modificati dall'articolo unico
della legge regionale 23 giugno 1983, n. 64, sono sostituiti dai
seguenti:
"Ai concessionari è fatto divieto di rilasciare biglietti
gratuiti o semigratuiti o tessere di libera circolazione sulle
linee da essi gestite.
I biglietti e le tessere già rilasciati, al di fuori dei casi di
cui ai successivi commi, cessano di avere validità alla data di
entrata in vigore della presente legge.
Hanno diritto a fruire della libera circolazione sui veicoli di
linea:
a) i funzionari del Servizio Trasporti del competente
Assessorato regionale ai Trasporti ed i funzionari della M.C.T.C.
per l'espletamento dei compiti di vigilanza e di controllo;
b) gli appartenenti alle Forze di Polizia (Carabinieri e Agenti
di Pubblica Sicurezza) in divisa e nello svolgimento del Servizio
di Pubblica sicurezza.
c) i guardafili telegrafici o altri agenti del Circolo
Costruzioni Telegrafiche e Telefoniche, muniti del libretto mod.
16
Viaggiano gratuitamente i portatori di handicap con invalidità
legalmente riconosciuta pari all'80%, i non vedenti, i sordomuti, i
rispettivi accompagnatori, le persone con più di 60 anni di età,
residenti in Valle d'Aosta, nonché i giovani di leva che effettuano
il servizio militare o il servizio civile in Valle d'Aosta.
Il diritto a viaggiare gratuitamente è attestato dalla
Regione.
La Giunta regionale può autorizzare l'applicazione di tariffe
agevolate per altre categorie di persone inabili.
2. La legge regionale 16 giugno 1988, n. 49, è abrogata.
ESITO DELLA VOTAZIONE
Presenti: 34
Votanti: 7
Favorevoli: 1
Contrari: 6
Astenuti: 27 (Agnesod, Andrione, Beneforti, Bich, Bondaz, Faval,
Fosson, Lanièce, Lanivi, Lavoyer, Limonet, Louvin, Maquignaz,
Marcoz, Martin, Milanesio, Mostacchi, Pascale, Perrin, Rollandin,
Rusci, Stévenin, Trione, Vallet, Vesan, Viérin e Voyat)
Il Consiglio non approva.
