Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1861 del 5 marzo 1986 - Resoconto
OGGETTO N. 1861/VIII - MINACCE DI SMANTELLAMENTO DELLA LINEA
FERROVIARIA AOSTA - PRÈ-SAINT-DIDIER. (Interpellanza)
PRESIDENTE
: Do lettura dell'interpellanza presentata dal
Consigliere Viberti:
INTERPELLANZA
RILEVATO che sulla linea ferroviaria Aosta - Pré-Saint-Didier
continuano a pendere minacce di smantellamento;
SOTTOLINEATA l'opportunità di ridare un ruolo incisivo a tale
tratta ferroviaria;
si
INTERPELLA
la Giunta regionale per conoscere se sia sua intenzione studiare
provvedimenti atti ad evitare la chiusura della linea ferroviaria
Aosta - Pré-Saint-Didier ridando un preciso ruolo a tale tratta
nell'ambito del sistema regionale dei trasporti.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Ho chiesto la parola per una brevissima
illustrazione dell'interpellanza, ma, più che insistere sulla
necessità del potenziamento della ferrovia, sulla necessità di
riuscire a realizzare una metropolitana di fondovalle, ecc. (tutte
considerazioni già dette e ripetute), siamo invece ansiosi di
conoscere quali sono le attività che la Giunta intraprende e che
l'Assessore, in particolare, mette in atto per impedire questo
pericolosissimo e particolarmente deleterio smantellamento
dell'asse ferroviario, che al momento può anche essere
sotto-utilizzato, proprio perché non è assolutamente rispondente
alle reali esigenze di trasporto presenti nella nostra Regione.
Cogliamo l'occasione per sottolineare che, finalmente, una volta
tanto abbiamo visto la Giunta prendere un provvedimento che ci vede
particolarmente consenzienti e cioè quello relativo allo studio di
fattibilità di un traforo, con caratteristiche ferroviarie, che si
rivolge al traffico proveniente dalla Svizzera. Purtroppo si tratta
di una scelta che, secondo noi, solo adesso si comincia a
concretizzare in uno studio e che era già stata ipotizzata molti
anni fa; se fin da allora essa fosse stata presa nella debita
considerazione, oggi quell'opera ancora ipotizzata potrebbe già
essere in una avanzata fase di realizzazione. Meglio tardi che mai!
Speriamo che non si tratti solo di fumo negli occhi o di "vecchie
vaporiere" da far ammirare agli amanti della ferrovia. Ci auguriamo
invece che questo studio testimoni di una reale volontà, che riesca
a concretizzarsi, anche al di fuori dalla Valle, perché è evidente
che la nostra Regione, sotto tutti i profili, finanziari e di
competenze, non può realizzare un'opera di questo genere, per la
quale si rendono necessarie tanto una collaborazione a livello
internazionale, quanto delle volontà, delle quali noi facciamo
parte, ma delle quali siamo pur sempre una parte molto esigua.
È bello, comunque, poter dire una volta tanto: "Siamo noi i
promotori di un'iniziativa che deve essere perseguita con tutte le
forze e che, senz'altro, a differenza di altre, può portare dei
notevoli vantaggi, con dei costi ambientali molto limitati, per la
nostra Regione e per la Comunità europea della quale noi facciamo
parte". Chiedo scusa per essermi lasciato andare ad alcune
considerazioni solo "relativamente" pertinenti all'interpellanza,
ma ho creduto opportuno sottolineare l'importanza della scelta che
è stata fatta dalla Giunta e che noi, pur non facendo parte della
maggioranza, condividiamo.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Prima di rispondere all'interpellanza io
partirei proprio dalle considerazioni finali del Consigliere
Viberti, per fare alcune considerazioni. La prima riguarda la
proposta di affidare un incarico per uno studio di fattibilità di
un traforo ferroviario e quindi di un collegamento ferroviario tra
Aosta e Martigny. Questo studio va completato nel senso che
l'incarico deve riguardare anche lo studio dei collegamenti
ferroviari da Aosta verso Torino e verso Milano. L'incarico è
quindi di carattere globale e riguarda le possibilità di
collegamento ferroviario tra due grossi centri industriali, tra due
grossi insediamenti demografici, attraverso Aosta, verso il nord
dell'Europa.
Parlare di un collegamento ferroviario tra Aosta e Martigny, con
l'attuazione del tunnel sotto il G.S. Bernardo, è riduttivo. Il
lancio di questa proposta, in effetti, risponde a più di un
obiettivo per far riprendere una funzione ed un ruolo strategici al
territorio regionale valdostano anche rispetto alle grandi
comunicazioni ferroviarie europee. Credo che la scelta operata
dalla Giunta, già prevista tra le altre cose da realizzare in un
programma di legislatura e che in qualche modo ne rappresenta già
una sua parziale realizzazione, corrisponda all'esigenza di
risottolineare il ruolo strategico del territorio valdostano.
Quindi noi parliamo del collegamento tra Aosta e Martigny, ma ne
parliamo come di una porzione del tragitto europeo che da
Rotterdam, e quindi dal Mare del Nord, dovrebbe giungere, lungo il
7° meridiano, ai porti liguri di Genova e di Savona.
La realizzazione di questo collegamento è un grosso fatto non
solo di natura politica, ma anche economica, perché coinvolge
massicci interessi anche di natura politica. La scelta dello
Spluga, che il piano generale dei trasporti aveva finora
enfatizzato, tende a privilegiare un collegamento rapido Nord-Sud
avendo come perno centrale Milano. L'ipotesi che stiamo portando
avanti dovrebbe avere dei grossi sostegni di tipo politico, a
livello internazionale, soprattutto da parte francese; così come
dovrebbe averne anche molti da parte delle Regioni che sono
coinvolte dalla realizzazione di questa opera, come il Piemonte e
la Liguria. Senza enfatizzare la nostra posizione, diciamo che la
più piccola di queste Regioni si è fatta promotrice di questa
iniziativa i cui riflessi, obiettivamente, vanno ben oltre gli
stretti interessi regionali. È un punto di partenza interessante ed
anche affascinante per la Regione Valle d'Aosta, perché essa si fa
promotrice di un disegno che è molto più ampio delle sue stesse
dimensioni geografiche.
Non dobbiamo dimenticare che tra gli effetti secondari di questa
proposta c'è la rivitalizzazione e la riconsiderazione di alcuni di
quei tratti ferroviari che a livello nazionale sono ritenuti dei
rami secchi. Pertanto la prospettiva di un collegamento ferroviario
con Martigny e con i percorsi ferroviari europei di carattere
strategico, fa valutare o dovrebbe far valutare in termini
completamente diversi i collegamenti della rete ferroviaria di
Aosta con la pianura padana e con Chivasso in modo particolare.
Questa scelta vuole anche sottolineare l'importanza che il Governo
regionale, interprete dell'unanime atteggiamento del Consiglio
regionale, dà alla sua ferrovia che attualmente va da
Pont-Saint-Martin fino a Pré-Saint-Didier.
Per rispondere ai contenuti sintetici dell'interpellanza
presentata dal Consigliere Viberti, il quale sottolinea le
perduranti minacce di smantellamento della tratta Aosta
Pré-Saint-Didier, ricordo che in effetti, fino al 31 dicembre 1985
la linea Aosta-Pré-Saint-Didier era compresa nell'elenco n. 4 delle
linee a scarso traffico, di interesse locale, da sopprimere. Una
delle motivazioni che supportavano l'inserimento nell'elenco n. 4
della linea Aosta Pré-Saint-Didier e che ne avrebbe decretato la
definitiva soppressione, da parte del Ministero e dell'Azienda, era
determinata dalla scarsità del traffico e dai disavanzi annuali
della linea. Noi abbiamo contestato i dati relativi al traffico,
nel senso che, in assenza di adeguati investimenti di rinnovamento
e di potenziamento della linea, le conseguenze non potevano essere
che quelle lamentate. Nello stesso tempo abbiamo messo in evidenza
le ragioni che fanno ritenere di fondamentale interesse per la
Regione la linea sino a Pré-Saint-Didier. In effetti la natura del
territorio regionale non consente alternative. In altre Regioni la
soppressione di porzioni di linee mantiene intatto lo schema del
trasporto ferroviario, mentre in Valle d'Aosta, data la morfologia
del suo territorio, esiste quest'unica linea e noi riteniamo, non
certo per motivi egoistici, che in essa non si debbano apportare
dei tagli.
Dalla data di entrata in vigore del nuovo Ente Ferrovie dello
Stato, 1 gennaio 1986, siamo in continuo contatto con gli organi
competenti onde garantire l'esercizio, sul quale, al momento e al
di là delle ricordate minacce che sono tuttavia generiche, non
pende nessuna concreta e precisa decisione di chiusura. La linea è
esclusa dalla prima fase di soppressione, che prevede la chiusura
di circa 987 km. per la metà del corrente anno. Da questa fase di
soppressione, quindi, la linea Aosta Pré-Saint-Didier è esclusa,
mentre continuano le trattative sia con il Ministero che con il
nuovo Ente e, come ho già dichiarato nel corso di una risposta ad
una precedente interpellanza, questo modifica abbastanza
pesantemente la situazione prevista.
Per quanto concerne i progetti per dare un ruolo incisivo a tale
tratta ferroviaria, cioè al di là del mantenimento nello "status
quo" della linea, ricordo che nel documento relativo alla Valle
d'Aosta, annesso al Piano generale dei trasporti, di cui è stato
recentemente approvato dal CIPI un primo schema, è ricompreso
quanto già indicato nel Piano poliennale delle Ferrovie dello Stato
e cioè la prosecuzione della linea ferroviaria da Pré-Saint-Didier
fino a Courmayeur, per darle un'effettiva validità commerciale,
oltre che un ruolo prettamente o prevalentemente turistico. Questo
obiettivo sarà riproposto nel Piano regionale dei sistemi di
trasporto, in corso di elaborazione, e nella conferenza regionale
dei trasporti, che sarà quanto prima ufficialmente indetta a
seguito di un'imminente decisione della Giunta regionale. Io penso
che sarà importante realizzare questa iniziativa prima dell'estate
o immediatamente dopo, anche perché in questi ultimi mesi sono
state assunte delle decisioni che rendono estremamente attuale la
riconsiderazione generale dei sistemi di trasporto in Valle
d'Aosta.
Ancora per quanto riguarda questa linea, ricordo una notizia
recentissima, che si ricollega all'approvazione della legge
finanziaria del 1986 e che apre certi spazi per riconsiderare
l'Aosta Pré-Saint-Didier, prolungata fino a Courmayeur, tra i
progetti "mirati" per i trasporti rapidi delle persone. Mi
riferisco in modo particolare all'articolo 10 della legge
finanziaria che prevede delle azioni e degli interventi speciali
per la realizzazione di azioni finalizzate alla realizzazione di
trasporti rapidi di massa. Questo andrebbe nel senso di attuare tra
Aosta e Pré-Saint-Didier, con la linea prolungata fino a
Courmayeur, quell'idea di trasporto rapido di tipo
metropolitano.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Ringrazio l'Assessore per la risposta e
mi pare vada il caso... valga il caso... valga la pena...
(Accidenti, oggi continuo ad inciamparmi nelle parole!). Mi pare
che valga la pena di sottolineare le affermazioni dell'Assessore
relative alla preparazione della Conferenza regionale dei
trasporti. Anche se le ragioni che stanno alla base delle
considerazioni dell'Assessore non coincidono con le nostre, noi
siamo comunque d'accordo sulla realizzazione della conferenza e
sulla necessità di riconsiderare il sistema dei trasporti nella
nostra Regione. Ci auguriamo che la conferenza riesca a dare un
valido contributo, grazie alla partecipazione al dibattito di
esperti competenti, per una comprensione più compiuta anche
dell'asse autostradale tra Aosta e il Monte Bianco, che, secondo
noi, non è la soluzione più idonea al problema dei trasporti nella
nostra Regione.
Non voglio dilungarmi su temi che sono già conosciuti, certo è
però che l'iniziativa della nostra Regione sul trasporto
ferroviario, lungo l'asse Mare del Nord - Mare Mediterraneo, è
strategicamente interessante. Noi siamo d'accordo con questa scelta
e speriamo che essa contribuisca a far modificare l'atteggiamento
della Regione nei riguardi dell'autostrada. Queste comunque sono
considerazioni che vanno ben al di là delle strette considerazioni
dell'interpellanza alla quale, per il momento, ho ricevuto una
risposta soddisfacente.
Invito pertanto l'Assessore a mantenere sempre viva la sua
iniziativa verso l'Azienda delle Ferrovie dello Stato, perché, come
la stessa Giunta ritiene, non possiamo assolutamente accettare la
chiusura di questo tratto. Il suo potenziamento, anzi, ed il
raggiungimento della località sciistica di Courmayeur
permetterebbero senz'altro una sua migliore gestione, anche dal
punto di vista della economicità. Certamente sono necessari degli
investimenti ed è necessario il suo potenziamento. Oggi c'è
veramente da piangere per aver lasciato togliere alla linea
l'elettrificazione che è uno degli elementi che aiutano, dal punto
di vista dell'economicità, la gestione di una tratta ferroviaria.
Purtroppo le cose stanno così e noi oggi dobbiamo batterci per
ottenere quello che già avevamo.
