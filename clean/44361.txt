Classificazione
CONSIGLIO REGIONALE
Attività consiliare d'aula



Oggetto del Consiglio n. 1376 del 23 marzo 2022 - Resoconto
OBJET N° 1376/XVI - Communications du Président du
Conseil.
Bertin (Presidente) -
Alla presenza di 35 Consiglieri,
possiamo dare avvio all'analisi dell'ordine del giorno. Punto n.
1.
Venerdì scorso è mancato Giovanni Aloisi, già Consigliere
regionale in due legislature e Vice Presidente dell'assemblea. Il
consigliere Aloisi è stato in Consiglio nella X legislatura, dal
1993 al 1998, ed è subentrato nel corso della legislatura
successiva.
Politico di grande esperienza, è stato per lungo tempo al centro
della scena politica valdostana.
Alla sua famiglia vanno le più sentite condoglianze dalla nostra
assemblea.
Lascio la parola, se qualcuno vuole intervenire... Consigliere
Cretier ne ha facoltà.
Cretier (FP-PD) -
Giovanni Aloisi ha avuto una lunga
esperienza politica sia nel Comune di Aosta che in Consiglio
regionale, sempre nell'area socialista, con uno sguardo all'area
autonomista e sempre disponibile a sperimentare nuove
soluzioni.
Ho avuto il piacere di confrontarmi con lui in una serata
pre-elettorale: durante una breve discussione politica sulla
visione della stessa, diceva: "Bisogna essere dei politici semplici
e al servizio del cittadino".
Forse la sua esperienza lavorativa all'INAIL gli aveva permesso
d'incontrare molta gente, potendo cogliere le tante difficoltà
personali conoscendo bene le tematiche legate alla prevenzione e
alla sicurezza in un mondo del lavoro in un periodo di continua
evoluzione.
In particolare mi raccontava del continuo confronto con i
lavoratori condizionati da infortuni, malattie professionali e in
progressiva difficoltà economica.
Giovanni aveva una speranza: una società più giusta e
solidale.
Sincere condoglianze alla moglie e ai figli dal gruppo
consiliare di cui sono capogruppo.
Presidente -
Consigliere Rollandin ne ha facoltà.
Rollandin (PA) -
"Arrivo questa sera e domani pomeriggio
ci vediamo", è stata l'ultima telefonata con Giovanni Aloisi.
Ho avuto il piacere di frequentarlo, prima come collega nelle
due legislature in Consiglio e poi come co-fondatore del nostro
movimento Pour l'Autonomie.
Sapeva essere sempre disponibile al dialogo e preparato nella
discussione sui temi legati all'autonomia nei confronti con le
altre Regioni a statuto speciale; sempre pronto a intervenire per
valorizzare le nostre specificità e autonomie speciali a favore dei
più deboli e dei più bisognosi.
La sua scomparsa ci peserà molto. Ci mancherà e cercheremo di
seguire le scelte che avevamo condiviso per rispettare gli impegni
presi nell'interesse della nostra collettività, a cui era molto
affezionato.
Nella messa a Sant'Orso c'è stata un'omelia funebre del parroco
molto forte e completa che ha messo in evidenza il prezioso lavoro
svolto da Giovanni nel suo incarico molto difficile all'INAIL,
fatto sempre con serietà e con la disponibilità totale per aiutare
i lavoratori che avevano dei problemi seri e delicati.
Un ringraziamento sentito al suo prezioso lavoro e le più
sentite condoglianze alla sua famiglia da parte di Pour
l'Autonomie.
Presidente -
Consigliere Baccega ne ha facoltà.
Baccega (GM) -
Quando un uomo così stimato, soprattutto
ben voluto, ci lascia improvvisamente a causa di un inaspettato
malore, il vuoto che lascia è sicuramente più forte. Lacerante e
straziante per la cara moglie Giovanna, devastante per i giovani
figli Matteo e Alessandro. A noi restano i ricordi di tanti
confronti e avventure politiche. Personalmente ricordo una
passeggiata di un'oretta in Piazza Chanoux in quel "vai e vieni"
dove per Giovanni era piacevole parlare della sua evidente
passione, la politica.
Giovanni Aloisi lo ricordiamo come uomo pacato, riflessivo e,
soprattutto, tanto stimato, e punto di riferimento importante per
tutta la comunità calabrese presente in Valle d'Aosta.
Credo che il suo importante percorso politico possa essere da
stimolo e di riferimento per molti giovani.
Alla moglie Giovanna, Matteo, Alessandro e alla famiglia tutta
vanno le più sentite condoglianze anche del nostro partito.
Presidente -
Consigliere Marguerettaz ne ha facoltà.
Marguerettaz (UV) -
Quando siamo di fronte a dei drammi e
a delle scomparse, ci sono ovviamente i due aspetti da mettere in
evidenza: l'uomo delle istituzioni da un lato e l'aspetto umano
dall'altro.
Uomo delle istituzioni perché nel suo percorso politico ha
ricoperto incarichi importanti: Assessore al Comune di Aosta,
nell'Ufficio di Presidenza del Consiglio regionale, e nella sua
attività ha preso anche posizioni importanti e posizioni non
facili: è stato ricordato, lui meridionale, uomo del Sud, si è
battuto e ha dato un contributo non indifferente a una discussione
che vedeva un po' denigrato il ruolo del meridionale, dove veniva
molto spesso associato al malaffare e alla mafia.
Io mi ricordo delle lettere che ha voluto inviare e pubblicare
dicendo: "Guardate che questo è un approccio che ci porta fuori
strada, non possiamo banalizzare, non possiamo fare dei
ragionamenti di questo genere".
Ho apprezzato molto questo suo contributo non facile, quando
c'era un giustizialismo imperante. Dall'altra parte ricordo l'uomo
sempre disponibile, sempre alla ricerca di un confronto: anche nei
momenti dove non c'erano delle convergenze politiche non si è mai
sottratto.
Condivido quanto detto da chi ha parlato precedentemente:
mancherà questa figura, sempre pronta a costruire ponti, a
costruire dialogo piuttosto che a costruire muri.
Le nostre sentite condoglianze alla moglie, ai figli e a tutti
gli amici e un augurio, sperando che là, dov'è troverà la pace e
troverà anche modo di guardare la nostra piccola regione.
Presidente -
Assessore Caveri ne ha facoltà.
Caveri (AV-VdA Unie) -
Mi esprimo a nome del gruppo, che
mi ha chiesto di intervenire proprio per i rapporti di amicizia con
Giovanni, e di stima.
Giovanni era anzitutto un uomo simpatico, era una persona
allegra, che sapeva sempre vedere nelle cose il lato positivo; era
piacevole stare con lui ed era, come in parte è già stato
raccontato, un ponte ideale fra la Calabria e la Valle d'Aosta. Era
diventato Valdostano in profondità ma lo faceva con una chiave di
lettura tutta sua, che derivava dal suo bagaglio di esperienze,
dalla sua nascita.
Credeva moltissimo in questa logica dell'integrazione,
un'integrazione che fosse rispettosa anche degli usi e dei costumi
che ciascuno porta anche nella scelta di diventare valdostano.
Era un uomo della prima Repubblica, per così dire, e aveva
amicizie importanti in una parte del Partito Socialista, amicizie
che coltivava e che in molte occasioni sono state anche utili per
la Valle d'Aosta, magari in occasione di certi voti
parlamentari.
Giovanni ci ha lasciato troppo presto, il suo percorso politico
è sempre stato all'insegna dell'onestà e bene ha fatto il collega
Marguerettaz a ricordare come rifiutasse quell'assioma di fare di
tutta un'erba un fascio della comunità calabrese così grande e
importante in Valle d'Aosta, ed era severo invece con coloro che
sporcavano in qualche maniera quest'immigrazione fattiva che ha
contribuito allo sviluppo della nostra Valle.
Ripeto, ci ha lasciato troppo presto, aveva ancora un sacco
d'idee e un sacco di pensieri per il futuro della nostra Valle ma
lo ricordiamo come era, un uomo sempre sorridente.
Presidente -
Vi sono altre richieste d'intervento? Non ne
vedo. Propongo un minuto di silenzio.
L'Aula osserva un minuto di silenzio.
Presidente -
Vi comunico che il 14 marzo sono stati
depositati due progetti di legge, il primo è un disegno di legge
della Giunta regionale assegnato alla II Commissione, che contiene
ulteriori disposizioni finanziarie in materia di linee ferroviarie
di trasporto e servizio pubblico, realizzate e gestite dalla
Regione.
Il secondo è una proposta di legge d'iniziativa dei gruppi Lega
VDA e Baccega, Misto, volta a introdurre la figura del garante per
la tutela delle persone con disabilità. Il testo è stato assegnato
alla I Commissione.
Inoltre il 17 e 18 marzo la Giunta ha presentato le proposte di
programma del fondo europeo di sviluppo regionale e del fondo
sociale europeo per gli anni 2021-2027 della Regione. Entrambi gli
atti sono stati assegnati alla I Commissione.
La conferenza dei capigruppo, riunita ieri, ha deciso di
trattare congiuntamente i punti all'ordine del giorno n. 8 e 23
riguardanti il turismo accessibile. I punti 21 e 22 sul bando
borghi, i punti 26 e 27, l'utilizzo delle acque reflue.
Venerdì scorso si è svolta in quest'Aula la riunione del
Comitato d'indirizzo del progetto "Capire", di cui sono
coordinatore, istituito dall'assemblea legislativa regionale,
lavori a cui hanno partecipato anche i componenti del neo-istituito
comitato paritetico del Consiglio regionale della Valle
d'Aosta.
Si è trattato di una riunione importante che ha segnato il
passaggio verso il coinvolgimento delle parti esecutive dei governi
e delle strutture amministrative a esso collegate nell'ambito della
valutazione degli effetti delle politiche pubbliche. L'obiettivo
che sarà definito prossimamente dalla conferenza delle Assemblee e
dalla conferenza della Regioni è creare un rapporto strutturato e
continuativo tra Giunte e Consigli.
Enfin, je tiens à vous signaler que le 20 mars, à l'occasion de
la Journée Internationale de la francophonie, j'ai signé la Carte
Blanche pour un multilinguisme fort au sein de notre démocratie
européenne, Carte promue par la Région Europe de l'Assemblée
Parlementaire de la francophonie. Le document appelle à une défense
du multilinguisme, qui est l'un des piliers fondamentaux de nos
démocraties européennes.
