Classificazione
ENTI LOCALI
Comuni



Oggetto del Consiglio n. 1247 del 9 febbraio 2022 - Resoconto
OGGETTO N. 1247/XVI - Interpellanza: "Riapertura delle
iscrizioni all'Albo regionale dei segretari comunali".
Bertin (Presidente) -
Punto n. 23. Per l'illustrazione,
ha chiesto la parola il consigliere Carrel, ne ha facoltà.
Carrel (PA) -
Un altro tema su cui questo Consiglio si è
confrontato sin dall'inizio della legislatura sono gli Enti locali,
tant'è che abbiamo approvato il 21 dicembre 2020 la legge n.
15/2020 dove abbiamo previsto di rivedere le norme della legge n.
6/2014 andando a dare la possibilità ai Comuni che avessero avuto
più di duemila abitanti e coloro che con certi requisiti, tenendo
in considerazione di fatto la presenza di turisti, avessero dei
numeri importanti, dei servizi importanti, che potessero gestirli
autonomamente senza la necessità di creare degli ambiti. Tutti gli
altri Comuni hanno dovuto associarsi raggiungendo la quota minima
di mille abitanti oppure trovare altri due Comuni con cui
associarsi e quindi fare un ambito da tre Comuni. Tutte queste
operazioni andavano fatte entro il 31 di gennaio del 2021 e se
qualcuno fosse rimasto fuori da questi ambiti, la Giunta regionale
ovviamente li avrebbe diffidati per poi intervenire e inserirli
negli ambiti ottimali che la Giunta riteneva più appropriati entro
il 28 di febbraio. Questo è quanto è successo ai Comuni di Torgnon,
Emarèse e Valsavarenche. La delibera di Giunta è la n. 247/2021 con
la quale poi questi Comuni sono stati abbinati ai vari ambiti per
scelta della Presidenza della Regione e della Giunta.
Non vado e non rientro in quelle che furono le polemiche allora
e il malcontento di alcuni Sindaci che si videro entrare negli
ambiti dei Comuni senza saperlo, altri invece lo sapevano, ma
questa è una questione che sicuramente è più politica ed è inerente
alla Presidenza della Regione e su cui non voglio rientrare. Sempre
nelle stesse norme si definiva poi anche l'ordine con cui si
sceglievano i segretari, quindi quali Comuni sceglievano prima i
segretari. Alla fine di marzo del 2021, il 29 marzo 2021, questo
Consiglio ha poi riapprovato una legge: la legge n. 4, in quanto ci
siamo accorti dagli approfondimenti che il numero di segretari era
inferiore alle segreterie disponibili, quindi agli ambiti di
segreteria, e abbiamo dato la possibilità, riaprendo l'albo per
sette giorni, di iscriversi all'Albo dei segretari in modo da poter
essere poi incaricati successivamente. Se un Comune non trovasse il
Segretario, non riuscisse a nominare il proprio Segretario, si
darebbe anche qui mandato all'Agenzia dei segretari di andare a
individuare il Segretario mediante estrazione a sorte tra i
soggetti ancora disponibili, e questo è quanto è successo al Comune
di Montjovet. In ultimo vi è l'articolo 8 collegato
all'assestamento che introduce, per l'Agenzia dei segretari, prima
era per il BIM e quindi ci sono state delle modifiche, la
possibilità di avere un Segretario e credo che questa sia una cosa
più che giusta e doverosa anche per il buon funzionamento sia del
BIM che dell'Agenzia dei segretari.
Ho fatto questo cappello introduttivo semplicemente per dire che
su questo tema ci siamo spesso confrontati e abbiamo spesso fatto
delle norme anche su iniziativa del CIPEL e le abbiamo poi
rimodulate e rimodificate dall'inizio di questa legislatura ad oggi
per rincorrere sempre i vari problemi che sicuramente non sono di
facile soluzione.
Quanto sta succedendo ai Comuni dell'ambito 13, quindi Torgnon,
Chamois, La Magdeleine e Antey-Saint-André, è la situazione che
volevo presentare con questa interpellanza in quanto il Segretario
allora nominato all'inizio del 2021 ha dato la sua non
disponibilità ad assumere nuovamente l'incarico il 5 dicembre 2021.
È stato possibile dare questa non disponibilità ad assumere
quest'incarico a causa delle dimissioni del Sindaco di Torgnon che
sono intervenute il 2 novembre del 2021. A fronte di questo atto
l'Agenzia dei Segretari ha trovato una disponibilità e ha assunto
questo Segretario che è di fascia prima, se non erro, presso
l'Agenzia dei segretari e oggi si trovano questi quattro Comuni
senza un Segretario o, meglio, con un Segretario supplente che deve
gestire quattro Comuni più l'Agenzia dei Segretari. Credo che ci
sia un serio problema per comprendere come vogliamo affrontare la
questione, un problema perché, dal mio punto di vista, su quattro
Comuni un segretario svolge semplicemente l'attività amministrativa
di verbalizzazione delle Giunte e dei Consigli comunali, poco più,
non per colpa sua ma perché i tempi sono quelli, quindi non diamo
poi neanche il giusto rilievo all'attività di programmazione e di
gestione che spesso devono fare i Segretari comunali essendo poi,
di fatto, i dirigenti del Comune nella macchina amministrativa
comunale. Su questo mi rilego a diverse iniziative che abbiamo
portato all'attenzione del Consiglio regionale sulla carenza di
personale nelle varie strutture anche degli Enti locali, quindi la
figura del Segretario è sicuramente una figura fondamentale e
necessaria.
Con questa interpellanza dunque, vista questa situazione,
chiediamo se sia intenzione dell'Amministrazione regionale, magari
nell'
Omnibus
o in un altro tipo di legge, dare la
possibilità di riaprire l'Albo dei segretari per poter inserire
nuove persone che sarebbero disponibili? Bisogna capire anche se
sono state fatte delle indagini per capire se vi siano delle
disponibilità di persone che hanno i requisiti per iscriversi
all'Albo e poi assumere un incarico di questo tipo. Vi chiediamo
inoltre se è utile iniziare a discutere, magari anche con i Sindaci
di questi quattro Comuni, sulla possibilità magari di avere due
segretari. Il costo sappiamo che è in capo ai Comuni e quindi
diventa difficile intervenire come Regione su questo aspetto, ma
credo che se deve entrare un nuovo segretario e deve prendere in
carica ben quattro Comuni, questo sicuramente è uno degli elementi
che può spaventare una persona che ha i requisiti ma che non ha mai
fatto il Segretario comunale.
"Se sia intenzione dell'Agenzia dei segretari organizzare il
nuovo concorso per i Segretari degli Enti locali"; ovviamente
abbiamo il problema che stiamo spingendo per assumere i dirigenti
in Regione e andare a fare un concorso per i Segretari assieme
sicuramente potrebbe essere controproducente perché sappiamo bene
che o si studia per uno, o si studia per l'altro, quindi il rischio
è che, fatte cento le persone che possono partecipare ad ambi i
concorsi, magari novanta partecipano a quello del dirigente
regionale e solamente dieci a quello degli Enti locali e questo
potrebbe essere, senza ombra di dubbio, un problema che dobbiamo
analizzare e dobbiamo affrontare per dare delle risposte.
Infine chiedo quanti siano gli iscritti all'Albo regionale dei
segretari incaricati presso la Regione o altri enti diversi dagli
Enti locali, questo lo chiedo in quanto, leggendo i decreti e le
delibere dell'Agenzia dei segretari, abbiamo notato che un
Segretario è stato richiamato in servizio presso l'ambito 13, ha
rifiutato e ha dato le dimissioni dall'Albo dei segretari. Non
voglio entrare nel merito delle scelte personali, sicuramente
lecite, ma bisogna capire a questo punto quanti siano i Segretari
che vengono utilizzati in altri mansioni perché dobbiamo cercare di
riorganizzare questo aspetto e dare delle risposte a dei Comuni che
sono quattro e sono anche importanti dal punto di vista turistico
che da più di due mesi si trovano senza Segretario e quindi hanno
bisogno delle risposte che spero riusciamo a dare come Regione.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
È una questione, come giustamente dice il
collega Carrel, che negli ultimi anni è stata oggetto di tante
modifiche anche normative negli ultimi anni anche un po' a
rincorrere quella riguardante gli Enti locali, con la modifica
degli assetti delle convenzioni dei gruppi di Comuni,
dell'Associazione dei Comuni, con la conseguente modifica anche dei
numeri dei segretari necessari e quant'altro. Effettivamente
abbiamo messo diversi tacconi e poi li abbiamo modificati nelle
Omnibus
, nei collegati in diverse situazioni: questo per
cercare di venire incontro alle esigenze dei Comuni che dovevano in
qualche modo trovare la soluzione migliore per avere comunque il
Segretario che ritenevano di dover avere, nel senso di quantità di
impegno di una percentuale di segretari. È sempre un equilibrio
delicato tra la disponibilità economica e la necessità di tempo che
quel Comune ha rispetto al Segretario perché poi è una questione
che ha tantissime variabili, non soltanto quelle delle
disponibilità economiche ma anche, ad esempio, due Comuni che
possono essere abbastanza simili a livello di popolazione o anche
di presenze turistiche ma avere delle organizzazioni amministrative
anche leggermente diverse. Se un Comune è ben strutturato, può far
fronte a tutto quanto, avendo magari il segretario meno presente in
Comune, mentre un Comune con una situazione simile ma con delle
situazioni contingenti a livello di personale più critiche, in
questo momento ce ne sono tante, ha davvero necessità che il
Segretario faccia anche tutta una serie di altri lavori. Ci sono
tantissime questioni.
Per venire alle questioni puntuali che l'interpellanza richiede,
sulla prima: "se sia intenzione dell'Amministrazione regionale
procedere a una riapertura dell'iscrizione all'Albo", occorre
ricordare, ma il collega Carrel conosce molto bene tutto il
regolamento e la norma che sta a monte all'organizzazione dei
segretari, che abbiamo la legge regionale n. 46/1998, che prevede,
per l'entrata all'interno di questo Albo, un concorso oppure il
possesso di determinati requisiti che uno può avere o può anche
acquisire in un secondo momento; quindi non è possibile a livello
formale riaprire l'iscrizione a un Albo, che, di fatto, è sempre
aperto, nel senso che se uno ha i requisiti, può accedere e può
essere inserito all'interno dell'Albo.
Il collega Carrel faceva riferimento alla legge regionale n. 4
del 2021 che aveva previsto l'iscrizione straordinaria in questo
Albo, riaprendo in maniera straordinaria e del tutto eccezionale
l'Albo, questo perché si permetteva l'accesso a soggetti che non
avevano comunque completato la frequenza al corso di formazione.
Era comunque un'apertura forzata e che superava una serie di
requisiti che rimangono fondamentali per l'accesso a questo Albo
per il fatto che ci trovavamo in una situazione emergenziale per la
nuova connotazione degli ambiti e per le modifiche che erano
sopravvenute.
Per quanto riguarda invece la seconda domanda, l'ambito
sovracomunale n. 13, la questione è nota, è stato in parte
richiamato dal collega il fatto che questi quattro Comuni hanno in
qualche modo subito la ricollocazione altrui e poi le dimissioni o
la non disponibilità, più correttamente come ha detto lei, del
segretario; questo comporta delle riorganizzazioni che sono
necessarie sicuramente. Di fatto la legge regionale, così come
modificata in ultimo nel 2015, permette a questo ambito di avere
due segretari, perché è un ambito che è nella fascia tra i mille e
i tremila abitanti; la scelta sta a loro, nel senso che stava a
loro all'inizio, sta a loro adesso. Questo passaggio era già chiaro
anche a seguito della ricollocazione invece forzata dell'ambito di
Emarèse, Montjovet e Champdepraz nella quale c'erano state anche
delle interlocuzioni con la possibilità eventualmente di fare una
convenzione sovra-ambito per avere tre segretari, quindi tre
segretari sui due ambiti, con una ripartizione dei carichi che
potesse accontentare in qualche modo tutti. Questa era
un'interlocuzione che c'era stata anche nella fase delicata che lei
ha ricordato, siamo nel marzo del 2021 quando abbiamo dovuto far
sopravvenire l'intervento sostitutivo della Giunta per definire gli
ambiti e in quel momento avevamo anche previsto, per gli ambiti per
i quali era stato inserito l'intervento sostitutivo della Giunta,
una possibilità che era quella, in via eccezionale, di rivedere la
convenzione per il segretario già sottoscritta una sola volta.
Questo permette a questi Comuni anche adesso che nessuno l'ha
utilizzata di fare delle convenzioni e di modificare le condizioni
in essere. Questa è una possibilità che ancora c'è e non mi risulta
che al momento sia stata utilizzata. Non mi risultano altri tipi di
criticità particolari da questo punto di vista.
La terza domanda invece riguarda l'agenzia, come giustamente ha
richiamato lei, cioè se l'Agenzia dei segretari abbia intenzione di
procedere con un nuovo concorso. Ho avuto un'interlocuzione per le
vie brevi con il Presidente dell'Agenzia, che mi ha confermato che
stanno procedendo a una rilevazione puntuale dei numeri di posti di
segretario che anche nel breve-medio periodo andranno a rendersi
vacanti per pensionamenti e per altre cose per poter definire il
numero di segretari di cui necessita l'Agenzia e poi procedere con
un nuovo concorso. Questo è l'iter che ci sarà e sicuramente si
arriverà a questo nuovo concorso.
Si chiede poi quanti siano gli iscritti all'Albo regionale dei
segretari incaricati presso la Regione e gli altri enti diversi
dagli Enti locali, su un totale di settantatré segretari che sono
iscritti all'albo, di cui quaranta iscritti ai sensi dell'articolo
1, comma 5, della legge regionale 46 del 1998, l'ex parte prima, vi
sono attualmente tre Segretari incaricati di funzioni dirigenziali
presso l'Amministrazione regionale, vi sono tre segretari per i
quali c'è stato un iter di confronto e di condivisione con
l'Agenzia e con il CPEL in parte su questa opportunità perché si
tratta sostanzialmente di tre segretari che nelle funzioni che
ricoprono all'interno dell'Amministrazione regionale hanno dei
compiti importanti anche rispetto agli Enti locali, c'è una sorta
di intreccio delle competenze che ritornano utili anche agli Enti
locali. Due evidentemente, come lei dice, di più, una un po' meno
ma, di fatto, una parte che riguarda in particolare il
finanziamento delle microcomunità in maniera abbastanza importante,
poi c'è un segretario che è incaricato presso
la Chambre
che
adesso non ricordo quando sia la scadenza. Il quinto invece, nel
momento in cui è stato richiamato all'interno dell'Agenzia, ha
preferito dare le dimissioni e ne prendiamo atto, è una sua
facoltà.
Presidente -
Per la replica, ha chiesto la parola il
consigliere Carrel.
Carrel (PA) -
Mi ha risposto che si può fare ma non mi ha
detto se vi è l'intenzione di fare questa nuova forzatura per
riaprire per quanto riguarda l'Albo. Capisco che la situazione non
sia semplice, ma capisco anche la situazione dei Comuni, quindi
bisogna trovare una soluzione, anche perché questi Comuni in
partenza, come ha ben detto, erano in tre, si sono trovati in
quattro, magari in tre si potevano suddividere i costi di un
segretario in un certo modo, in quattro, con un Comune che comunque
ha una rilevanza turistica e ha una rilevanza anche economica per
tutta la Valle, ovviamente sono cambiati gli equilibri e hanno
rimesso in discussione l'intero sistema che si erano magari
organizzati e avevano già impostato. Questo è anche un aspetto che
comunque valutare. È bene la possibilità di gestire la questione
con dei sovra-ambiti, magari con tre Segretari per due ambiti
diversi, ma credo che la sua è una non risposta che tende più al no
sulla volontà e la disponibilità di riaprire l'iscrizione all'Albo
regionale con quella forzatura, esattamente quella che avevamo
fatto a marzo perché eravamo in difficoltà. Oggi in difficoltà ci
sono solo - mi passi il termine ma non sono solo - quattro Comuni e
credo che sia necessario dare una risposta anche a loro. Per quanto
riguarda il concorso dei segretari, mi preme sottolineare che, come
Consiglio regionale, abbiamo approvato un ordine del giorno con il
quale abbiamo deciso che i futuri concorsi per il reclutamento dei
segretari comunali siano strutturati secondo lo schema
concorso-corso e non corso-concorso. Questo aveva portato non pochi
problemi nelle precedenti selezioni perché magari facevano tutto il
corso e poi venivano bocciati e questo era un problema
organizzativo e programmatico non indifferente. Credo che questo
sia un aspetto che il presidente Ferraris abbia già preso in
considerazione e sicuramente lo valuterà prossimamente quando farà
il concorso.
Ritengo anche che lei come Presidente debba confrontarsi con il
presidente Ferraris proprio per cercare di non incorrere in quella
problematica che le avevo presentato nella mia relazione di
presentazione, perché se facciamo un concorso per dirigenti, che mi
auguro, ma io sono sicuro, che è in procinto di essere bandito,
perché lo era già un anno fa, quindi sicuramente è pronto ad
uscire, insieme a quello dei segretari diventa poi difficile
scegliere l'uno o l'altro e sono quasi certo che il giochino vada a
discapito degli Enti comunali che hanno un bisogno estremo di avere
dei segretari e dei dirigenti che gestiscano l'intera macchina
amministrativa.
