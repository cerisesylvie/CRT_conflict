Classificazione
ASSISTENZA SOCIALE
Alcolismo e tossicodipendenze


Resoconto integrale del dibattito dell'aula
Oggetto del Consiglio n. 2343 del 18 dicembre 1996 - Resoconto
SEDUTA POMERIDIANA DEL 18 DICEMBRE 1996
OGGETTO N. 2343/X Impegno per interventi a favore delle attività
per combattere il fenomeno dell'alcoolismo. (Reiezione di
mozione)
Mozione Premesso:
che il fenomeno dell'alcoolismo sta assumendo, nella nostra
regione, livelli decisamente preoccupanti, come si evince dai dati
forniti dal "Gruppo tecnico per l'alcoolismo" istituito
dall'Assessorato alla Sanità;
che gli interventi da parte del SERT in materia di
alcooldipendenza sono estremamente carenti, come rilevato tra
l'altro dallo stesso responsabile del servizio;
che l'unico ente privato-sociale che si occupa esclusivamente di
alcooldipendenza è la Cooperativa Via Antica Zecca di Aosta, alla
quale è stata affidata la realizzazione e la gestione del servizio
"Comunità Demos", nell'ambito di un progetto comune
Stato-Regione-Cooperativa definito e approvato già diversi anni
fa';
che la convenzione proposta dall'USL alla Cooperativa Via Antica
Zecca, visti i costi necessari per la gestione dell'attività
richiesta, non consentirebbe la funzionalità del servizio;
che le famiglie interessate dall'alcoolismo e/o problemi
alcoolcorrelati non trovano attualmente alcuna risposta nella
realtà valdostana, dovendo sopportare di conseguenza gravi
disagi;
che il provvedimento di commissariamento della Cooperativa
Antica Zecca non costituisce impedimento alla stipulazione di
convenzioni con enti pubblici e/o soggetti privati e quindi non è
assolutamente limitativo della propria attività;
Il Consiglio regionale della Valle d'Aosta
Impegna
la Giunta regionale ad adoperarsi fattivamente per la revisione
della convenzione proposta dall'USL o a predisporre un immediato
intervento economico integrativo per supplire alle carenze
finanziarie e gestionali, non coperte dalla convenzione suddetta,
affinché possa in ogni caso essere garantita la funzionalità del
servizio della Comunità Demos a favore degli alcooldipendenti.
F.to: Tibaldi-Chiarello-Lanièce.
Président La parole au Conseiller Tibaldi.
Tibaldi (Ind) Non è la prima volta che questo argomento viene
portato all'attenzione del Consiglio regionale. Ci sono state
diverse iniziative nei mesi scorsi che hanno evidenziato qual è
l'importanza di affrontare in maniera concreta e determinata quello
che è generalmente definito il fenomeno dell'alcoolismo in Valle
d'Aosta. Fenomeno che come sappiamo ha purtroppo un suo peso anche
nella nostra regione, nel senso che le patologie alcool-correlate e
i relativi dati di morbosità hanno dei livelli che sono tutt'altro
che trascurabili.
In particolare sappiamo che è stato messo in piedi dallo stesso
Assessore Vicquéry, se non sbaglio, che ha monitorato quella che è
la situazione locale; dai dati desunti dall'ufficio statistico
dell'ospedale di Aosta e dalla direzione sanitaria anche
dell'ospedale di Ivrea, è stato possibile raccogliere questi dati
relativi ai ricoveri con diagnosi di dimissione
alcool-correlata.
Nel corso del '95 si sono verificati presso l'ospedale di Aosta
778 ricoveri per almeno una delle patologie alcool-correlate e
questi rappresentano all'incirca il 4 percento di tutti i ricoveri
nel 1995: il 24 percento di questi ricoveri sono dovuti a cirrosi
ed epatite alcoolica, il 13 percento circa sono invece relativi
all'abuso e alla dipendenza da alcool. I ricoveri per cirrosi sono
concentrati nel reparto di gastroenterologia, dove rappresentano
circa un quarto dell'attività complessiva durante l'anno in
questione.
Sempre nel '95 si sono verificati 720 ricoveri presso l'ospedale
di Ivrea di soggetti che sono residenti in Valle d'Aosta, e la
frazione di ricoveri all'ospedale di Ivrea, che sono associabili al
problema alcool, è stimabile intorno a circa il 30 percento.
Diciamo subito che, se il problema abuso di sostanze
stupefacenti in Valle è un fenomeno preoccupante, lo è altrettanto
se non di più il problema dell'abuso di sostanze alcooliche.
Nella mozione che oggi portiamo all'attenzione del Consiglio si
vuole sensibilizzare ulteriormente, non possiamo negare che ci sia
stata una parte anche attiva da parte della regione nell'affrontare
il problema, la regione nel riconoscere, prima di tutto, che esiste
il fenomeno dell'alcoolismo. Su questo penso che siamo tutti
d'accordo, vedo che l'Assessore annuisce, il fenomeno esiste e in
qualche maniera deve essere affrontato. Allora, se esiste, a questo
punto sono sufficienti e adeguate le strutture pubbliche esistenti
per affrontare il fenomeno?
Secondo quanto ci risulta, la struttura del SERT, gli interventi
da parte del SERT, nonostante tutta la buona volontà, il servizio
del SERT in materia di alcoolismo è estremamente carente, e
d'altronde la cosa è stata rilevata dallo stesso responsabile del
servizio; quindi non è una affermazione gratuita o pretestuosa che
si vuole portare da parte nostra in quest'aula, assolutamente no.
La struttura pubblica esistente non è in grado oggi di far fronte a
questo fenomeno preoccupante, che ha mietuto vittime in passato, ne
sta mietendo ancora e deve essere oggetto di intervento da parte
delle politiche socio-assistenziali da parte della regione.
C'è poi una struttura a latere, che è sorta già qualche anno fa,
ad opera della cooperativa Antica Zecca, alla quale è stata
affidata la realizzazione e la gestione di un servizio, denominato
comunità Demos. L'Assessore conosce decisamente meglio di me quali
sono gli aspetti, la natura e l'evoluzione delle vicende che hanno
riguardato questa comunità.
Il servizio della comunità Demos rientra nell'ambito di un
progetto comune: Regione-Stato-Cooperativa, che è stato definito ed
approvato diversi anni fa e che ha avuto tutta una serie di vicende
che sono culminate prima nella cessione in comodato di una
struttura immobiliare, che è Villa Brezzi, a favore della
cooperativa per dieci anni, dopo di che abbiamo avuto l'11 ottobre
'95 la stipulazione e l'approvazione di una convenzione fra USL e
cooperativa Antica Zecca per la definizione delle tariffe da
applicare a favore degli utenti dei servizi residenziali, o
semi-residenziali, quindi di prevenzione e di cura, che sono
erogati dalla comunità.
Si sa benissimo che le clausole di questa convenzione non
permettono allo stato attuale di portare avanti in maniera compiuta
il progetto comunità Demos; le tariffe, benché siano state
applicate a livelli elevati o rientrino ampiamente in quella che è
la media italiana, secondo anche quanto dichiarato dallo stesso
Assessore in precedenti interventi, non permettono alla cooperativa
di svolgere la sua attività benefica nei confronti di coloro che
soffrono di queste patologie o sono soggetti a rischio di
alcooldipendenza.
Quindi l'obiettivo della mozione è quello di conoscere, pur
tenendo conto dei problemi e delle vicende che hanno riguardato
questa cooperativa, non ultimo il provvedimento di
commissariamento, se da parte della Regione c'è la volontà di
adoperarsi fattivamente per superare questo momento di difficoltà
amministrativa, che ha anche delle cause dovute a questa azione
dilatoria e non determinata da parte degli stessi organi
regionali.
Nell'impegnativa di questa mozione si chiede se la Giunta è
intenzionata ad adoperarsi fattivamente per la revisione della
convenzione che è stata, ripeto, stipulata nel novembre dello
scorso anno, ma che è insufficiente per permettere l'attivazione
completa e definita di questo servizio da parte della cooperativa,
oppure a predisporre in alternativa un immediato intervento
economico che possa supplire alle carenze finanziarie e gestionali
che non sono in questo momento coperte dalla convenzione suddetta.
Questo, ripeto, è finalizzato ad una corretta e completa
funzionalità del servizio da parte della comunità Demos a favore
degli alcooldipendenti.
Presidente É aperta la discussione generale. Voglio ricordare
che c'è stato un incontro con i capigruppo del Consiglio, con una
delegazione dell'ARCAT, purtroppo non abbiamo ancora avuto modo di
avere il verbale di questa riunione, ma tutti i capigruppo erano
presenti ed hanno potuto sentire quanto è stato esposto in quella
occasione.
Ha chiesto la parola il Consigliere Chiarello.
Chiarello (RC) Come ha detto Tibaldi, abbiamo discusso più volte
della comunità Demos, ma più in generale del fenomeno
dell'alcooldipendenza in Valle d'Aosta. Sarebbe facile fare della
demagogia, ma non mi interessa. Volevo dire che quando ho
sottoscritto questa mozione, pensavo ad una spinta a questa
maggioranza; cose che avevo già espresso all'assessore nelle
interpellanze che avevo precedentemente presentato. Secondo me
l'assessore deve fare una scelta; sono d'accordissimo che la cifra
che viene riconosciuta dall'USL è una cifra buona, come mi ha
risposto l'assessore più volte, è una cifra che anche le altre
regioni danno, però ci ricordiamo delle altre regioni quando ci fa
comodo così come di essere una piccola regione.
E la scelta che dovrebbe fare l'assessore è un po' questa. La
regione dovrebbe elaborare un progetto pilota contro l'alcoolismo,
comunque un progetto che possa coinvolgere una cooperativa - in
questo caso era stata riconosciuta anche dallo Stato la competenza
sul progetto a questa cooperativa -, impegnandosi per un paio
d'anni a vedere se un progetto di quel tipo funziona e accollandosi
anche le spese che superano le 45mila lire; poi alla fine del
periodo di prova dovrebbe decidere, in base alla valutazione dei
risultati ottenuti, se tenere in piedi il progetto oppure no.
Questo volevo dall'Assessore: che per una volta in questa parte del
sociale prendesse la decisione di far partecipare la Regione per la
sua parte.
Sappiamo che le 45mila lire non fanno stare in piedi questa
comunità perché qui non ci sono 2-300 utenti subito, dovremmo
lavorare sul territorio per avere l'utenza, perché abbiamo pochi
abitanti, però potremmo impegnarci in questo campo per capire quali
saranno i frutti entro il periodo che stabiliamo. Sono convinto che
questa sia la scelta che deve fare l'assessore, non una scelta
diversa, 45-55 o altro; se la Regione vuole impegnarsi in questo
campo, abbiamo i dati che ci dicono che non siamo esenti da
alcoolismo neanche in Valle d'Aosta, vorrei sentire l'assessore se
intende prendere un impegno in questo senso. Non ero presente alla
riunione dei capigruppo, quindi non so cosa abbiano deciso, ma
spero che abbiano deciso in quel senso.
Si dà atto che, dalle ore 16,47, presiede il Vicepresidente
Aloisi.
Presidente Ha chiesto la parola il Consigliere Parisi.
Parisi (RV) Brevemente per dire che noi siamo sensibili a questa
problematica, perché coinvolge una serie di famiglie che si trovano
in grosse difficoltà quando devono affrontare questi problemi che
creano delle situazioni difficili, non solo in termini economici,
ma anche in termini sociali. É un problema sociale, io non so quale
sarà l'intervento dell'assessore, e forse sarebbe bene sapere quali
sono le iniziative che ha assunto o gli impegni che intende
assumere in quanto responsabile istituzionale di questo settore,
però credo che tutti noi dobbiamo fare una riflessione sul tema
generale che viene affrontato dalla mozione.
Sono ormai anni che questa situazione viene presentata di volta
in volta in questo Consiglio, ma finora non abbiamo trovato una
soluzione. Capisco anche che vi sono delle norme a monte che
regolano queste attività e le convenzioni. Credo però che si possa
anche attraverso un impegno trovare delle soluzioni.
A prescindere da quella che è la comunità Demos, per noi quello
che conta è la soluzione del problema; se qui vi sono degli
impedimenti legislativi che non danno la possibilità di affrontare
il problema in termini di rapporti con la comunità, bisogna che ci
sia un impegno da parte dell'ente pubblico che faccia fronte a
questa carenza e dia una risposta al problema, che è poi quello che
interessa a tutti.
Non so cosa dirà l'Assessore, forse sto anticipando alcune cose,
ma l'impegno che possiamo assumere è quello di verificare quali
sono le alternative, se ci sono, per dare una soluzione al
problema. Solo affrontandolo in maniera seria, si possono dare
delle risposte ad una serie infinita di famiglie valdostane che si
trovano in grosse difficoltà.
Quindi prima di esprimere qualunque altro giudizio, aspetterei
che l'assessore facesse il suo intervento.
Presidente Ha chiesto la parola il Consigliere Piccolo.
Piccolo (ADP-PRI-Ind) Non credo di differenziarmi molto
dall'ultimo intervento per quanto riguarda la problematica in senso
generale, mi riferisco in particolare alla tossicodipendenza e
all'alcoolismo.
Direi che queste risposte dovrebbe darcele l'assessore e credo
che ce le darà, anche perché ha avuto degli incontri con le
cooperative. Io faccio però riferimento non tanto alla mozione per
quanto riguarda il problema specifico, quanto al funzionamento
delle cooperative sociali. É stato delegato un gruppo di lavoro da
parte della Giunta, al quale sono state date una serie di
individuazioni e di compiti, cito testualmente: "individuare
strumenti atti a garantire l'equilibrio del bilancio delle società
di cui trattasi, valutare le necessità di eventuali modificazioni
alla legge regionale 20/93 concernente norme di attuazione alla
legge 381/91, recante disciplina delle cooperative sociali,
individuare forme di coordinamento fra l'albo regionale degli enti
ausiliari che gestiscono senza fini di lucro strutture per la
riabilitazione e l'inserimento sociale dei tossicodipendenti di cui
all'articolo 116 e l'albo regionale delle cooperative".
Dall'analisi fatta dal gruppo di lavoro emergono una serie di
considerazioni, alle quali credo l'assessore nella sua replica
possa dare una risposta.
Presidente Ha chiesto la parola il Consigliere Squarzino
Secondina.
Squarzino (VA) Mi sembra che qui ci sia un triplice ordine di
problemi.
C'è il problema della cooperativa Demos, ma questo caso singolo
va a mio avviso collocato all'interno di due problemi più ampi che
sono stati già ricordati. Uno è il problema dell'alcoolismo. Su
questo argomento abbiamo più volte discusso in questo Consiglio, ne
abbiamo discusso indirettamente in commissione, ne discuteremo
ancora nel momento in cui affronteremo in modo più analitico il
piano socio-sanitario, quando valuteremo i progetti obiettivi per
dare una risposta a questo problema, che è un problema molto ampio
che non può essere risolto solo con un intervento specifico su
questa cooperativa. Che va comunque preso sul serio.
C'è un secondo problema più generale, all'interno del quale va
collocato il problema sollevato dalla Demos, ed è quello
concernente le cooperative sociali in Valle d'Aosta. Anche su
questo elemento abbiamo riflettuto e discusso in questo Consiglio,
mi riferisco al fatto che la dimensione piccola di questa regione
non consente la nascita di strutture molto grandi, tali da
diventare economicamente rentable.
Stamani abbiamo votato a grande maggioranza il piano di
interventi per finanziare i comuni per quanto riguarda le spese
sulle microcomunità; anche lì se facessimo una verifica delle
singole micro-comunità, vedremmo che nelle più piccole un ospite
costa più di 5 milioni al mese, in quelle più grandi costa un po'
di meno, circa 3,5 milioni. Ma non è che noi diciamo di eliminare
le piccole micro-comunità, quelle che sono sorte nei paesi per
consentire agli anziani di invecchiare nel proprio territorio,
perché ci costano troppo care; al massimo facciamo un discorso di
razionalizzazione.
Credo che anche sul tema delle cooperative sociali vada posto in
modo chiaro questo ragionamento: dobbiamo chiederci fino a che
punto come Regione siamo interessati perché anche sul nostro
territorio possano vivere delle iniziative di cooperative sociali,
anche se non raggiungono un numero di utenti così alto da garantire
una autosufficienza economica. Questo è un problema importante, e
dalla risposta che diamo a questo problema dipende la risposta che
possiamo dare alla Demos.
Pregherei il Presidente di non chiudere la discussione generale
appena terminati i nostri interventi, perché credo che ciascuno di
noi voglia reintervenire rispetto a quanto dirà l'assessore. Lo
dico per evitare che poi vengano bloccate altre osservazioni.
Presidente Ricordo al Consigliere Squarzino che non chiudo mai
la discussione generale, ma cerco di applicare il regolamento, e
per regolamento se nessuno chiede la parola poi..... ...non so, il
Consigliere Chiarello ha qualche filo sotterraneo o ha l'udito
sviluppatissimo in questo periodo.... capisco che c'è l'ipotenusa
che va fra...
(... intervento del Consigliere Chiarello, fuori
microfono...)
... capisco che le conversazioni sulla ipotenusa spesso possono
essere distorte, ma non intendevo alludere ad alcuno o ad alcunché.
Noi applichiamo semplicemente il regolamento e nel momento in cui
nella discussione generale non abbiamo altri colleghi iscritti, la
discussione generale di fatto viene chiusa.
Non avendo altri interventi, dichiaro.... sto per chiudere la
discussione generale, non ho nessun iscritto a parlare. Consigliere
Squarzino, vuole intervenire per la seconda volta? Prego. Ma non
per sollecitarmi in qualcosa che va contro il regolamento, questo
non è possibile.
Squarzino (VA) Non è contro il regolamento, credo che anche in
altre occasioni... perché dico questo? Perché se viene chiusa la
discussione generale, non si può più intervenire in nessun modo.
Nella discussione generale sono state poste una serie di domande
all'assessore, io chiedo all'assessore se vuole intervenire e poi
di darci la possibilità di intervenire ancora, ma senza chiudere la
discussione generale. Presidente, è questo che le ho chiesto.
Presidente Consigliere Squarzino, la rimando al regolamento. La
discussione generale è aperta, nell'ambito della discussione
generale lei ha diritto a due interventi; se non ho nessun altro
intervento, devo chiudere la discussione generale, lei poi potrà
intervenire per dichiarazione di voto, però questo è il
regolamento. Non è che il regolamento lo posso utilizzare ad uso e
consumo, né tantomeno posso dare agli assessori o ad altri
consiglieri una carica di "duracell" per fargli durare di più.
Allora, se non ho nessun inscritto, mi trovo obbligato a
chiudere la discussione generale.
C'è qualche altro collega che intende intervenire in sede di
discussione generale? Quando parlo di colleghi, intendo anche gli
assessori. Se non ci sono altri interventi, dichiaro chiusa la
discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Intervengo solo su un punto che è presente
nella mozione, ed è il richiamo alla fase di commissariamento.
L'assessorato ha funzioni di vigilanza tecnica per verificare
tre aspetti: la vita democratica delle cooperative, la regolarità
delle procedure seguite nelle assemblee, nella presentazione dei
bilanci e nelle attività economiche, l'andamento della situazione
finanziaria delle cooperative. In questo caso l'azione
amministrativa di vigilanza è stata più volte sollecitata da soci
appartenenti in passato alla cooperativa, e poi esclusi o
dimissionari della cooperativa stessa, e in sede di revisione delle
attività della cooperativa sono state riscontrate dal punto di
vista tecnico delle irregolarità, in modo particolare per ciò che
riguarda l'esclusione dei soci e le procedure seguite in una
particolare assemblea.
In sede di revisione è stata anche segnalata una situazione
economica molto pesante con possibilità che il patrimonio netto
della cooperativa, se non valutato in modo accurato, possa
mascherare uno stato di difficoltà e di dissesto.
A questo punto è stato incaricato un commissario, che ha il
compito di verificare la situazione dei soci, di sanare ove
possibile le irregolarità procedurali che sono state evidenziate
nella revisione e di accertare la possibilità che questa
cooperativa abbia una situazione economica gestionale positiva, con
un patrimonio netto positivo e non negativo.
La procedura di commissariamento è di tre mesi; al termine di
questi tre mesi, che sono iniziati il 6 novembre, ci sarà un quadro
rispetto alla situazione del libro soci, alla situazione delle
irregolarità procedurali e ci sarà una fotografia della situazione
economica con proposte che verranno fatte all'assemblea dei soci.
L'assemblea dei soci sarà riconvocata al termine del
commissariamento, per prendere le decisioni di sua competenza.
Quindi si tratta di una fase di natura tecnico-amministrativa,
che è legata al discorso che facciamo per ciò che riguarda le
risorse e che di per sé non è automaticamente portata ad un esito
negativo, se si troveranno soluzioni. La gestione ordinaria deve
essere garantita dal commissario, il quale ha altresì l'obbligo di
garantire la gestione ordinaria, di accertare tutte le situazioni
dal punto di vista tecnico e di terminare con un'analisi sulla
situazione con proposte relative.
Il discorso degli interventi da prendere in materia di servizio
per le persone che hanno problemi di alcoolismo è un discorso più
complesso, in cui si inserisce ovviamente anche questa situazione;
è un discorso che va esaminato e correlato, ma non è direttamente
conseguenza o dipendente dal commissariamento.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Inizierei con il dire che se la risoluzione
rimanesse all'oggetto, proporrei subito di votarla e probabilmente
passerebbe all'unanimità, perché l'oggetto della mozione recita:
Impegno per interventi in favore dell'attività per combattere il
fenomeno dell'alcoolismo, e su questo posso dire che
l'amministrazione regionale per la prima volta forse ha sciolto il
tabù dell'alcoolismo in Valle ed ha attuato tutta una serie di
interventi concreti, non ancora risolutivi, ma per la prima volta
ha detto forte e chiaro, come si usa in termini militari, che il
fenomeno dell'alcoolismo in Valle d'Aosta esiste, come è stato ben
osservato dal Consigliere Tibaldi.
Se si fermasse la mozione qui e se la parte dell'impegno non
fosse quella che è scritta, ripeto, non ci sarebbero problemi nel
votarla. Così non è e spiego perché proporrò di astenerci sulla
mozione.
Giustamente è stato detto che il problema va scisso, ed io lo
scinderei in tre parti: comunità Demos, problema delle cooperative
sociali limitatamente a quelle legate al fenomeno della
tossicodipendenza in generale, ivi compreso tossicodipendenza in
senso stretto ed alcoolismo, il problema dell'alcoolismo in sé.
Problema Demos. Ne abbiamo parlato già altre volte in questa
sede, il collega Mafrica ha illustrato la difficile situazione in
cui si trova, auspico a titolo personale e lo auspico a tutta la
Giunta regionale che queste difficoltà economico-finanziarie
vengano superate, perché la Demos deve riprendere il suo ruolo
centrale nella politica contro l'alcoolismo in Valle d'Aosta. Lo
dico non per facciata - non sono abituato a fare affermazioni di
facciata, sono abituato a dire le cose come stanno - ma perché
credo profondamente nella professionalità degli operatori della
Demos.
Auspico che la fase commissariale si concluda con una situazione
positiva e possa riprendere la convenzione attuata con l'USL.
Gli sforzi di questa Giunta in materia sono concreti, abbiamo
noi come Giunta regionale, dopo averne discusso anche in questa
assemblea, dato delle indicazioni precise all'USL per aumentare le
tariffe, che a tutt'oggi consistono in 45mila lire al giorno per i
semiresidenziali, in 30mila e 15mila a seconda dei casi per i
consulti. Abbiamo pregato l'USL di anticipare le rette alla Demos,
rette che sono state anticipate e che a tutt'oggi non sono state
ancora rimborsate, mettendo in difficoltà anche il direttore
generale dell'USL perché l'impegno sul rimborso c'era ed era un
impegno contrattuale sottoscritto.
Abbiamo con una delibera di Giunta specifica contribuito con un
finanziamento pari a 11.220.000 lire per la realizzazione di un
progetto di sensibilizzazione e informazione finalizzato alla
riduzione dell'abuso di sostanze alcooliche in Valle d'Aosta (il
Demostur), ed abbiamo sostenuto questa iniziativa, come era giusto
sostenerla, e da questo punto di vista continueremo seguendo questa
logica.
Vi è poi il problema più generale delle cooperative sociali
legate alle tossicodipendenze. Il tema è stato affrontato
attentamente in Giunta regionale, la quale, come già ha affermato
il Consigliere Piccolo, ha costituito un gruppo di lavoro formato
da funzionari dell'Assessorato alla sanità, dell'industria e
commercio, dell'agenzia del lavoro, della Fédération régionale des
coopératives valdôtaines e dell'Assessorato alla sanità, settore
tossicodipendenze, proprio perché cercasse di risolvere a monte
alcuni dei problemi che sono stati ricordati dal Consigliere
Squarzino.
I compiti erano appunto quelli di individuare strumenti atti a
garantire l'equilibrio di bilancio delle società di cui trattasi,
valutare la necessità di eventuali modificazioni alla legge
regionale 20/93 concernente norme di attuazione della legge 381,
individuare forme di coordinamento fra l'albo regionale degli enti
ausiliari che gestiscono senza fini di lucro strutture per la
riabilitazione e l'albo regionale delle cooperative sociali. Questo
gruppo di lavoro ha consegnato l'elaborato nei giorni scorsi,
elaborato che è stato esaminato dalla Giunta regionale, la quale ha
dato mandato al sottoscritto di prendere contatti con le tre
cooperative sociali considerate per esaminare con loro le
problematiche ed evidenziarle. Le tre cooperative sono la S.Grato,
la Bourgeon de vie e la Antica Zecca.
In merito alla cooperativa Antica Zecca il gruppo di lavoro
nelle premesse del documento dice che la cooperativa gestisce un
centro diurno per soggetti con problemi di alcooldipendenza,
denominato Demos, in un complesso di proprietà regionale ceduto in
comodato alla cooperativa medesima. La convenzione è stata
stipulata con l'USL nel mese di ottobre '95; dal dicembre '95 al
settembre '96 sono stati effettuati 23 contatti, colloqui di
sensibilizzazione all'entrata nel centro diurno, 17 programmi di
cui 2 hanno rifatto il programma. Si evidenzia che con
deliberazione della Giunta regionale del 18 ottobre la cooperativa
in questione è stata commissariata a far data dal 6 novembre
'96.
Sulla problematica più in generale il gruppo di lavoro fa delle
proposte molto opportune, che stiamo cercando di attuare con i
tempi consentiti.
Il primo punto è la individuazione di reali fabbisogni regionali
posti per ogni tipologia di servizio considerato. Tale
individuazione può essere effettuata, dice il gruppo di lavoro,
attraverso l'analisi dei dati relativi alle presenze medie di
utenti residenti in Valle nei diversi servizi nel corso degli
ultimi 2-3 anni, e attraverso il confronto con i responsabili dei
servizi competenti. Ciò sulla base del fatto che c'è un eccesso di
offerta di servizi rispetto alla domanda, essendo mediamente 7-8 i
posti occupati rispetto ai 43 disponibili.
Secondo punto. Sulla base dei vincoli determinati dalla
normativa vigente - continua il gruppo di lavoro - nonché dei dati
relativi ai costi, dati ricavabili da fonti diverse: contratti
collettivi nazionali di lavoro, bilanci, documenti dell'Assessorato
eccetera, effettuare il calcolo dell'ammontare dei costi necessari
per la copertura della totalità dei posti fabbisogno,
predeterminati per ogni struttura.
Terzo punto: copertura totale dei costi indicati al punto 2,
anche in assenza dell'utente (vuoto per pieno), con premessa che
venga individuato il reale fabbisogno per la Valle d'Aosta.
Esempio: determinazione fabbisogno struttura 10 posti, per un costo
complessivo di X lire, anche in presenza di soli 8 utenti. Tale
proposta è formulata sulla base della considerazione che sotto un
certo numero di presenze i costi di gestione rappresentano un costo
fisso invariabile al variare delle presenze.
Quarto punto: oltre il numero dei posti convenzionati e fino
alla capienza globale della struttura, copertura tramite retta,
secondo i parametri previsti dall'USL. La cooperativa è comunque
libera di attivare convenzioni con altri soggetti per la copertura
dei posti non convenzionati.
Queste sono le quattro proposte avanzate dal gruppo di lavoro.
Premetto che ho già avuto un incontro con le cooperative sociali i
giorni scorsi, c'è da parte loro l'accordo di massima di
individuare i reali fabbisogni distinguendo per tipologia, perché è
di tutta evidenza che non possiamo permetterci il lusso nel
prossimo futuro (qui potremmo aprire una parentesi sul ruolo della
copertura sociale nella nostra regione e sarebbe un tema molto
ampio e molto interessante, ma non è il caso di farlo) di tenere
aperti dei servizi che sono sovrabbondanti rispetto all'offerta
oppure che non sono confacenti alla domanda. Pertanto si dovrà
definire quali tipologie di servizi legati alla tossicodipendenza
sono necessarie, quali per l'alcoolismo, quali per la salute
mentale, quali per altri settori molto importanti in ambito
socio-sanitario.
Su questa linea le cooperative sociali sono d'accordo, ci siamo
lasciati dicendo che con il gruppo di lavoro avrei cercato di
approfondire questa tematica perché poi la Giunta prendesse un
provvedimento ad hoc dopo averne ridiscusso con loro, e questa è la
situazione a tutt'oggi.
Il terzo problema riguarda il fenomeno dell'alcoolismo più in
generale. Ripeto che su questo l'impegno ad intervenire è certo e
sicuro; abbiamo stanziato per l'anno in corso 1 miliardo di lire
all'USL per aprire un centro diurno per la cura dell'alcoolismo
presso la sede di via Guido Rey, anticipando un finanziamento di
Stato che è previsto da un apposito provvedimento di legge, ma che
non ha alcuno sbocco a tutt'oggi. L'impegno che posso prendere a
nome della Giunta è che comunque con il finanziamento del '97, con
il bilancio che è stato approvato, l'USL realizzerà nel corso
dell'anno questa struttura di tipo non residenziale.
Abbiamo inserito uno specifico capitolo nella bozza di piano
socio-sanitario all'esame delle commissioni, è il punto 5.3.1 che
parla di problematiche alcool-correlate, prevede l'istituzione
nell'ambito del SERT del servizio di alcoologia delle
farmacodipendenze, e a livello di modello organizzativo recita che
il modello organizzativo più indicato si basa sull'apporto
integrato e coordinato dell'area di base, dell'area ospedaliera e
dei servizi sociali, in cooperazione con le associazioni di
volontariato, che tale modello appare più idoneo a garantire la
necessaria pluriprofessionalità e pluridisciplinarietà degli
approcci, evitando segmentazioni e settorializzazioni
specialistiche e privilegiando interventi composti e articolati.
Nel triennio si pone come risultato atteso l'avvio sperimentale del
progetto integrato.
É di tutta evidenza che, essendo previsto nello stesso piano
socio-sanitario che là dove l'USL non può o non vuole, per motivi
legati alla carenza di risorse umane, come è il caso del SERT, il
quale non ha oggi le professionalità idonee per affrontare il
problema non solo dell'alcoolismo ma anche quello delle
tossicodipendenze, in virtù di una confusione normativa che ha
fatto sì che un decreto legge venisse convertito per ben 18 volte
prima di arrivare ad una definizione, decreto legge che ha bloccato
per due anni le piante organiche del SERT che saranno sbloccate con
la prossima finanziaria. Però solo dal primo gennaio in poi
potranno essere banditi i concorsi per psicologi, educatori e
assistenti sociali.
Dicevo che il piano socio-sanitario dice che là dove l'USL non
riesce a gestire per conto proprio i servizi, potrà farlo
utilizzando risorse esterne, o tramite gestione affidata alle
cooperative sociali oppure tramite altri soggetti
istituzionali.
A titolo personale intravedo questa possibilità immediata: con i
locali messi a disposizione da parte dell'USL, non avendo l'USL a
disposizione il personale idoneo per i motivi che ho detto, potrà
essere valutata la possibilità di affidare ad una cooperativa
sociale questa attività.
Entrando nel merito della mozione, dicevo che ci sono alcune
inesattezze. Qualcuno di voi già lo ha detto, non è vero che
l'unico ente privato è la cooperativa Demos; in Valle d'Aosta da
anni operano l'associazione Alcoolisti Anonimi e l'ARCAT Valle
d'Aosta, se volete ho la relazione annuale dell'attività svolta da
parte dell'ARCAT, relazione che è agli atti dell'Assessorato, dove
vengono elencate tutte le prestazioni fatte. Sono attività lodevoli
sotto tutti i punti di vista, perché i CAT operano a Courmayeur,
Morgex, Sarre, Aosta e Hône, e operano proficuamente, pur essendo
evidente a tutti che ci sono ancora grossissimi passi da fare nel
settore della lotto all'alcoolismo. Da questo punto di vista ha
finito di preparare una sua relazione specifica un gruppo di lavoro
per la lotta all'alcoolismo che era stato istituito nel '94,
composto da medici di professionalità diverse e da specialisti del
settore, che è stato integrato da due specialisti, il dr. Barcucci
e il dr. Russo, che fanno parte ambedue di una associazione.
Esattamente il dr. Barcucci è uno psicologo, coordinatore del
servizio tossicodipendenze di Chieri, psicoterapeuta, dottore in
ricerca di alcoologia, esperto della regione Piemonte per quanto
riguarda la ricerca e la formazione di operatori in ambito
alcoologico, membro del consiglio direttivo della società italiana
di alcoologia, sezione Piemonte - Valle d'Aosta; il dr. Russo è un
esperto di statistica ed epidemiologia, ricercatore di statistica
medica, anche lui membro del consiglio direttivo della società di
alcoologia.
Il gruppo di lavoro ha preparato un documento molto articolato,
che punta molto sulla prevenzione, perché quello è il punto debole
di tutta la catena, e propone una serie di interventi il primo dei
quali è quello della costituzione di un osservatorio alcoologico
della regione Valle d'Aosta. É pronta una delibera che andrà in
Giunta nelle prossime sedute, con la quale si affiderà un incarico
specifico a questi due specialisti di preparare una mappa dei
bisogni per poter rilevare il fenomeno dal medico di base in poi,
ed evitare ciò che oggi è all'evidenza di tutti, cioè un assoluto
scoordinamento fra i vari settori non solo del territorio e
dell'ospedale, ma anche all'interno delle unità operative
ospedaliere, perché non tutti vengono ricoverati con una diagnosi
di entrata legata alla cirrosi epatica, anzi sono pochi quelli che
entrano con una simile diagnosi, ma sono poi in effetti dei veri e
propri alcoolizzati.
Questo sarà il primo lavoro in Italia che riguarderà tutta una
regione, che riguarderà tutte le figure professionali dal medico di
base ai vari medici specialisti dell'ospedale, durerà otto mesi al
termine dei quali dovremmo avere una banca dati informatizzata per
poter avere le informazioni e costituire l'osservatorio
alcoologico, perché è da lì che potranno poi essere presi i dati
necessari per poter scegliere gli interventi migliori da fare caso
per caso.
Questo è quanto volevo dirvi. Per questi motivi la mozione non
può essere accolta, perché non si può impegnare la Giunta regionale
ad adoperarsi fattivamente per la revisione della convenzione
proposta dall'USL, perché l'USL applica tariffe ministeriali e non
può la Giunta impegnarsi ad adottare un atto illegittimo. Così come
è ormai superato per quanto ho detto e per gli impegni che già sono
stati presi, sia legati al gruppo di lavoro per l'osservatorio
alcoologico, sia legati al gruppo di lavoro per le cooperative
sociali. Già la Giunta si è impegnata a rivedere eventualmente la
legge 20/93 con le indicazioni del gruppo di lavoro, previo precise
decisioni in merito alla tipologia dei servizi secondo le varie
forme di assistenza sociale che vogliamo dare.
Dobbiamo definire di quanti posti abbiamo bisogno di
residenzialità per le tossicodipendenze in Valle d'Aosta, quanti
centri di accoglienza, quanti servizi legati all'alcoolismo e così
di seguito; fatto questo, quelli saranno i servizi necessari per la
Valle d'Aosta e ne conseguirà una scelta che la Giunta regionale ha
già fatto sua, cioè quella di seguire una metodologia di intervento
anche contributivo ed integrativo, legato alla definizione delle
necessità.
Per questo motivo, già che siamo in dichiarazione di voto, ci
asterremo dal votare la mozione.
Presidente Ha chiesto la parola il Consigliere Tibaldi.
Tibaldi (Ind) Naturalmente parlo a nome anche degli altri
sottoscrittori della mozione.
Diciamo che dal dibattito e soprattutto dagli interventi degli
assessori, in particolare dell'Assessore Vicquéry, abbiamo avuto
una risposta che è grosso modo scontata, ma significativa.
Scontata perché l'Assessore, pur moderando i termini rispetto
alle volte scorse, non si discosta sostanzialmente da quello che
aveva detto in precedenza, anzi accentua l'importanza di attivare
un servizio che possa combattere il fenomeno dell'alcoolismo, ma
questo servizio non è senz'altro la cooperativa Antica Zecca.
Questo è quello che alla fine si deduce dall'intervento
dell'assessore, e vi spiegherò il perché.
Ed è per questo che è significativo perché, anche se lui dice
che non vuole fare un discorso di facciata, in realtà questo è
stato un intervento squisitamente di facciata. E dietro la facciata
oggi è stata decretata la condanna a morte della cooperativa Antica
Zecca. Perché?
Perché l'impegno ad intervenire nei confronti del fenomeno
dell'alcoolismo, dice l'Assessore, è certo e sicuro. Certo, per il
'97 è stato stanziato 1 miliardo per un centro diurno presso la
sede di via Guido Rey, e questo significa che la Giunta regionale o
l'assessore in questo caso privilegia il servizio pubblico,
riconoscendo sì da un lato l'insufficienza e l'inadeguatezza del
SERT, ma d'altro lato non riponendo una certa fiducia in quella che
può essere l'attività di una cooperativa che opera nel settore
sociale.
Quanto sto dicendo è anche confortato dall'atteggiamento
politico con cui l'assessore si presenta di fronte a questo
problema. Le critiche formali alla mozione sono state
sostanzialmente due: una sul dispositivo e una sul fatto che la
cooperativa Antica Zecca non è l'unico ente privato sociale ad
operare nel comparto della lotta contro i fenomeni di
alcooldipendenza. Penso che di fronte ad una mozione che ha solo
questi due punti da contestare, da rifare, ci possa essere anche da
parte della Giunta o dello stesso assessore la buona volontà ad
aprire un confronto, a volersi ritirare in camera di consiglio se
preferisce e vedere se ci sono delle modificazioni sia a livello
impegnativo, sia a livello di premessa che possono essere
migliorate.
Non si vuole dire che questo pezzo di carta che tre consiglieri
regionali hanno portato oggi in aula contenga tutta la verità
sull'alcoolismo e sugli strumenti per affrontare il fenomeno in
Valle d'Aosta; al contrario mi è parso che sia dal mio intervento,
sia dagli interventi di coloro che si sono succeduti dopo di me,
sia stata dimostrata la massima disponibilità nell'affrontare
apertamente il problema. Disponibilità che malgrado il discorso di
facciata non mi è parso che pervenisse anche dall'assessore alla
sanità e penso che questo sia un fatto spiacevole.
Le domande sostanzialmente erano tre, prima domanda: si
riconosce l'esistenza del problema dell'alcoolismo? Per la prima
volta l'Assessore ha dato una risposta affermativa, finalmente ci
togliamo la benda dagli occhi, il fenomeno dell'alcoolismo in Valle
d'Aosta esiste ed è grave.
Seconda domanda: si riconosce l'insufficienza o l'inadeguatezza
dell'azione profusa dal SERT? Anche questa è stata una risposta
affermativa da parte dell'Assessore, che ha detto che il SERT è
inadeguato e insufficiente sotto il profilo professionale per
affrontare il problema.
Terza domanda, del resto l'assessore ha scisso in tre parti
l'analisi, io mi sono formulato mentalmente tre domande: si
riconosce l'utilità di un progetto come quello della comunità
Demos? La risposta, anche se non è pervenuta ufficialmente, è stata
no.
Per quanto riguarda le ragioni e i torti, qua si sa solamente
che c'è una parentesi nella gestione amministrativa e tecnica della
cooperativa. La situazione economica è molto pesante, però sappiamo
che la situazione si appesantisce ulteriormente se la cooperativa
rimane in questo stato di congelamento amministrativo e di
funzionamento democratico interno. La Regione potrebbe, se volesse,
farsi parte attiva - per questo lo abbiamo scritto nel dispositivo
- per creare il disgelo in questi rapporti che ci possono essere
fra USL e cooperativa, affinché un servizio completo, compiuto e
funzionale possa essere espletato dalla medesima nei confronti di
coloro che hanno bisogno di un intervento specifico e di
conseguenza delle famiglie che vivono situazioni di disagio e di
difficoltà, come prima diceva qualcuno, che non sono assolutamente
di poco conto.
Lo stesso commissario, il cui mandato scadrà a quello che ho
capito a fine gennaio, primi di febbraio, sa benissimo che
l'ottimizzazione di una convenzione potrebbe risolvere i problemi,
sa benissimo che il permanere di questa anomalia amministrativa non
farà altro che deteriorare una situazione che è già deteriorata di
per sé e che si è deteriorata nel tempo anche a causa di azioni
omissive, tardive, dilatorie e chi più ne ha più ne metta da parte
anche dell'ente pubblico.
Questa è una mia sensazione, l'ho detto prima; per me oggi è
stato decretato formalmente quello che sarà l'epilogo della
cooperativa. Mi auguro di sbagliarmi, sentirò anche altri
interventi da parte di altri consiglieri oppure la replica
dell'assessore, però se così fosse, come si giustificano i soldi
del ministero che sono stati utilizzati dalla Regione per Villa
Brezzi? Come si riesce a giustificare l'impegno profuso dai soci
della cooperativa per arredare i locali e per tentare di avviare un
servizio efficiente, decente?
Anche se giustamente il problema deve essere scisso nelle sue
dimensioni a partire da quella più grossa, quindi dal fenomeno
dell'alcoolismo, per arrivare alle cooperative sociali, per entrare
nel terzo cerchio che è quello della cooperativa Antica Zecca,
penso che l'analisi che è stata fatta oggi dall'Assessore sia
ancora una conferma di questa dilazione nel tempo della ricerca di
strumenti validi per affrontare concretamente il problema, e questa
dilazione è stata confermata anche dal comportamento politico, come
dicevo, che è quello della chiusura nei confronti di una proposta
che si sarebbe potuta approfondire.
Non è stata elevata nessuna barriera da parte nostra nel momento
in cui l'abbiamo presentata ed illustrata, anzi eravamo e siamo
tuttora disponibili ad una revisione, anche in senso di
legittimità, assessore, perché se il dispositivo è illegittimo non
significa che esista solo questa formulazione nell'impostare un
dispositivo.
Ci può essere un comportamento fattivo anche nel modificare un
testo scritto. A meno che non ci sia la volontà di affrontare
seriamente il problema. Se così fosse, come mi è parso di capire,
avreste tutte le vostre buone ragioni per respingere la mozione o
per non votarla. Cosa che assolutamente non farò io, non solo
perché sono firmatario della mozione, ma perché in quel documento
credo fermamente e ritengo che fermamente debba credere anche il
Consiglio se una volta tanto vuole piegarsi sul problema, e non
sempre delegarne a gruppi tecnici o a singoli assessori l'analisi e
l'approfondimento, e anche la scelta di strumenti che possano
affrontare concretamente un fenomeno importante come quello
dell'alcoolismo.
Presidente Ha chiesto la parola il Consigliere Chiarello.
Chiarello (RC) Quando lei, Presidente, si appellava al
regolamento, ritenevo che avesse ragione, però c'è stato un momento
di eccesso di potere da parte della Giunta perché l'Assessore
poteva anche partecipare al dibattito. Quando si dice che la
minoranza non fa il suo lavoro è anche perché la maggioranza certe
volte si arrocca sulle sue posizioni e si attiene al regolamento
quando non vuol discutere. Sono d'accordo con Tibaldi che questo
era un punto di inizio, per arrivare però a qualcosa di
costruttivo, assessore.
Tibaldi ha detto che oggi si è decisa la morte della cooperativa
Demos; secondo me la morte di questa cooperativa era già decisa nel
gennaio '95 quando si è tardato 4-5 mesi a firmare la convenzione
con l'USL, mentre la cooperativa era già pronta a partire con 4-5
persone, come voleva la legge nazionale, per stipulare la
convenzione.
Chiaramente la cooperativa si è indebitata. Sembra quasi di
capire dalle parole dell'Assessore che si aspetti la decisione del
commissario e poi si parlerà di convenzione; ma il commissario se
non c'è una nuova convenzione dirà senz'altro che questa
cooperativa deve chiudere. Fra le righe ho capito quello, difatti
se la discussione avveniva prima magari capivo diversamente. Fra le
righe ha detto l'Assessore: vedremo il commissario cosa rileverà di
questa cooperativa, poi si potrà anche vedere. Ha aggiunto che
probabilmente questa cooperativa non serve perché ci sono altri
enti.
Sono già tre le interpellanze che ho presentato su questo
problema, volevo solo dire questo. Si è scelto di prendere dei
consulenti, e vorrei essere smentito e pensare che questi
consulenti siano sul libro paga della Regione, tanto quelli va bene
pagarli al di fuori dell'USL, mentre per una cooperativa valdostana
è difficile tirare fuori dei soldi.
Fra l'altro le avevo detto, anche come progetto pilota, che
almeno abbiamo saputo in questi 6-7 mesi che ha funzionato la
cooperativa, che ci sono state 15-18 persone, si è potuto disporre
di una statistica che prima non si aveva, insomma qualche frutto lo
ha dato. Invece, dicevo, si è scelto di prendere dei consulenti,
vedremo alla fine quanto verrà a costare e i frutti saranno quelli
che questa cooperativa chiuderà, 5-6 persone faranno altro, però
delle famiglie valdostane si troveranno in difficoltà.
Presidente Ringrazio il Consigliere Chiarello, al quale con
cortesia voglio rammentare che il compito di chi presiede è di
applicare il regolamento, e non di obbligare gli assessori ad
intervenire.
Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Credo che il dibattito molto ampio e molto
vasto abbia toccato diverse sfaccettature del problema e che sia
cosa utile che questo dibattito segni l'inizio di una riflessione
che mi auguro continui anche in seno al Consiglio regionale, e che
porti poi un servizio migliore per quelli che sono i problemi di
cui stiamo discutendo. Tuttavia in sede di dichiarazione di voto
bisogna andare a vedere la parte impegnativa di questa mozione.
Votare a favore di questa mozione significa impegnare la Giunta
ad adoperarsi per la revisione della convenzione, oppure a coprire
economicamente le carenze finanziarie e gestionali, affinché possa
in ogni caso essere garantita la funzionalità del servizio della
comunità Demos. E allora su questo due considerazioni.
Pur non nutrendo una eccessiva fiducia in questa Giunta, come
ben sapete, tuttavia condividiamo la necessità (così come espressa
dall'assessore) di fare un ragionamento ad ampio raggio su queste
tematiche. Perché se è vero che in passato l'assessore (anche se ha
un po' questa mania di dire "non è mio costume", ma ogni qualvolta
tende a sbandierare il suo assessorato, per carità tutto è
lecito...) ha portato quasi ad esempio la regione Valle d'Aosta per
quanto riguarda i servizi sociali in generale, a nostro avviso
invece bisognerebbe fare una riflessione su questi servizi sociali,
perché è sicuramente vero che la regione Valle d'Aosta investe
risorse finanziarie più significative proporzionalmente rispetto ad
altre regioni, ma dopo anni di investimenti credo sia giunto il
momento di fare una valutazione di come sono andati a buon fine
questi investimenti, in quanto un servizio efficiente non è dato
solo dall'impegno della spesa, ma anche dai benefici che questa
spesa porta.
Ripeto, d'accordo anche nel dare una nostra collaborazione al
dibattito sui servizi sociali in Valle d'Aosta, su queste tematiche
in particolare; non d'accordo, o perlomeno non d'accordo in questa
fase, a dire tout court alla Giunta di integrare un finanziamento
specifico quale è quello che viene proposto dalla mozione. Perché
non d'accordo? E così ne approfitto per dichiarare l'astensione del
mio gruppo. Perché abbiamo avuto, come ricordava il Presidente del
Consiglio all'inizio di questo dibattito, un incontro con i
rappresentanti della cooperativa e di coloro che sono in rapporto
per problemi a livello di famiglia con questo servizio e abbiamo
potuto sentire che il disavanzo fra l'attuale convenzione che è in
vigore con l'USL e quelli che la cooperativa stima essere i costi
reali, e quindi da coprire per poter offrire questo servizio è
notevolissimo. Non si parla di cifre indifferenti, soprattutto se
rapportate al numero degli utenti.
Qui spesso si è soliti fare della demagogia, dicendo che di
fronte ad un servizio sociale non bisogna guardare ai costi
economici, e su questo mi permetto di dissentire, pur essendo un
forte sostenitore del cosiddetto stato sociale, ma in una ottica
maggiormente oculata. Se con gli stessi sforzi finanziari possiamo
dare un maggior servizio, credo che sia compito di un buon
amministratore interrogarsi su questa cosa. Quindi proporre a
questo Consiglio tout court di impegnare la Giunta a mettere la
differenza, perché poi di questo si tratta, non ci vede contrari
aprioristicamente, ma diciamo non in questa fase.
Facciamo un approfondimento, ragioniamo sul problema in
generale, ragioniamo sui servizi che le cooperative offrono
realmente, su come questi servizi possono integrarsi dentro un
programma generale di servizi sociali, e poi una volta fatta questa
valutazione possiamo anche, a ragione veduta, riconoscere la
necessità che la regione integri. Ma in questa fase mi sembra
quanto meno rischioso.
Presidente Ha chiesto la parola il Consigliere Parisi.
Parisi (RV) Intervengo brevemente, perché ho l'impressione che
molto spesso si perde di vista l'obiettivo che si vuole
raggiungere. Dico questo perché mi sembra che anche su questo
argomento ci sia un po' di strumentalizzazione.
Tutti siamo sensibili al problema dell'alcoolismo, così come ad
altre situazioni, però non bisogna neanche strumentalizzare il
problema, che credo valga se tutti siamo convinti che vada
affrontato e risolto. Se invece ci mettiamo a fare altri discorsi
che non hanno niente a che vedere sul problema che grava sulle
spalle dei cittadini, allora ci prendiamo in giro.
Dico questo perché ci siamo incontrati con i vari rappresentanti
l'altro giorno, li abbiamo ascoltati, ci siamo impegnati ad
affrontare le problematiche sollevate, però, come diceva anche il
Consigliere Marguerettaz, in una situazione un po' più generale,
senza scendere nel particolare. Altrimenti se vogliamo affrontare
questi problemi sempre in maniera settoriale e solo per il singolo
problema, non diamo quella risposta complessiva che va data in
termini sociali.
Allora io credo che l'intervento dell'Assessore sia stato
chiarificatore di quelli che erano gli intendimenti e gli impegni
che sono stati assunti in questi giorni passati, ed è quello che ci
era stato anche preannunciato dai rappresentanti dell'ARCAT nel
momento in cui ci siamo incontrati.
Ci avevano detto loro stessi che era stato fatto un comitato,
che attendevano anche loro di avere degli incontri a seguito delle
risultanze di questo comitato.
Mi sembra che sia stata fatta un'analisi complessiva dei
problemi che riguardano questo settore, l'Assessore si è dichiarato
disponibile a portare i risultati a conoscenza della commissione e
poi delle forze politiche, e ad affrontare in base a quelli in
maniera credibile il problema. Perché come dicevo prima non bisogna
perdere di vista il problema, che è sì un problema di carattere
sociale, ma noi dobbiamo cercare di far fronte alle esigenze delle
famiglie valdostane che si trovano in questa grave situazione.
Con questo non voglio dire che non dobbiamo tener conto
dell'attività svolta fin qui la comunità Demos e la cooperativa
Antica Zecca. Anzi, vi posso garantire che negli anni '70, quando i
promotori della cooperativa Antica Zecca sono arrivati al comune di
Aosta, e io mi pregio di essere stato presente allora, siamo stati
i fautori di quello che è stato l'impegno sociale per fare in modo
che sorgessero queste cooperative.
Adesso ne è passata di acqua sotto i ponti e forse le cose sono
cambiate, qualcuno che allora osteggiava il sorgere delle
cooperative, oggi si dichiara disponibile e noi ne prendiamo atto,
però in tempi remoti la situazione non era così.
Ripeto, siamo favorevoli a che venga risolto anche il problema
della cooperativa Antica Zecca con tutte le professionalità che in
essa operano, perché sappiamo che ve ne sono delle altre, così come
all'interno delle altre cooperative; però non vorremmo che questa
diventasse, come in altre occasioni, l'arma di ricatto per fare in
modo che poi il problema non venga risolto nella sua
complessità.
Mi auguro che l'Assessore ci porti tutte le risultanze che sono
emerse da questo comitato, dopo di che affronteremo il problema
nella sua complessità e se vi sono le premesse per dare una
risposta anche in termini economici alle cooperative, saremo i
primi ad essere d'accordo. Si tratta solo di andare ad affrontare
il problema in termini realistici e complessivi.
Quindi accettiamo la proposta dell'Assessore, che è quella in
questo momento di astenerci; se l'Assessore è d'accordo, potrebbe
esserci l'impegno a portare le risultanze alla V commissione, là
dove si possa avere il confronto sulla tematica che stiamo
discutendo.
Presidente Ha chiesto la parola il Consigliere Piccolo.
Piccolo (ADP-PRI-Ind) Per non essere ripetitivi, anche in
seguito all'ultimo intervento, credo che la pagina 15 del rapporto
presentato dal gruppo di lavoro sia in pratica il decalogo di
quelle che sono le considerazioni che ha ripreso l'Assessore in
termini di impegno.
Perciò come gruppo ci riserviamo di risentire l'Assessore in V
commissione, a questo riguardo concordo con quanto proponeva il
Consigliere Parisi, al fine di verificare che gli impegni assunti
dall'Assessore in questa sala vengono confermati con l'impegno
della Giunta.
Presidente Ha chiesto la parola il Consigliere Squarzino
Secondina.
Squarzino (VA) Credo che la V commissione non si sottragga a
questo invito che è stato formulato dai colleghi, ma che sia
disponibile.
Sicuramente la V commissione solleciterà l'Assessore a
trasmettere quanto prima questa documentazione, e dopo averla
esaminata farà delle proposte, perché come dicevo nel mio primo
intervento il problema cooperativa Demos va risolto all'interno
dell'atteggiamento che come amministrazione vogliamo assumere nei
confronti delle cooperative sociali. Questo studio che è stato
ultimato dà delle indicazioni molto chiare e credo che queste
indicazioni vadano applicate proprio alla cooperativa Demos.
Quando nel mio primo intervento avevo chiesto all'Assessore di
rispondere all'interno del dibattito generale, era per verificare
un'eventuale possibilità di tramutare questa mozione in un impegno
secondo le linee che l'Assessore ha poi successivamente indicato.
Visto che questo per motivi vari non è stato possibile, ci
impegniamo come V commissione in tempi brevi a sollecitare e a
individuare questa risposta, in modo che la cooperativa Demos possa
avere un riconoscimento del lavoro effettivo che sta facendo; un
riconoscimento all'interno di una linea politica scelta e decisa in
pieno accordo.
Presidente Se non ci sono altri interventi, pongo in votazione
la mozione in oggetto:
Presenti: 28
Votanti e favorevoli: 4
Astenuti: 24 (Agnesod, Aloisi, Bavastro, Bionaz, Borre, Chenuil,
Dujany, Ferraris, Florio, Lavoyer, Louvin, Mafrica, Marguerettaz,
Parisi, Carlo Perrin, Giuseppe Cesare Perrin, Perron, Piccolo,
Riccarand, Rini, Secondina Squarzino, Vallet, Vicquéry e Dino
Viérin)
Il Consiglio non approva
