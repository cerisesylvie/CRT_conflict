Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3637 del 6 aprile 1988 - Resoconto
OGGETTO N. 3637/VIII - MODALITÀ DI RECLUTAMENTO DEL PERSONALE
ADDETTO ALL'ASSISTENZA DOMICILIARE. - (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Torrione.
INTERPELLANZA
È stato recentemente bandito un con corso, per titoli ed
esami, per la nomina a 20 posti di Assistente domiciliare.
I vincitori di tali concorsi dovrebbero, ai sensi delle leggi
regionali 83/1985 e 8/1987, essere addetti specificatamente
all'assistenza di persone anziane ed inabili presso i Servizi
sociali dei Comuni.
La delicatezza di tali mansioni dovrebbe presupporre una
preparazione professionale molto accentuata e che difficilmente può
essere valutata attraverso una semplice prova d'esame scritta o
orale che sia.
Infatti per un servizio che pone l'operatore a contatto con
un'utenza particolare, come gli anziani e gli inabili, oltre ad una
conoscenza teorica è indispensabile una disponibilità di tipo umano
e una capacità di capire le esigenze e la mentalità degli assistiti
non comuni.
Queste qualità di certo non possono emergere attraverso
un'arida prova di concorso che può per assurdo premiare il soggetto
più attrezzato culturalmente e più preparato sul piano nozionistico
ma che in realtà può non possedere la predisposizione mentale e
l'attitudine professionale a svolgere funzioni per certi versi
complesse e che richiedono peraltro una buona dose di
professionalità. Quella stessa professionalità che la legge
regionale 80/1987 impone proprio ai soci delle cooperative di
servizi sociali quali requisito essenziale per l'iscrizione
all'apposito Albo regionale.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a) se la Giunta regionale ritiene sufficiente il superamento
di un pubblico concorso per fare acquisire una sufficiente
professionalità ad operatori addetti all'assistenza di persone
inabili o anziane;
b) se la Giunta non ritiene invece più opportuno sottoporre,
ad avvenuto espletamento del concorso, il personale risultato
vincitore ad un corso di specializzazione di cui si richiede di
precisare, in caso affermativo la durata e i contenuti
didattici;
c) se in effetti non si consideri contraddittorio il fatto
che il requisito della professionalità venga richiesto, come
elemento essenziale, per l'iscrizione da parte delle Cooperative
dei Servizi sociali all'apposito Albo regionale mentre venga
valutato in maniera del tutto marginale nel caso del concorso di
cui trattasi.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Questa interpellanza, che viene
discussa in ritardo di un Consiglio, si riallaccia per qualche
verso all'interrogazione precedente, perché dimostra come siano a
volte contraddittori, anche se non in modo deliberato, gli
atteggiamenti della pubblica amministrazione.
Per assumere degli educatori, addetti alla scuola e soprattutto
ai portatori di handicap, l'Assessore ci ha detto poc'anzi che è
stato istituito un vero e proprio corso propedeutico per dare una
preparazione più conveniente e una maggiore professionalità per lo
svolgimento di queste delicate mansioni.
Lo stesso Assessore, però, non si preoccupa di questa esigenza e
bandisce un concorso "tout-court" per assumere 20 addetti
all'assistenza domiciliare, anche se gli assunti saranno certamente
molti di più. Ne consegue che gli addetti all'assistenza
domiciliare vengono trattati come qualsiasi altro dipendente
regionale, con un approccio ai servizi sociali che a me sembra
molto riduttivo e limitativo.
Se è giusta l'impostazione della Regione per gli educatori, che
chiamo così per comodità di individuazione, non è giusta la sua
impostazione per gli assistenti domiciliari che svolgono un lavoro
altrettanto delicato e difficile. Avendo letto questa mattina un
bando che annuncia l'istituzione del relativo corso per assistenti
domiciliari, mi sembra di aver capito che costoro debbono occuparsi
non solo dei portatori di handicap nell'ambito della scuola, ma
anche delle persone anziane, e che il corso quindi sarebbe di
carattere più generico.
Se, da un lato, viene giustamente richiesta una certa
professionalità - ed il relativo discorso l'ho già fatto nella
precedente illustrazione -, la Regione deve mantenere lo stesso
atteggiamento anche nei confronti degli addetti all'assistenza
domiciliare. Io credo che la necessità di questo personale non
nasca solo dall'esigenza di eseguire quel lavoro, ma soprattutto
dall'esigenza di rapporto particolare nei confronti dell'utente. Se
si sente questa esigenza, si manifesta una certa disponibilità, se
non la si sente ci si atteggia con una disponibilità completamente
diversa.
Visto, poi, che questa graduatoria dovrebbe coprire l'organico
previsto dalla Regione, mi sembra strano che per assumere 90
persone si operi in modo completamente diverso. Se l'Assessore me
lo consente, faccio ancora un breve accenno alla questione dei
cosiddetti "educatori". Lo pregherei vivamente di riesaminare
l'intero problema alla luce delle considerazioni che sono state
fatte anche in quest'aula. Torno a ripetere, infatti, che non mi
sembra assolutamente giusto che del personale che già lavora, come
è il caso di qualche assistente sociale, non possa frequentare il
corso per acquisire una maggiore professionalità. Per ora mi limito
a questo e vediamo che cosa mi risponderà l'Assessore.
Per l'altro problema dell'assistenza domiciliare, io chiedo che
si facciano le stesse cose che l'Assessore ha già ben fatto per gli
educatori, con l'eccezione di quel correttivo per coloro che già
lavorano. Si faccia, cioè, un corso e solo dopo si bandisca il
concorso, altrimenti la gente non capisce più niente. Per lavorare
nell'ambito dello stesso Assessorato, infatti, una volta è
necessaria una certa professionalità, mentre un'altra volta, per
mansioni pressoché analoghe...
(...INTERRUZIONE dell'Assessore VOYAT...)
TORRIONE (P.S.I.):
Io non sopporto che l'Assessore mi dia
delle lezioni! Per sei anni io ho fatto l'Assessore ai servizi
sociali e, visto che ci sono, gli dico anche che il primo Comune a
realizzare i servizi sociali in Valle d'Aosta è stato il Comune di
Aosta quando, per combinazione, era Assessore proprio il
sottoscritto! Non può, pertanto, farmi un corso propedeutico sul
come si fa l'Assessore ai servizi sociali! Non può farlo! Non può
farlo!...
(...INTERRUZIONE...)
Come? Accelerato? Sì, così mi fa buoni i cinque anni di
esperienza diretta!
Vediamo un po' che cosa mi risponde l'Assessore, che si arrabbia
ogni volta che si tocca il suo Assessorato.
PRESIDENTE:
Ha chiesto la parola l'Assessore alla Sanità
e Assistenza Sociale, Voyat; ne ha facoltà.
VOYAT (U.V.):
Sono d'accordo con il Consigliere Torrione,
quando mi dice che non è attraverso un concorso che si possono
selezionare le persone da assumere e riconoscere la loro idoneità
ad occupare i posti di lavoro, specie in questo campo. Comunque,
bisogna tener presente che a questo concorso parteciperà del
personale che già lavora come assistente domiciliare presso i
Comuni o presso le microcomunità, gran parte del quale ha già
seguito dei corsi organizzati dagli stessi Comuni o dai distretti,
e finanziati della Regione. I Comuni o i distretti hanno poi
stilato delle graduatorie, sulla base delle quali hanno provveduto
all'assunzione del personale loro occorrente. Possiamo dire,
quindi, che questo personale ha già seguito un sia pur minimo corso
di formazione professionale e una grande parte di esso ha già
lavorato alle dipendenze dei Comuni o delle microcomunità.
Per quanto concerne il secondo punto dell'interpellanza, ho già
previsto dei corsi di formazione, così come prescritto dalla legge,
per tutto il personale, sia per quello che viene assunto adesso sia
per quello già assunto in passato.
In merito alla contraddizione alla quale si accenna nel terzo
punto dell'interpellanza, e che si riferisce in particolare al
requisito di almeno 6 mesi di funzionamento richiesto alle
cooperative dei servizi sociali, ma che non viene richiesto,
invece, nel caso del concorso di cui trattasi, posso dire che è la
legge a stabilire questo requisito, prima del loro riconoscimento
ufficiale. Come dicevo prima, nei Comuni dove era impiegata una
sola persona non è stato possibile organizzare il corso. Dove
invece ne erano impiegate due o tre, i Comuni si sono raggruppati
in distretti ed hanno potuto organizzare i corsi. A titolo di
esempio posso citare i due o tre corsi già fatti a Gignod ed altri
in alta Valle, anche se non ricordo esattamente dove, e più di uno
a Donnas e ad Hône, dove si sta aprendo una micro-comunità.
Riallacciandomi al discorso del Consigliere Torrione sulla
professionalità più o meno uguale per questi due tipi di personale,
posso dire che ciò è vero solo nel senso che il personale che si
interessa di ragazzi handicappati negli "atelier", e quindi nelle
scuole, dovrà occuparsi anche delle micro-comunità, ma con la
qualifica di coordinatori e di animatori, e quindi non sarà adibito
a mansioni di assistenza domiciliare.
Non è scritto da nessuna parte che le competenze dell'assistente
sociale sono uguali a quelle dell'assistente educatore! Per il
primo, infatti, si richiede la licenza di terza media, mentre per
il secondo si richiede un titolo di livello para-universitario.
Chiedo scusa se non l'ho fatto prima, ma avevo creduto di essere
stato esauriente e mi sono sbagliato. Voglio precisare al
Consigliere Torrione che alla fine del corso per assistenti
educatori viene rilasciato un titolo di studio che è stato
concordato con le Regioni Veneto ed Emilia-Romagna, che già lo
stanno rilasciando, ed alle quali si aggiungerà la Valle d'Aosta.
Queste sono le uniche Regioni che organizzano questo genere di
corsi parauniversitari, per accedere ai quali occorre un titolo di
studio che consenta l'accesso ad un corso di studio di livello
universitario. Si è concordato, inoltre, di organizzarli con un
minimo di ore e con le stesse materie, proprio per farli
riconoscere ufficialmente da parte del Ministero. Uscendo da questo
schema, corriamo il rischio che il corso ed il titolo di studio non
siano più riconosciuti dalle altre regioni. Proprio di questo si è
discusso anche ieri sera con i sindacati, nel corso di un incontro,
durante il quale abbiamo precisato che non è possibile lavorare e
contemporaneamente seguire in due anni 2400 ore di corso
teorico-pratico. Cercheremo di trarre delle conclusioni a giorni,
dopo che gli stessi sindacati mi avranno presentato delle richieste
scritte più precise.
Come dicevo, quindi, non è possibile seguire il corso e
contemporaneamente lavorare. Pertanto, quelli che, avendo già
lavorato in questi sei mesi, intendono partecipare al corso per
conseguire il titolo di studio para-universitario che noi ci
auguriamo possa essere riconosciuto al più presto dal Ministero,
dovranno per forza di cose abbandonare il lavoro. Abbiamo già
posticipato l'apertura dei corsi, sempre in accordo con i
sindacati, proprio per dare la possibilità a coloro che attualmente
lavorano, di poterli frequentare. Ciò dimostra, ovviamente, che c'è
la nostra disponibilità. Non si può, però, confondere il corso di
formazione professionale con il corso che rilascia un titolo di
studio che per ora è riconosciuto solo dalla Valle d'Aosta, ma che
per un accordo interregionale sarà riconosciuto anche dalle Regioni
Veneto ed Emilia-Romagna, così come i loro titoli di studio saranno
riconosciuti dalla nostra Regione. Questi titoli di studio,
tuttavia, non saranno riconosciuti dalle altre Regioni fino a
quando i corsi non otterranno il riconoscimento ufficiale da parte
del Ministero. Non possiamo certamente correre il rischio di
rilasciare titoli di studio che non sarebbero riconosciuti dalle
altre Regioni. Questa è appunto la maggiore difficoltà.
Stiamo ancora trattando con i sindacati ed abbiamo già convenuto
che quelli che lavorano e che intendono frequentare il corso
avranno diritto ad un particolare punteggio per il riconoscimento
dell'attività svolta. Non possiamo, però, fermare gli "atelier" e
sicuramente dovremo ricorrere ad altre graduatorie per trovare del
personale preparato nel giro di 30 o al massimo di 40 giorni,
proprio perché dai primi di luglio all'apertura dei corsi, prevista
per settembre, non è molto il tempo disponibile per provvedere alla
formazione del personale che dovrà subentrare a coloro che
seguiranno i corsi e che potrà esserci utile per avviare anche gli
altri "atelier".
In conclusione, se noi vogliamo avere degli "atelier"
funzionanti e avere nei centri protetti del personale qualificato e
capace di dirigere le microcomunità, non abbiamo altra soluzione
che prepararlo in questo modo.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
In linea di massima non posso non
concordare con l'Assessore, specie quando afferma che non possiamo
non avere a disposizione del personale altamente qualificato. È
chiaro che il funzionamento di un settore delicato come quello dei
servizi sociali dipende in gran parte dalla disponibilità, dalla
preparazione e dalla capacità del personale. In questo senso sono
perfettamente d'accordo con lui.
Mi permetto però di sollecitare la sua attenzione sull'anomala
situazione in cui si trova questo personale. È stato assunto per
mezzo di una selezione ed è stato destinato, provvisoriamente, a
svolgere un certo lavoro che ha dato dei buoni risultati. Ora,
però, non lo si può mettere di fronte alla scelta: "O svolgi il
lavoro o partecipi al corso di formazione". Credo, invece, che si
possa trovare una soluzione intermedia, anche nell'interesse della
stessa Amministrazione.
I casi sono due, o si riparte da zero e allora l'Assessore
potrebbe dire: "Ma, allora, non si fa più niente!", - e non è
questo il mio intento -; oppure si esamina l'eventualità di
aumentare l'indennità di partecipazione al corso e così si può
andare incontro alle esigenze di quelli che già lavorano, chiedendo
magari al Ministero o all'Università se, ai fini della valutazione
del personale, sia possibile tener conto del tirocinio che questi
dipendenti stanno facendo all'interno della scuola. Si tratta solo
di riesaminare la situazione proprio per evitare che 14 o 15
persone, che già lavorano, si trovino svantaggiate - cosa che non
mi sembra giusta - rispetto a quelle che cominciano il corso "ex
novo".
Pregherei l'Assessore di esaminare con molta oculatezza questo
problema, dopo che avrà ricevuto le risposte delle Organizzazioni
sindacali. Stando, tra l'altro, a quello che egli stesso ha detto
rispondendo alla precedente interrogazione, questo personale ha già
dato buona prova di sé nell'adempiere alle proprie mansioni e,
quindi, a mio parere, dovrebbe essere ulteriormente apprezzato,
senza impedirgli di partecipare al corso oppure senza confinarlo
nell'adempimento di un lavoro che può durare solo un anno. Questo
non mi sembra giusto...
(...INTERRUZIONE dell'Assessore VOYAT...)
TORRIONE (P.S.I.):
Eh, due anni! E poi si troverebbe
ancora a cercare un altro lavoro! È un problema che l'Assessore
sicuramente già conosce e che credo possa anche risolvere,
d'accordo con le Organizzazioni sindacali che l'hanno
sollevato.
In tema di assistenza domiciliare, si sono fatti certamente dei
corsi di formazione, ma si è trattato di corsi estremamente
diversificati che non hanno certamente fatto conseguire quella
professionalità che si può ottenere frequentando questo corso! Ogni
Comune si è gestito il proprio corso che, in alcuni casi, è stato
più di informazione che di formazione. Qualche Comune, infatti, ha
fatto le cose molto seriamente, mentre altri le hanno fatte con
molta superficialità.
Io credo che l'Assessore debba riflettere sullo svolgimento di
questo corso. È vero che è una sorta di sanatoria, ma, proprio
perché si tratta di un servizio sociale, io credo che il corso
debba avere una sua dignità. Nelle micro-comunità si verificano
anche situazioni miste, per cui mettere a contatto di persone
anziane, o di persone inabili, degli operatori che non hanno
l'attitudine per quella mansione è un grosso errore che può
ripercuotersi negativamente sul corretto funzionamento dell'intero
servizio.
Questo è il motivo della mia interpellanza e questa è la ragione
per la quale sollecito l'Assessore ad essere particolarmente
attento a questo genere di problemi, specie a quello degli
educatori. Sono sicuro, infatti, che se non troverà un accordo
dovrà fronteggiare una notevole conflittualità che non giova al
buon funzionamento dei servizi cui gli operatori sono preposti.
Questi ultimi, inoltre, non devono sentirsi penalizzati dal fatto
di aver trovato un'occupazione provvisoria all'interno
dell'Amministrazione regionale.
Grazie.
PRESIDENTE:
Signori Consiglieri, i lavori sono sospesi e
riprenderanno alle re 16,00.
La seduta è tolta
La seduta termina alle ore 12,53
