Classificazione
BILANCIO E CONTABILITA' REGIONALE



Oggetto del Consiglio n. 3028 del 22 novembre 2017 - Resoconto
OGGETTO N. 3028/XIV - Approvazione del progetto di bilancio
di previsione e del relativo piano degli indicatori e dei risultati
attesi di bilancio del Consiglio regionale della Valle d'Aosta per
gli anni 2018-2019-2020.
Rosset (Presidente) -
Punto n. 11 dell'ordine del giorno.
Il bilancio del Consiglio regionale rappresenta il principale
strumento dell'autonomia consiliare e garantisce il corretto e
indipendente funzionamento dell'organo legislativo. L'Ufficio di
Presidenza, nella riunione del 24 ottobre 2017, con deliberazione
n. 119, ha approvato il progetto del bilancio di previsione del
Consiglio regionale e il piano degli indicatori e dei risultati
attesi di bilancio per gli anni 2018, 2019 e 2020. Il bilancio di
previsione del Consiglio regionale per gli anni 2018, 2019 e 2020 è
stato redatto anche in termini di previsione di cassa secondo i
principi contabili dell'armonizzazione sanciti dal decreto
legislativo n. 118/2011, suddividendo le entrate in titoli e
tipologie e le uscite in missioni e programmi, allegando ai soli
fini conoscitivi l'articolazione delle tipologie dell'entrata in
categorie e capitoli e dei programmi della spesa in macro aggregati
e capitoli. Il bilancio di previsione del Consiglio regionale
pertanto si attesta per l'anno 2018 sul valore di euro 12.583.020,
di cui euro 9.999.600 per entrate e spese effettive, euro 2.283.420
per partite di giro ed euro 300.000 quale avanzo di amministrazione
presunto da restituire all'Amministrazione regionale. Per gli anni
2019 e 2020 si attesta in entrambi gli esercizi su euro 10.723.020,
comprese le partite di giro.
Le entrate effettive di competenza dell'esercizio finanziario
2018 sono previste per un valore complessivo di euro 9.999.600.
Considerato che nel 2018 terminerà la quattordicesima legislatura,
le entrate registrano un aumento del 15,44 percento rispetto
all'anno precedente, di modo da poter permettere l'erogazione
dell'indennità di fine mandato ai Consiglieri regionali non
rieletti, con i relativi oneri.
Tra le entrate si segnala l'incidenza dell'assegnazione a carico
del bilancio regionale ammontante ad euro 9,8 milioni, che
rappresenta il 98 percento. Le altre entrate sono rappresentate da
trasferimenti correnti, interessi attivi e altre entrate residuali.
Le spese effettive previste a bilancio del Consiglio regionale per
l'esercizio finanziario 2018, ammontano a complessivi euro
9.999.600. Tali spese risultano incrementate del 15,44 percento
rispetto all'anno precedente a causa principalmente dell'erogazione
dell'indennità di fine mandato ai Consiglieri regionali non
rieletti e dei relativi organi. Tali spese, inoltre, comprendono le
previsioni per la copertura dei costi dell'ufficio del Difensore
civico per la gestione del CORECOM, per il finanziamento del
programma della Consulta regionale per le pari opportunità e per il
finanziamento all'Associazione degli ex Consiglieri. Le entrate e
le spese effettive previste per l'anno 2019 e per l'anno 2020
ammontano per entrambi gli esercizi ed euro 8.729.600 in linea con
il corrente esercizio.
Ci sono richieste di intervento? Ha chiesto la parola il collega
Bertin, ne ha facoltà.
Bertin (GM) -
Soltanto per una domanda che è un po'
ricorrente, perché è diversi anni che la pongo: per quanto riguarda
il Difensore civico, si è risolta la questione dell'accessibilità
della sede?
Presidente -
Posso rispondere subito? Abbiamo cercato di
fare un sopralluogo nella sede della DEVAL se si poteva trovare un
locale, ma abbiamo constatato che è troppo piccolo e quindi non ci
permetteva di sviluppare la corretta azione da parte del Difensore
civico. Ho attivato con l'Assessore alle finanze, sia precedente
che attuale, un ulteriore incontro con i proprietari della CVA
della palazzina per poter immediatamente avere la possibilità di un
locale, in modo che chi ha dei problemi possa addivenire a
risolvere il problema; è in fase di discussione questa
valutazione.
Ha chiesto la parola il collega Bertin, ne ha facoltà.
Bertin (GM) -
Presidente, "immediatamente" mi pare un
eufemismo. Sono 18 anni che affittiamo un locale non accessibile
per il Difensore civico. Ci troviamo in una situazione paradossale
che si potrebbe ricorrere al Difensore civico per non poter
accedere al Difensore civico. Le ricordo, peraltro, che quest'anno
saremo anche in contravvenzione per una legge che questo Consiglio
ha votato, si ricorderà, forse, andiamo contro una legge che lei
anche ha votato. Non abbiamo avuto in 18 anni il tempo di mettere a
posto, spendendo però in affitti una cifra intorno ai 400 mila
euro. Mi aspettavo che quest'anno, visto che dal 2018 saremo anche
in violazione di legge, si sarebbe risolta questa questione. Anche
soltanto per questo, voterò contro questo bilancio del
Consiglio.
Presidente -
Non posso che condividere quanto lei sta
formulando. Ovviamente io ho attivato gli organi preposti, sto
cercando di sollecitare. Avevamo trovato questa soluzione,
purtroppo, secondo l'analisi fatta dal Difensore civico, il locale
è stato considerato troppo piccolo e impossibile da poter gestire.
Tengo a precisare - non è una giustificazione - che comunque, per
quel che riguarda le problematiche, il Difensore civico è sempre
disponibile a scendere oppure ad eventuali altre soluzioni.
Altri interventi? Se non ci sono altri interventi, metto in
approvazione il bilancio del Consiglio regionale. Dichiaro aperta
la votazione. La votazione è chiusa.
Presenti: 33
Votanti: 26
Favorevoli: 25
Contrari: 1
Astenuti: 7 (Certan, Chatrian, Cognetta, Gerandin, Morelli,
Padovani, Roscio)
Il Consiglio approva.
