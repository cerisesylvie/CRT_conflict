Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 568 del 11 novembre 1981 - Resoconto
OGGETTO N. 568/81 - SITUAZIONE OCCUPAZIONALE E GESTIONALE DELLA
MONTEFIBRE DI CHÂTILLON. (Interpellanza)
Presidente
- Do lettura dell'interpellanza presentata dai
Consiglieri Mafrica, Cout, Péaquin:
INTERPELLANZA
CONSIDERATO che in questi mesi sono stati spesso richiesti
periodi di cassa integrazione alla Montefibre di Châtillon,
soprattutto nei reparti in cui si effettua la lavorazione
dell'acetato;
VENUTI a conoscenza di indirizzi che mirano alla modifica
della strutta azionaria della società (che oggi occupa circa 500
addetti) e di possibili riduzioni di personale (circa 50 posti di
lavoro in meno);
i sottoscritti Consiglieri regionali
INTERPELLANO
l'Assessore all'Industria per sapere:
1) quali sono oggi le condizioni economiche, produttive e
societarie dell'azienda e quali sono le sue prospettive per il
futuro;
2) se la Regione Valle d'Aosta è stata interpellata in merito
al piano di settore per la chimica, la cui discussione tra Governo
e Regioni è iniziata in questi giorni;
3) quali sono le proposte della Giunta in merito al
risanamento produttivo e alla salvaguardia dei posti di lavoro
presso la Montefibre di Châtillon.
Presidente -
Il Consigliere Mafrica ha facoltà di
illustrare l'interpellanza.
Mafrica (PCI)
- Nel lungo elenco delle aziende
industriali in difficoltà, dopo la COGNE, dopo la SADEA, dopo
l'ILSSA mentre continuano difficoltà alla ALLUVER, alla MAXEL, alla
SIV, è venuta fuori anche la questione della MONTEFIBRE. Ora, è
noto che il mercato delle fibre ha delle difficoltà dovute al costo
crescente del petrolio e ad una certa ripresa delle fibre naturali
rispetto a quelle sintetiche. Nella situazione italiana è comunque
possibile qualche tipo di intervento per ciò che riguarda le fibre
proprio perché sono tre le aziende che da sole garantiscono il 90%
della produzione: l'ANIC, la MONTEFIBRE e la SNIA.
Per ciò che riguarda la MONTEFIBRE, i programmi di questa
prevedevano, per quanto è a nostra conoscenza, una riduzione del
personale da 9 mila a 5700 addetti, la chiusura di stabilimenti a
Casoria ed a Vercelli e il dimezzamento degli addetti negli
stabilimenti di Ivrea, di Pallanza e di Porto Marghera, ma non
c'era, almeno fino a questo autunno, nessuna previsione negativa
per ciò che riguarda lo stabilimento di Châtillon.
Questo stabilimento produce filo acetato e filo viscosa; secondo
i programmi della MONTEFIBRE dovevano rimanere circa 500 addetti
costanti fino al 1983, mentre l'altro stabilimento che produce
acetato, quello di Vercelli, avrebbe dovuto ridurre il personale da
1000 a 50 addetti, anche perché Vercelli oltre all'acetato produce
del fiocco poliestere che dovrà andare ad Acerra, in Campania.
Lo stabilimento di Châtillon ha una capacità produttiva di circa
6000 tonnellate all'anno che non può essere aumentata date le
condizioni complessive degli impianti, ma che comunque può restare
sul mercato perché è una produzione che occupa una parte di mercato
che continuerà a permanere. Si dice un segmento residuale del
mercato, che è scarsamente sostituibile.
Alla MONTEFIBRE avrebbero dovuto essere già cominciati degli
interventi per la sostituzione e la manutenzione dei macchinari,
del costo di circa 1 miliardo l'anno dall'81 all'83; invece proprio
in questo mese si sono avute notizie che destano in noi
preoccupazione e sulle quali vorremmo avere informazioni da parte
dell'Assessore. È stata chiesta a ripetizione la Cassa Integrazione
e si è parlato di una nuova società che dovrebbe coinvolgere anche
lo stabilimento di Châtillon; a noi interessa sapere qual è la
situazione produttiva occupazionale e societaria di questa azienda
in questo momento, e quali sono le prospettive per il futuro,
questa è la prima domanda.
La seconda domanda: se la Regione è stata interpellata in merito
al piano di settore per la chimica e quali posizioni ha assunto
rispetto a questo, e cosa la Giunta ritiene di proporre per evitare
che anche a Châtillon e alla MONTEFIBRE si corrano quei pericoli
già così diffusi per tutto il settore industriale Valdostano.
Presidente -
Risponde l'Assessore all'Industria,
Commercio, Artigianato e Trasporti, Chabod; ne ha facoltà.
Chabod (DC)
- La MONTEFIBRE ha sostanzialmente mantenuto
negli ultimi anni la sua collocazione sul mercato europeo con una
buona posizione per quanto riguarda l'acetato e una posizione
marginale per quanto riguarda la viscosa. Purtroppo la situazione
generale vede un lento declino delle fibre artificiali a favore
delle fibre sintetiche, il cui costo di acquisto le rende
competitivamente più valide. Esistono inoltre sul mercato aziende
leader nel settore sia dell'acetato che della viscosa, con le quali
la MONTEFIBRE deve confrontarsi sul piano della competitività.
Alla luce di questi due fattori, il punto di forza su cui è
necessario incidere maggiormente è il costo di produzione, in cui
la posizione della MONTEFIBRE è quanto mai debole. A tale scopo la
MONTEFIBRE, finiti i tempi dell'amministrazione controllata che è
cessata nel febbraio scorso, sta realizzando un programma per
verificare l'effettiva possibilità di ridurre sensibilmente i costi
di produzione, migliorare la produzione sia a livello di processi
produttivi che di caratteristiche del prodotto, ed agitare sul
rapporto produzione-addetti, cercando nuovi spazi per la
esportazione sia nei paesi ad economia pianificata che nei paesi
del Terzo Mondo.
Per quanto riguarda specificatamente l'impianto di Châtillon
esso, pur rappresentando per l'azienda un punto di crisi nel
panorama degli stabilimenti MONTEFIBRE, non sembra essere
considerato un ramo secco di cui si impone la potatura. Le cause
principali della continua perdita di competitività dello
stabilimento sono da imputarsi al rapido processo di obsolescenza
economica verso il quale si stanno avviando i processi produttivi,
le tecnologie e gli impianti utilizzati per le lavorazioni. Le
prospettive future dello stabilimento sono quindi legate ad un
processo di risanamento strutturale che dovrà incidere sul livello
di produttività e rinnovare i processi e le tecnologie
produttive.
Su queste basi è già stato avviato da parte dell'azienda un
programma di investimenti, in parte realizzato e in parte in fase
di realizzazione, che sta comportando un notevole impegno
finanziario da parte dell'azienda.
Per quanto riguarda il secondo punto dell'interpellanza,
suppongo che il P.C.I. si riferisca all'ultimo piano di settore per
la chimica elaborato dal Governo, visto che ne esiste uno
precedente. Chiarisco che non è stato chiesto ancora nessun parere
in merito alla Regione, in quanto tale piano, essendo in fase di
stampa, non è stato ancora presentato al CIPI e quindi non sono
state avviate le procedure previste della legge 675 sulla
formulazione da parte della Regione di eventuali osservazioni e
proposte. È comunque opportuno chiarire che il piano attribuisce
una generica egemonia ai produttori privati - MONTEFIBRE, SNIA ed
altre 7-8 aziende - sui fili, mentre in prospettiva le aziende
pubbliche dovrebbero specializzarsi sui fiocchi.
In merito al riassetto produttivo tra polo pubblico e polo
privato, il piano di settore nulla dice a proposito delle fibre
cellulosiche in quanto solo il polo privato gestisce questo tipo di
attività. Esiste invece - suppongo che il P.C.I. ne sia a
conoscenza - per il settore della chimica un programma finalizzato,
elaborato in base alle indicazioni dell'articolo 2, 4° comma, della
legge 675 del 1977 e della delibera del CIPI del 24 febbraio '78.
Tale programma pervenne alla Presidenza della Giunta regionale in
data 21 luglio '78 insieme ad altri che formarono l'oggetto di un
esame congiunto da parte dell'Amministrazione regionale. Con
lettera in data 16 agosto '78 la Regione rilevò che tali programmi
non contenevano articolazioni territoriali e potevano essere
condivisi solo se svolti al mantenimento dei livelli occupazionali
ed alla creazione di nuovi posti di lavoro nella nostra
regione.
Il programma per la chimica venne approvato dal CIPI in data 21
settembre '78 con la seguente puntualizzazione riguardante le fibre
cellulosiche: "Per le cellulosiche è da proseguire la linea finora
seguita e già prevista da accordi sindacali, di riduzione del
numero delle unità produttive e specializzazione del prodotto, per
consolidare la posizione competitiva italiana nei segmenti più
pregiati del mercato".
La posizione della Giunta regionale è pertanto favorevole al
programma impostato dalla MONTEFIBRE concernente il processo di
risanamento economico dello stabilimento e che riguarda sia il
rinnovamento delle tecnologie e degli impianti con la realizzazione
degli investimenti, sia il miglioramento della produttività con una
nuova organizzazione del lavoro all'interno dei reparti di
produzione e dei servizi ausiliari e generali.
La salvaguardia dei posti di lavoro non è neppure in discussione
in quanto l'azienda ha assicurato che la riduzione occupazionale di
cui si parla, e che si aggira sulle 45 unità circa, verrà assorbita
dalle procedure di prepensionamento che interessano appunto 46
unità.
Presidente
- La parola al Consigliere Mafrica per la
replica; ne ha facoltà.
Mafrica (PCI)
- Prendo atto della parte della risposta
relativa al piano di settore per la chimica, con la raccomandazione
alla Regione di non essere assente e di seguire questo
programma.
Non penso che si possa continuare ad accettare così
tranquillamente il fatto che le riduzioni del personale avvengano
senza licenziamenti; adesso è diventato molto di moda, e lo stanno
attuando un po' in tutte le industrie, il metodo del
prepensionamento, del mancato rinnovo del turnover. Una volta si
licenziava, si creava il caso e c'erano anche delle risposte;
adesso, attraverso questo sistema, si cerca di attenuare i fenomeni
di tensione sociale, ma nella sostanza va avanti un restringimento
della base produttiva; credo pertanto che si debba fare molta
attenzione perché il numero degli addetti all'industria continua a
diminuire.
Non mi sembra che l'Assessore abbia risposto alla parte che più
interessa la situazione dello stabilimento di Châtillon, e cioè il
rapporto tra la produzione di acetato che viene fatta a Châtillon,
la produzione che deve essere fatta a Vercelli e la possibile
costituzione di una nuova società, con una distribuzione delle
fasce produttive tra questi stabilimenti.
Su questo l'Assessore non mi ha dato nessuna informazione;
probabilmente non ne dispone neanche lui, ma è una situazione da
seguire perché altrimenti, se si dovesse mettere in pericolo la
produzione di acetato alla MONTEFIBRE di Châtillon, si correrebbero
rischi ben più grossi della riduzione dei 50 addetti di cui si
parla.
