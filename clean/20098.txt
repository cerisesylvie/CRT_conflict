Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 83 del 24 settembre 2003 - Resoconto
OGGETTO N. 83/XII - Definizione del piano di sviluppo della Casa
da gioco. (Reiezione di risoluzione).
Risoluzione
Appreso che i dipendenti del Casinò di Saint-Vincent hanno
proclamato, in data odierna, uno sciopero per contestare la
gestione della Casa da gioco;
Rilevato il preoccupante calo di ingressi e di proventi e
l'assenza di azioni di rilancio da parte dell'attuale dirigenza
della Casinò S.p.A.;
Il Consiglio regionale della Valle d'Aosta
Invita
la Giunta regionale a definire al più presto un piano di
sviluppo per la Casa da gioco valdostana e a considerare
l'opportunità di sostituire l'attuale management, che ha dimostrato
tra l'altro la propria incapacità nel valorizzare le indubbie
professionalità dei dipendenti del Casinò.
F.to: Frassy - Lattanzi - Tibaldi
Président - La parole au Conseiller Tibaldi.
Tibaldi (CdL) - Grazie al Consiglio per l'iscrizione di questa
risoluzione, la quale prende spunto da un evento di estrema
attualità, che ci coinvolge, nostro malgrado, tutti quanti.
L'evento di "estrema attualità" è uno sciopero improvviso che è
stato proclamato al Casinò di Saint-Vincent da tutti i dipendenti.
Leggiamo un lancio dell'ANSA:
"un'astensione dal lavoro che è
iniziata alle 17, a seguito di un'assemblea e che è motivata dalla
situazione della casa da gioco stessa, ovvero da un calo della
clientela…"
- e, direi, è ormai
cosa nota, purtroppo! -
"… una
flessione che si verifica anche a livello di proventi, le cui cause
sono individuate non solo nella crisi congiunturale del mercato, ma
anche nella gestione della struttura".
Allora, a fronte di
questo sciopero - che a memoria penso non abbia precedenti - una
chiusura repentina della casa da gioco valdostana, di cui voi tutti
conoscete l'importanza, non ci può vedere spettatori di una
situazione che necessita comunque di una risposta politica!
È di attualità estrema la questione medio-orientale, il
conflitto israelo-palestinese, questione sulla quale questo
Consiglio ha espresso un documento, ma direi che tale vicenda è
ancora più attuale e ancora più vicina alla nostra comunità: è la
situazione della casa da gioco. Situazione che, con alterne
vicende, è arrivata ad un punto di crisi, ad un punto di rottura -
non possiamo disconoscerlo -, a fronte del quale l'azionista che
siede su questi banchi ha il dovere di adottare una determinazione;
un azionista con cui le maestranze chiedono un incontro, un
azionista che, naturalmente, è a conoscenza perfetta della
situazione.
A fronte di questa breve e sommaria premessa, il gruppo de "La
Casa delle Libertà" presenta la risoluzione che vi è stata
distribuita, apprendendo che c'è questo sciopero in atto,
immaginando anche lo sconcerto nel quale si trovano i clienti che
arrivano in Valle d'Aosta questa sera e si trovano le porte chiuse
della casa da gioco, di quella che era, un tempo, la prima casa da
gioco in Europa, oggi con i battenti chiusi, che non è in grado di
soddisfare i loro momenti di distrazione, che non risponde alle
potenzialità turistiche e di ospitalità della nostra regione e che,
naturalmente, non accoglie i flussi di denaro per la stessa
regione! Abbiamo vissuto questo mese di settembre con una
fermentazione quotidiana di una situazione che si è deteriorata ed
è arrivata fino a questo punto. Qualcuno dice che era preventivato,
qualcuno dice che sapevate di arrivare fino a questo punto, il
punto è arrivato: è bene che la nostra preoccupazione si coniughi
con qualche determinazione politica forte.
Proponiamo che il Consiglio regionale non solo rifletta, ma
soprattutto che la Giunta regionale definisca un piano di sviluppo
al più presto, perché la casa da gioco non può più attendere. Essa
è stata definita: "un malato grave", non vorremmo diventasse un
malato terminale! È stata definita "un malato grave" da chi, fino a
ieri, negava l'esistenza di una malattia! Diciamo che,
fortunatamente, qualcuno se n'è accorto, forse anche perché il
tempo non può più trascorrere invano!
Vi sono responsabilità che noi abbiamo più volte sottolineato,
anche con enfasi in quest'aula, con documenti che sono stati
regolarmente respinti dal Governo che vi ha preceduto. Questo
Governo non ha l'handicap di decisioni che sono state condivise in
passato, dai vostri predecessori! Questo Governo ha l'opportunità
di girare pagina, per far sì che la casa da gioco valdostana viva
un'era più serena e rosea di quella grigia che ha contraddistinto
la sua fase commissariale, prima, la gestione straordinaria, poi, e
l'avvio di questo primo periodo di S.p.A., il quale non sembra
dimostrare di poter conseguire quei frutti che tutti quanti ci
auguravamo di vedere quanto prima!
Unitamente a questo invito, chiediamo alla Giunta regionale
anche di valutare e considerare l'opportunità di sostituire
l'attuale "management", che ha dimostrato, fra l'altro - lo
indichiamo per iscritto -, la propria incapacità nel gestire le
risorse umane e professionali che sono presenti nella casa da gioco
e che oggi, come abbiamo potuto amaramente constatare, non hanno
potuto fare a meno di proclamare lo sciopero, il quale non giova né
a loro, né alla casa da gioco, né all'immagine della Valle d'Aosta
in tutto il suo complesso!
Presidente - Dichiaro aperta la discussione generale. La parola
all'Assessore al bilancio, finanze, programmazione e partecipazioni
regionali, Marguerettaz.
Marguerettaz (UV) - Devo confessare che apprezzo le intenzioni
del gruppo de "La Casa delle Libertà" di analizzare in quest'aula
una serie di temi che la Giunta e il sottoscritto riconoscono come
temi decisamente importanti. Il casinò è una delle aziende più
importanti della Valle d'Aosta, sia dal punto di vista
occupazionale che dal punto di vista delle risorse.
Non apprezzo la tempistica, nel senso che questa risoluzione si
va ad inserire in un momento particolare, con uno sciopero
dichiarato, che necessita di una confrontazione sia con le parti
sindacali che con gli amministratori della "Casinò S.p.A.". Nella
consapevolezza di dover dibattere ed approfondire tutte le
questioni che sono state rappresentate dal Consigliere Tibaldi,
preannuncio quindi un'astensione sulla risoluzione per dare modo
alla Giunta, alle commissioni e a quant'altro possa dare un
contributo, a definire le strategie future.
Président - La parole au Conseiller Curtaz.
Curtaz (Arc-VA) - Anche noi preannunciamo un voto di astensione
rispetto a questa risoluzione, una risoluzione che pone un problema
serio e attuale, sul quale noi abbiamo già attivato delle
iniziative per il Consiglio della prossima settimana.
Questa è una iniziativa - come dire? - "troppo" tempestiva, nel
senso che, a nostro giudizio, discuterne oggi, in questo momento,
senza un dato, senza la possibilità di ragionare sulla realtà, in
qualche modo improvvisando dei ragionamenti e delle argomentazioni,
ci sembra un poco forzato! Vogliamo assolutamente discuterne ma in
modo documentato; quindi, il nostro non è un giudizio sul merito,
ma è un giudizio sul metodo: dal punto di vista temporale, lo
riteniamo intempestivo.
Preferiamo pertanto riprendere questo discorso e discutere in
maniera approfondita nei prossimi Consigli, sapendo che questo sarà
uno dei nodi cruciali della vita politico-amministrativa dei
prossimi mesi, non so se per fortuna o per sfortuna della Giunta e
dell'Assessore Marguerettaz, a cui auguriamo, su questo tema, i
migliori successi!
Président - La parole au Conseiller Comé.
Comé (SA) - Per esprimere il voto di astensione del nostro
gruppo su questa risoluzione, anche se ne condividiamo, in alcune
parti, il contenuto. In commissione avevamo chiesto di conoscere il
piano di sviluppo che, da parecchio tempo, soggiace nelle mani
della Giunta regionale; attualmente i consiglieri e i componenti
della commissione specifica non ne possono ancora conoscere i
contenuti. Al di là di queste considerazioni, riteniamo però che si
anticipino un po' troppo i tempi con una risoluzione e con l'invito
che è stato formulato da "La Casa delle Libertà"; pertanto, il
gruppo della "Stella Alpina" si asterrà.
Président - La parole au Conseiller Lattanzi.
Lattanzi (CdL) - Permettetemi di esprimere un'amarezza, sia per
le astensioni annunciate - e anche per quelle non annunciate, che
si riscontreranno magari con voti contrari - sia per le motivazioni
che sono state date, innanzitutto da lei, Assessore!
Speravamo che con questa Giunta gli errori del passato non si
ripetessero, errori che avevano visto questo Consiglio dibattere
lungamente, addirittura notti intere, temi che venivano considerati
"strumentali e demagogici", come la difficoltà di stare nel mercato
da parte della casa da gioco; 5 anni fa, 4 anni fa, 3 anni fa,
denunciavamo, quasi 3-4 volte per anno, l'incapacità di questo
"management" che, prima, attraverso la gestione straordinaria e,
poi, trasferitosi nella S.p.A., dichiarava tutta la sua incapacità
a percepire con chiara consapevolezza le sfide che questa casa da
gioco doveva affrontare: avevamo detto questo, in tempi non
sospetti!
Qualcuno si sarà stupito nel sentire l'amministratore delegato
della "Casinò S.p.A." parlare, in commissione, di "malato grave"; i
consiglieri presenti in questa sala nell'ultima legislatura credo
non si siano stupiti, ma neanche i lettori attenti dei giornali
possono essersi stupiti di sentire l'amministratore delegato - che
è stato amministratore delegato per 8 anni come "Gestione
straordinaria" e 1 altro anno come "Casinò S.p.A." - che denunciava
la sua incapacità ad operare perché non aveva mezzi, né progetti,
né risorse! Non era una novità, la novità stava in chi si stupiva
di queste notizie!
Le argomentazioni che alcuni di voi hanno sostenuto per la
sorpresa di questa situazione non ci trovano d'accordo, quando si
parla di "una tempistica troppo tempistica", su due argomenti.
Il primo, è che tutti voi avreste dovuto presentare una
risoluzione alle cinque e un minuto di questo pomeriggio, perché è
vero che sono importanti alcuni
argomenti… che lontano da noi uccidono
le persone, la pace… è vero, e li
abbiamo discussi dedicando delle ore, ben sapendo di poter influire
poco, ma non volete dedicare neanche un minuto ad affrontare un
problema che abbiamo in casa, un grave problema, che coinvolge
migliaia di famiglie valdostane! Dopo anni di denunce, dopo anni di
dibattiti, ritenevamo prioritario dare un segnale a queste
maestranze, come Consiglio, di una sensibilità e quindi un dovere
di parlare di questa crisi, stasera! La "tempistica", semmai,
sarebbe stata tardiva se fosse stata presentata dopo questo
Consiglio, addirittura con la prospettiva che domani non ci si
incontra, perché abbiamo deciso di rinviare ad un prossimo
Consiglio gli ulteriori punti all'ordine del giorno! Sarebbe stato
"tempistico" dare la solidarietà e l'attenzione di questo Consiglio
fra dieci giorni, quando la crisi di un casinò chiuso, il più
grande d'Europa - purtroppo non più il primo per incassi! - è sulla
cronaca dei giornali già da questa sera? La sensibilità doveva
portare ognuno di noi ad occuparsi di questo! Noi crediamo di
averlo fatto, non per fare i "primi della classe", ma perché
pensavamo che a questo tutti sarebbero venuti dietro, in quanto
assolutamente doveroso!
Il secondo: ci dobbiamo astenere perché non abbiamo i dati,
Assessore? Lei è fresco di nomina, ma non è "di primo pelo"! Lei
chiede l'astensione perché non è in condizione di discutere senza
dati, senza conoscere la tematica; guardi che noi non abbiamo mica
deciso di discutere! Se voi approvate questa risoluzione, la Giunta
è invitata - cosa che dovrebbe fare di per sé, ma, con una
sottolineatura del Consiglio, avrebbe un significato diverso! -
questa sera, oggi - e non domani! - a definire al più presto un
piano di sviluppo; non era quello che volevate? Non solo, la
risoluzione sottolinea con tutto il Consiglio di considerare
l'opportunità di mandare a casa quello che noi denunciamo essere un
"management" incapace ormai da 6 anni, e lei chiede il tempo,
quindi l'astensione della maggioranza del Consiglio, per poter
pensare se sia il caso di definire al più presto un piano di
sviluppo e se considerare…
eccetera… Io penso che lei debba
cominciare a considerare già da subito, debba cominciare a pensarlo
già stanotte e immagino che lo farà! Siccome lo sta già facendo ed
è inutile che faccia il sornione, nulla ci sarebbe stato di male se
questa risoluzione avesse avuto la sottolineatura, magari
emendandola, magari sottoscrivendola, come abbiamo fatto per altre
risoluzioni, una unanime sensibilità da parte di tutto il
Consiglio, stasera, affinché il Governo fosse invitato a risolvere
al più presto la "questione casinò"!
Prendiamo atto della necessità che avete di reperire ulteriori
dati… se aspettiamo ancora un po', i
dati non li avremo più, se non quelli di portare il bilancio in
tribunale, e di avere maggiore conoscenza della difficoltà del
casinò! Sappiamo che queste sono motivazioni pretestuose, sappiamo
perfettamente che dovete affrontare un piano di investimenti e di
rilancio del casinò! Sappiamo e sapete tutti che non è vero che non
abbiamo conoscenza delle problematiche e che dovrete considerare
l'opportunità di mandare a casa quel "management", perché sarebbe
inaudito lasciare dei "managers fallimentari" a capo di un nuovo
progetto di rilancio!
Ricevere questo invito e sottoscriverlo, tutti insieme, non
avrebbe quindi avuto nulla di scandaloso, se non quello di
dimostrare, a coloro che oggi sono rimasti a casa - oltreché di
fronte ai danni che sta subendo la Valle d'Aosta in termini di
immagine -, che il Consiglio regionale è presente, purtroppo non
tutto!
Presidente - Se non vi sono altri consiglieri iscritti a
parlare, dichiaro chiusa la discussione generale. La parola al
Consigliere Frassy, per dichiarazione di voto.
Frassy (CdL) - La nostra dichiarazione di voto parte un po' da
questo silenzio imbarazzato che ha caratterizzato questo "mancato
dibattito", nel senso che noi, colleghi della maggioranza e
dell'opposizione e colleghi della semi-maggioranza, avremmo
auspicato una posizione netta su un argomento che è maturo per
prendere delle decisioni! Il voto di astensione è la dimostrazione
che non c'è ancora idea di che tipo di decisione andare ad
intraprendere su questo argomento!
Avremmo preferito che la "Union Valdôtaine", come partito che ha
ormai la maggioranza assoluta, si fosse assunto la responsabilità
su un argomento del genere, in una situazione del genere, di votare
"no" o di presentare un proprio documento alternativo, emendativo,
sul quale abbiamo dichiarato fin dall'inizio la nostra
disponibilità! Non so se tutti i consiglieri si rendono conto della
situazione di Saint-Vincent, inteso proprio come "paese di
Saint-Vincent"! Abbiamo qui un Consigliere che ha svolto l'attività
amministrativa in quel comune e che vi potrà testimoniare in
corridoio il dramma di una cittadina che ha perso un po' la sua
anima, il casinò, e che non riesce a ritrovare nelle terme - che
chissà quando riusciranno a dare, forse, una nuova pennellata, una
nuova identità a questa cittadina - una prospettiva di sviluppo!
Ancora, l'attività congressuale del Billia: è ormai un'attività
congressuale in cui non crede più nessuno perché non c'è più quella
programmazione che deve connotare qualsiasi attività congressuale!
I riflessi, di conseguenza, vanno ben al di là dei riflessi già
importanti per la Regione Valle d'Aosta, ma vanno anche sulla
realtà locale!
Esprimiamo una preoccupazione politica, che va al di là di
quello che sarà il voto di questa sera. Abbiamo letto, Assessore
Marguerettaz, le dichiarazioni "sussurrate", non dette, del genere:
"lo penso, ma non lo dico", che lei stesso ha dichiarato alla
stampa non più tardi di domenica scorsa! Abbiamo una
preoccupazione, lo avevamo detto quando avevamo espresso in maniera
chiara il nostro ruolo di opposizione in questa aula, abbiamo
detto: "siamo consapevoli che la "Union Valdôtaine" si gioca una
grossa responsabilità in questa legislatura, ha la maggioranza
assoluta, può dare delle indicazioni in maniera ferma e
determinata"; non vorremmo che questo ricambio parziale nella
squadra della "Union Valdôtaine" e fra i banchi di Giunta sia un
ricambio che non abbia l'autonomia politica decisionale per
assumersi in responsabilità decisioni di competenza di questa
Assemblea e di questo Esecutivo!
Noi abbiamo la sensazione che anche su questo argomento la
partita si giochi da un'altra parte e non si giochi neppure sul
tavolo del confronto sindacale - come qualcuno ci vuol far credere
-, ma si giochi su quei poteri che vengono definiti "forti" nei
dibattiti della politica nazionale ed europea, che esistono anche
in questa regione e che coincidenza vuole che, in questo momento,
siano al di fuori di questo Consiglio regionale! Esprimiamo una
forte preoccupazione, perché con il vostro voto di astensione
dimostrate che su un argomento che non può non essere importante,
che non può non essere urgente perché la notizia ANSA è delle ore
19,02, c'è il totale vuoto decisionale politico di una maggioranza
e di un partito che è maggioranza assoluta!
Ci siamo assunti la responsabilità di fare una proposta, una
proposta che potrà non piacere, ma era una proposta aperta; non
abbiamo sentito alcun argomento che sia entrato nel problema, non
per trovare una soluzione ma, quanto meno, per dire che si vuole
trovare la soluzione con una certa tempistica! Non è emerso
assolutamente nulla di tutto ciò! Io non so come si possa
sostenere, in questo Consiglio, da parte anche di colleghi di lungo
corso, ma di "lungo corso" con responsabilità di Giunta, che non
abbiamo i dati per assumere delle linee di indirizzo sulle scelte
che competono alla Giunta, alla maggioranza, e che devono essere
confrontate in quest'aula!
Voglio solo evidenziare un altro dato preoccupante. Se la
memoria non mi inganna - vista l'ora potrebbe accadere, ma penso
che non mi inganni - questo Consiglio non ha ancora avuto il
piacere di esaminare il consuntivo della GS 2002, e siamo alla fine
del 2003! Mi auguro e immagino che ai sensi delle norme
civilistiche questo adempimento fiscale, contabile, sia stato
adottato dalla Gestione straordinaria, ma politicamente è molto
grave, Presidente Perrin, perché è inammissibile che, arrivando
alla fine del 2003, nessuno sappia come è stato chiuso il bilancio
2002, essendoci una liquidazione in corso, essendoci una serie di
problematiche che si sono trasferite sulla S.p.A.!
Vi dico solo che quando la vostra maggioranza avviò la S.p.A.,
disse testualmente che "la S.p.A. era il motore ed era il mezzo per
rilanciare casinò, Saint-Vincent e, di riflesso, l'economia
valdostana legata su questo pilastro centrale". Oggi è chiuso il
casinò: se questo è il vostro rilancio, oggi il casinò è chiuso! Ci
auguriamo che domani il casinò sia riaperto, però, sicuramente, il
modo in cui voi state affrontando questa materia denota una totale
confusione o una totale assenza di condivisione delle
prospettive!
Personalmente non ho dubbi, non ne hanno i miei colleghi, sul
fatto che i Consiglieri Pastoret e Isabellon, l'Assessore
Marguerettaz e il Presidente, abbiano delle idee; il problema non
sono le vostre idee, il problema è che dovete trovare una
mediazione fra le vostre idee! Forse non dovrebbe essere il compito
di chi gioca un ruolo di opposizione dire ciò, ma noi siamo
convinti che non sempre valga il detto "tanto peggio, tanto
meglio", perché riteniamo che nell'ambito del casinò anche la
nostra forza politica abbia più di qualcosa da dire: lo avevamo
detto quando era partita la privatizzazione, avevamo fatto delle
proposte e, in parte, le avevate anche accolte e recepite nel
disegno di legge, e poi questi sono i fatti!
Fra una settimana questo Consiglio si riunirà nuovamente e,
nella quasi certezza, non vi saranno scelte che voi porterete
all'esame di questo Consiglio; perciò vi anticipiamo che il nostro
gruppo presenterà e chiederà l'iscrizione di nuove risoluzioni che
- considerata la settimana trascorsa - possano consentire un
dibattito più serio ed approfondito di quanto non sia accaduto
questa sera!
Presidente - La parola al Consigliere Sandri, per dichiarazione
di voto.
Sandri (GV-DS-PSE) - Intervengo solo per ribadire la posizione
già espressa dalla Giunta su questa risoluzione e per evidenziare
anche un fattore preoccupante legato alle dichiarazioni dei
Consiglieri de "La Casa delle Libertà".
Se si dovessero affrontare in Valle d'Aosta, con questa
superficialità, i problemi anche meno complessi di quello del
casinò, questa Valle d'Aosta avrebbe una grande caduta di livello
di qualità in tutti i settori! Con una risoluzione scritta a mano -
quindi non molto meditata e certamente non digerita e meditata
nelle giornate precedenti - pensare di liquidare e sostituire un
"management" e di approvare un piano di sviluppo, dimostra che la
Destra non è capace di fare altro che dichiarazioni generiche,
spinta da eventi contingenti, e che con questa superficialità ci
troviamo, oggi, a dover fare i conti non in questa regione, per
fortuna, ma nel resto del territorio
italiano…
(interruzione del Consigliere Frassy, fuori
microfono)
… credo che sarebbe veramente
deleterio - e stasera ne abbiamo avuta una prova - se questo
Centro-Destra avesse più spazio nella nostra regione... ma non è
questo il fatto più grave a cui abbiamo assistito stasera. Stasera
abbiamo assistito ad un "furto" della dignità dei lavoratori della
casa da gioco; qualcuno ha cercato, qua dentro, di potersi
dichiarare interprete delle motivazioni di questo sciopero, di
sapere, lui, le motivazioni, i fini, e quant'altro c'era da
ottenere per questi lavoratori. Credo che in questa regione si sia
sempre mantenuto un alto livello di dignità del confronto fra le
istituzioni e i lavoratori. Questa maggioranza, astenendosi su
"questo" ordine del giorno, ribadisce la volontà di continuare su
"questa" strada e non permetterà a nessuno di rendersi interprete
della voce ufficiale dei lavoratori, i quali sanno benissimo
difendersi da soli!
Presidente - La parola al Consigliere Pastoret, per
dichiarazione di voto.
Pastoret (UV) - Seulement pour quelques précisions. M. Frassy
m'a attribué des compétences qui ne m'appartiennent pas.
Je voudrais remettre la pendule à l'heure: personne n'a négligé
la gravité de ce moment, il ne me semble pas que l'Assesseur
Marguerettaz ait déclaré de ne pas vouloir discuter ou aborder la
question. Il me semble que d'une façon correcte il a considéré, lui
aussi, que la situation est rendue grave par les faits qui nous
sont annoncés et que donc par ces faits il faudra trouver des
solutions aux problèmes qui s'annoncent, mais pour décider - et
vous le savez, M. Frassy, vous me l'avez reproché au cours de
l'autre législature, moi j'avais l'habitude de décider - il faut
connaître dans leur entier les problèmes.
Une partie des problèmes sont connus de la part de nous tous,
une autre partie est connue par l'Assesseur et le Gouvernement; il
me semble raisonnable de s'abstenir sur ce thème non pas parce
qu'on veut refuser une discussion, mais parce qu'on veut avoir des
éléments qui permettent à cette discussion d'être fructueuse. Dans
ce sens, il me semble qu'il faut apprécier ce qu'ont dit d'autres
forces politiques. Néanmoins je ne voudrais pas amoindrir ce que
les collègues de "La Casa delle Libertà" viennent de dire; je
considère qu'ils ont le droit et aussi le devoir de faire leur
travail en tant que membres de l'opposition en avançant des
propositions. Je vous demande, tout de même, la compréhension
nécessaire, pour admettre et permettre au Gouvernement de faire les
approfondissements nécessaires.
C'est pourquoi, sans me sentir diminué dans mes fonctions de
Conseiller, je m'abstiendrai avec conviction sur cette proposition
de la part de "La Casa delle Libertà".
Président - S'il n'y a pas d'autres interventions, je soumets au
vote la résolution:
Conseillers présents: 30
Votants: 3
Pour: 3
Abstentions: 27 (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, Maquignaz,
Marguerettaz, Nicco, Pastoret, Perrin, Perron, Praduroux,
Riccarand, Rini, Salzone, Sandri, Squarzino Secondina, Vicquéry,
Viérin Adriana, Viérin Laurent).
Le Conseil n'approuve pas.
Président - Avec cela nous terminons nos travaux, le Conseil est
convoqué pour la semaine prochaine.
La séance est levée.
---
La réunion se termine à 21 heures 23.
