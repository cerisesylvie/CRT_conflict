Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 395 del 6 febbraio 2019 - Resoconto
OGGETTO N. 395/XV - Interpellanze: "Intendimenti del
Presidente della Regione in merito ai gravi fatti che hanno
coinvolto le massime istituzioni della Regione" e "Intendimenti in
merito all'avvio delle procedure previste dall'articolo 143, comma
2, del T.U.E.L. relativamente ai Consigli comunali di Aosta e
Saint-Pierre".
Rini (Presidente)
- Punto 45 che verrà discusso con il
punto n. 36 all'ordine del giorno. Prego collega Pulz, ha la
parola.
Pulz (ADU VDA)
- Con queste interpellanze riprendiamo
molte questioni già affrontate ieri in apertura di Consiglio,
d'altronde era prevedibile che fosse questo un po' il
fil
rouge
della seduta; quindi torniamo indietro, molto indietro,
precisamente al 1945, al decreto luogotenenziale n. 545 del 7
settembre, da cui ha avuto origine il nostro statuto speciale.
All'Articolo 7 esso prevedeva che lo scioglimento delle
amministrazioni comunali per gravi motivi di ordine pubblico o per
persistente violazione della legge spettasse al consiglio della
Valle e che al suo Presidente competessero tutte le attribuzioni
che le leggi vigenti conferiscono al Prefetto.
Il procedimento che oggi disciplina lo scioglimento dei consigli
comunali per infiltrazioni mafiose fa riferimento all'Articolo 143
del decreto legislativo 267 del 2000 che culmina nell'emanazione,
su proposta del Ministero dell'Interno, di un decreto a firma del
Presidente della Repubblica. E circa i presupposti per l'avvio di
tale procedimento l'Articolo 143 è piuttosto chiaro: esso viene
avviato con la nomina di una commissione d'inchiesta che il
Prefetto è tenuto a nominare quando emergano concreti e rilevanti
elementi su collegamenti diretti o indiretti con la criminalità
organizzata di stampo mafioso da parte degli amministratori, ovvero
quando sussistano forme di condizionamento degli stessi, tali da
determinare un'alterazione della volontà degli organi elettivi e
amministrativi, e da compromettere il buon andamento o
l'imparzialità dell'amministrazioni comunali e regionali.
In linea generale, il Prefetto valuta in modo discrezionale la
sussistenza di questi presupposti, tale discrezionalità tuttavia si
riduce di fronte a provvedimenti dell'autorità giudiziaria e
sostanzialmente si azzera di fronte all'emissione da parte della
stessa, di provvedimenti che comportano la sospensione o la
decadenza degli eletti, ai sensi del decreto Legge 235 del 2012
cioè la cosiddetta legge Severino. Circostanza che ricorre nel caso
di specie ai sensi dell'articolo 11 comma 2 della Severino stessa,
secondo cui sono sospesi di diritto i Consiglieri che siano colpiti
da una misura di custodia cautelare in carcere.
D'altra parte basta dare un'occhiata, anche su internet, agli
ultimi decreti di scioglimento emanati dal Presidente della
Repubblica. Nella gran parte dei casi la procedura di verifica
sulle infiltrazioni mafiose ha tratto origine da inchieste della
magistratura sulle attività illegali dei singoli clan nelle
rispettive zone d'influenza, che hanno determinato, come accaduto
per l'operazione Genna, provvedimenti restrittivi della libertà
personale nei confronti di amministratori. In tutti quei casi, il
Prefetto non ha esitato - certo dopo aver preso atto dei
provvedimenti ufficiali da parte dell'autorità giudiziaria - a
nominare la commissione d'indagine.
Allora noi crediamo che sia legittimo chiedersi come intenderà
muoversi il nostro Prefetto quando arriverà l'ordinanza ufficiale.
Possiamo capire che la situazione sia per tutti inedita e che ci
voglia anche cautela, e sappiamo anche perché: è già successo in
questa aula, quando abbiamo chiesto spiegazioni sulla vicenda dei
profughi siriani, che dentro questo consiglio occorre distinguere
le funzioni esercitate dal Presidente in qualità di capo
dell'amministrazione regionale e in qualità di Prefetto.
Ma noi ci auguriamo che, in questo caso, considerata tutta la
delicatezza del momento storico, si possa andare oltre il
formalismo, quindi ci piacerebbe sapere, come in parte accaduto
ieri in apertura del Consiglio, cosa ci può dire di più il
Presidente della regione quando fa il Prefetto, cosa può dire in
fondo la stessa persona. Diciamo che l'attribuzione di queste
funzioni prefettizie in capo al Presidente della regione ha
senz'altro costituito - e, insomma, nella mia formazione storica,
questo punto non è mai stato messo in dubbio - ha senz'altro
costituito una vera e propria conquista dell'autonomia valdostana,
come ieri qualcun altro diceva; ma da cittadina e da politica, io
mi chiedo se adesso non sia il caso di cominciare a monitorare
seriamente i risvolti di questa questione, perché insomma sono
anche passati 70 anni e diciamo che non essere soggetti a un
controllo esterno è molto positivo dal punto di vista di noi
Valdostani, finché però si riesce a tenere alto il livello di
garanzia delle istituzioni e il livello della legalità, il che
significa però che di fronte a questo pericolo, che adesso è più di
un pericolo, delle infiltrazioni mafiose, gli organi di autonomia
devono dimostrarsi più vigili e più resilienti che mai.
Noi sinceramente possiamo affermare alla luce di tutto ciò che
sta accadendo che sia sempre stato così? Noi crediamo che non sia
esagerato affermare che ci troviamo di fronte a un fallimento
storico. Un fallimento storico che dovrà essere affrontato presto
con onestà intellettuale, aprendo una seria e franca discussione, a
partire dalle parole che lei Presidente ha pronunciato in
quest'aula all'indomani degli arresti. Perché dirsi sorpresi come
se fosse stato un fulmine a ciel sereno, dopo anni di segnali
chiari e preoccupanti, è, mi permetta, un'ammissione di debolezza.
Bastava ascoltare con più attenzione ciò che va dicendo da molto
tempo Libera: nomi e numeri contro le mafie in Valle d'Aosta,
Libera che tra l'altro si costituirà parte civile al processo
Geenna. Libera non ha mai smesso di sottolineare i rapporti
pericolosi tra mafia e politica, anche nella nostra mancata isola
felice. Gli ampi stralci che stanno uscendo sui giornali a
proposito dell'ordinanza che ha disposto gli arresti ci descrivono
un contesto che purtroppo nessuno poteva dire anche prima
d'ignorare del tutto. La ricerca del consenso, in Valle d'Aosta, da
tanti anni segue infatti strade molto ambigue, troppo ambigue.
Possiamo noi negare, scusate, che il sistema delle assunzioni sia
stato a lungo usato come leva elettorale? Possiamo stupirci se in
questo mercato delle vacche - e uso il termine soltanto in senso
metaforico - si siano infiltrati personaggi poco raccomandabili?
Quei personaggi che ieri raccomandava il nostro collega Ferrero di
tenere ben alla larga da noi! Ecco possiamo anche chiederci
legittimamente che cosa hanno detto e fatto i prefetti precedenti
che si sono alternati negli anni. Cosa hanno fatto per contrastare
questi fenomeni che non riguardano la comunità calabrese nello
specifico, ma riguardano l'intera comunità valdostana, con tanto di
partiti tradizionali?
O non si può dire neanche questo? Gli arresti, ma soprattutto il
quadro generale che sta emergendo, stanno lì a dimostrare che gli
organi dell'autonomia non sono mai stati - o comunque non lo sono
stati in questo ultimo tempo - all'altezza dei compiti e delle
attese. L'autonomia ha messo in luce di non saper essere più forte
dei controlli esterni. Per il Presidente con funzioni prefettizie,
il rischio è sempre stato che il profilo politico della figura
coprisse il profilo istituzionale in un discutibile accumulo di
poteri, e ora che ci troviamo di fronte a un drammatico momento
storico per il nostro assetto istituzionale, cosa facciamo? Quali
capacità abbiamo di preservarlo?
Seppure in ritardo, noi crediamo che possiamo ancora dimostrare
di farci carico dell'enorme problematica con una gestione
trasparente e coraggiosa, ci aspettiamo quindi una reazione forte,
da parte di tutti, ci aspettiamo che il Presidente-Prefetto
interloquisca con gli organi dello Stato facendosi soprattutto
garante di un'immagine combattiva e resistente della Valle d'Aosta.
L'immagine che, non dimentichiamo, è suggellata da una medaglia
d'oro.
Presidente le chiedo se posso aver ancora qualche minuto. Non
posso averli, allora chiudo dicendo...
Presidente
- Nella replica.
Pulz (ADU VDA)
- Anche se la replica la volevo lasciare
al collega firmatario, comunque volevo soltanto dire che non è
questione di Regione contro Stato, di autonomia contro centralismo,
di Aosta contro Roma, qui è questione di tenuta delle istituzioni,
di fronte a questo attacco della criminalità che è arrivata a
infiltrarsi nei gangli della politica valdostana.
Presidente
- La parola al collega Sammaritani.
Sammaritani (LEGA VDA)
- Cercherò di recuperare il tempo
che legittimamente la collega Pulz ha utilizzato; ha ben espresso
tutti i concetti, anche se naturalmente poi sulla questione - come
abbiamo già avuto modo ieri di dibattere, ma non è questa la sede,
delle funzioni prefettizie - naturalmente non ci vede concordi.
Consideriamo, evidentemente, che si tratta di un grande presidio di
autonomia e che quindi vada tutelato al di là del fatto che
qualcuno in passato o anche oggi possa esercitare bene o meno bene
questa funzione.
Naturalmente l'interpellanza è fatta nel senso che alla luce di
quello che è il quadro univoco e concordante, come peraltro si
esprime anche il Testo Unico sugli enti locali, emessa l'ordinanza
di custodia cautelare del GIP di Torino, che ha disposto l'arresto
di svariati esponenti politici eletti nelle liste dell'Union
Valdôtaine e che introduce il forte sospetto di gravi infiltrazioni
di associazione di stampo mafioso nei consigli comunali di Aosta e
Saint-Pierre, interpelliamo il Presidente della regione nella sua
qualità di titolare delle funzioni prefettizie, se sia suo
intendimento e in caso positivo quali siano i tempi previsti per
l'avvio delle procedure specificamente indicate dal 2° comma
dell'Articolo 143 del Testo Unico sugli enti locali, al fine di
porre in essere i provvedimenti che saranno ritenuti opportuni
all'esito di tali procedure.
Presidente
- Per la risposta la parola al presidente
Fosson.
Fosson (GM)
- A parte le considerazioni sui compiti
prefettizi, di cui abbiamo già parlato, io vorrei brevemente
ricordare - ma l'hanno già fatto i proponenti in modo molto
corretto - che esistono due testi di Legge di riferimento. Il primo
è il decreto Legge 235 del 2012, la cosiddetta legge Severino, che
ha due articoli importanti: l'articolo 8 e l'articolo 11. Vorrei
solo sottolineare due cose. Che all'articolo 8.4 si dice "a cura
della Cancelleria del Tribunale o della segreteria del Pubblico
Ministero, i provvedimenti giudiziari che comportano la sospensione
ai sensi del comma 1 sono comunicati al Prefetto del capoluogo
della regione che ne dà immediata comunicazione al Presidente del
consiglio dei Ministri"; all'articolo 11, l'articolo sugli enti
locali "sospensione e decadenza" dice di nuovo "a cura della
Cancelleria del Tribunale o della segreteria del Pubblico
Ministero, i provvedimenti giudiziari che comportano sospensione
sono comunicati al Prefetto il quale accertata la sussistenza di
una causa di sospensione provvede a notificare il relativo
provvedimento agli organi che hanno convalidato l'elezione o
deliberato la nomina" queste sono le due leggi di riferimento. Ora,
nelle mie funzioni di Prefetto, io dico che non appena arriverà
l'atto ufficiale, l'ordinanza ufficiale come lei ha detto molto
correttamente, bisogna aspettare l'atto ufficiale, ci vuole
cautela, non appena arriverà questo, io darò corso in modo
letterale a quanto previsto dai due testi di Legge, senza
assolutamente deviare da alcuna dei due testi di Legge, che
prevedono anche nei tempi la comunicazione immediata al Presidente
del Consiglio per l'eventuale sospensione del Consigliere regionale
e tracciano lo stesso, con dei tempi ben precisi, tutto un percorso
per la sospensione ed eventuale indagine successiva.
Io mi impegno qui davanti a tutti, che non appena arriveranno
queste ordinanze - ma in modo ufficiale - io darò atto a quanto
previsto dalla legge.
Sono un po' stupito, avvocato Sammaritani quando dice che
l'ordinanza del GIP c'è - mi permetta, su questo non solo le mie
competenze e quelle degli uffici... - ma assicuro che su questo ho
sentito molti costituzionalisti, che mi hanno detto, tutti, e
confermato, che fino a che non c'è una ordinanza ufficiale... mi ha
stupito che lei dicesse che l'ordinanza c'è già, perché questa è
una nuova pagina di diritto che sta scrivendo, che non è quella che
è in vigore!
Sulle mie competenze prefettizie lei dice che ci sono dei
canali, lo diceva anche ieri... poi se me lo indica, o me lo scrive
per piacere, che non è necessaria l'ordinanza ufficiale. Io come
Prefetto ho già detto ieri, che ho chiesto, ho richiesto la
trasmissione di provvedimento di adozione di misure coercitive in
data 24 gennaio: con riferimento all'adozione di misure coercitive,
nei confronti dei soggetti in calce indicati, si chiede per gli
adempimenti previsti dagli articoli 8 e 11 della legge Severino la
trasmissione del provvedimento che ha disposto le suddette misure
nei confronti di...; non solo, ma sempre nelle mie funzioni
prefettizie, lo diceva bene la collega Pulz, io ho aperto tutto un
confronto con il Ministero degli Interni, che aspetta e mi ha
consigliato di aspettare, mi ha indicato che bisogna aspettare
l'ordinanza ufficiale per poi partire con tutti questi
provvedimenti, che, come ho già detto prima, noi abbiamo
sicuramente tutta l'intenzione di seguire alla lettera.
Presidente
- Per la replica la parola alla collega
Pulz.
Pulz (ADU VDA)
- Presidente Fosson noi prendiamo atto di
quanto lei ci comunica, anche in qualità di Prefetto, ma la mia
domanda era relativa ai suoi intendimenti che senz'altro lei ha,
pur se in attesa dell'ordinanza ufficiale. Mi permetto comunque,
velocemente, di aggiungere che serve a poco, per la tenuta delle
nostre istituzioni, che la Regione in qualità di persona offesa si
limiti a nominare un avvocato, noi ci permettiamo di dire che
questa è una idea disarmante perché così passa il messaggio ambiguo
che è il processo a danneggiare la Regione, e che ci si debba
difendere da quanto le indagini potrebbero portare ancora alla
luce, interessando magari altri personaggi delle istituzioni e
quindi ledere il loro buon nome.
Noi crediamo che se vogliamo ripulire un ambiente, non è
mettendo lo sporco sotto un tappeto che si può fare, qui serve
agire, e agire proattivamente affinché sia accertato se queste
infiltrazioni abbiano o non abbiano influito sull'attività
amministrativa dei comuni, e noi ovviamente ci auguriamo che non
abbiano influito, però crediamo che si debba dare tutta la priorità
al ripristino della legalità nella nostra regione, una legalità
senza la quale non capiamo più quale possa essere ancora il senso
dell'autonomia. Allora, signor Presidente, le chiediamo d'inviare
tutta la documentazione in suo possesso via pec al Prefetto e le
chiediamo di chiedere al Prefetto come intenda procedere e fare
chiarezza da ora in poi, pur ancora in assenza di documentazione
ufficialissima.
Presidente
- Per il tempo restante la parola al collega
Cognetta.
Cognetta (MOUV')
- Ho ben poco da aggiungere rispetto a
quanto detto dalla collega Pulz che penso abbia esposto chiaramente
la questione. Io, Presidente, le vorrei fare soltanto una
remarque
di tipo politico perché lei da un punto di vista
amministrativo ha detto quello che doveva dire, però mi chiedo
questo: visto che sostanzialmente lei, a seguito di questa vicenda,
ha fatto emergere il vero senso dell'autonomia: lei incarna il
Prefetto e il Presidente e, di conseguenza, di fatto in questo
momento lei incarna l'autonomia della Valle d'Aosta.
E devo dire che la risposta politica che ha dato a questo
problema non è stata gran che, la risposta politica non è stata
gran che! Alla fine cosa ha fatto? Ha nominato un avvocato che
dovrebbe difendere gli interessi della Regione: Immagino che lei
abbia parlato con il Sindaco di Saint-Pierre, avrà parlato con il
Sindaco di Aosta, avrà fatto qualcosa! Ma di tutto questo non è
uscito nulla. Perché è vero che lei deve aspettare l'ordinanza ma
le sto dicendo che, politicamente, non ha fatto nulla. Lei non ha
preso nessuna posizione di nessun tipo. Questo è il problema.
Io mi rendo conto del fatto che lei aspetti le ordinanze,
aspetti tutto quello che riguarda le questioni di tipo tecnico, ma
lei è anche un politico e qui dentro non stiamo facendo il processo
al Prefetto - perché non possiamo neanche farlo - qui sto parlando
al Presidente della Giunta; allora come Presidente, lei avrebbe
potuto fare mille e mille cose, farsi vedere con quei sindaci,
provare a fare una serata divulgativa in cui spiegava cosa era
successo, quali erano effettivamente le situazioni a cui si andava
incontro, poteva fare quello che voleva!
Invece lei è qui che ci racconta che ahimè dobbiamo aspettare le
carte del Tribunale. E noi le stiamo aspettando, ma quello è un
altro percorso, lo capisce?! Quello è un altro percorso. Quello che
qui si sta cercando di dirle, invece è che lei in questo momento
non sta difendendo l'autonomia, perché se lei si dimostra debole,
nella sua carica di Presidente e di Prefetto, allora tutto il
discorso che si fa sull'autonomia decade, che senso ha? Anzi è pure
peggio, abbiamo qualcuno che tende a nascondere le cose anziché
evidenziarle, allora non ci conviene avere un Prefetto interno, ci
conviene avere qualcuno da fuori che ci controlla. Tutto qua.
La pregherei, per cortesia, di diventare leggermente più
incisivo su questo argomento. Può anche vedere cosa abbiamo fatto
noi negli anni per prendere qualche spunto, magari così si rende
conto di cosa vuol dire.
Presidente
- per la replica la parola al collega
Sammaritani.
Sammaritani (LEGA VDA)
- Riparto da quello che ha detto
il collega Cognetta, con un approccio meno tecnico, ma che
sicuramente denota un evidente fiuto politico. Cioè che bisogna
rivendicare questa funzione di Prefetto fortemente, perché
altrimenti rischiamo di dare ragione a quelli che ci dicono che
tutto sommato non serve, anzi meglio dividere i due ruoli.
Adesso le spiego anche perché non sto scrivendo pagine di
diritto, ma sto leggendo di diritto. Nel senso che l'articolo 143
del Testo Unico sugli enti locali dà un vero e proprio potere
autonomo al Prefetto, di azione, senza bisogno di essere collegato
e vincolato all'azione penale, e glielo spiego anche con della
giurisprudenza poi, comunque: il Prefetto - dice - competente per
territorio dispone ogni opportuno accertamento di norma promuovendo
l'accesso presso l'ente interessato. Questo è il 2° comma, che si
ricollega evidentemente al 1° quando si dice che quando ci sono
evidenze ovvero forme di condizionamento di organi amministrativi o
di organi elettivi tali da determinare un'alterazione del
procedimento di formazione della volontà degli organi stessi, il
Prefetto si deve attivare indipendentemente dall'azione penale.
Quindi separatamente e, come quando si parla in altri ambiti di
un aspetto magari amministrativo e uno civilistico, possono correre
su due binari paralleli, ma non necessariamente si devono
intrecciare e non necessariamente uno è vincolato dall'altro. Ecco
perché lei deve rivendicare fortemente, visto che sono già passati
15 giorni da queste notizie e credo che più ufficialità di un
arresto di un elemento componente del consiglio regionale, non so
cosa ci voglia!
Dice infatti il comma 3, e questo avvalora la mia teoria, che:
nei casi per i fatti oggetto di accertamenti di cui al presente
articolo o per eventi connessi sia pendente procedimento penale -
quindi "nel caso in cui" non è una condizione - il Prefetto può
richiedere preventivamente informazione al Procuratore della
Repubblica competente il quale in deroga Articolo 329 del Codice di
Procedura Penale - che ricordo a tutti è quello che prevede la
segretezza degli atti di indagine - comunica tutte le informazioni
che non ritiene debbano restare segrete per esigenze di
procedimento.
Quindi vedete che già da questo si comprende che le due strade
sono parallele, non sono una vincolata all'altra. E cosa lo dice?
Lo dice anche una bella sentenza del T.A.R. di Roma del 2018,
settembre, quindi piuttosto recente: la norma dell'articolo 143
decreto legislativo 267 del 2000 - che è questo - consente
l'adozione del provvedimento di scioglimento del consiglio comunale
sulla scorta di indagine ad ampio raggio sulla sussistenza di
rapporti tra gli amministratori e criminalità organizzata - "ampio
raggio" che deve fare questa commissione che lei avrebbe già dovuto
nominare - non limitate alle sole evenienze di carattere penale ma
sulla scorta di circostanze che presentino un grado di
significatività e di concludenza serio... -richiamo quello che ho
detto prima - anche se di livello inferiore diverso rispetto a
quello che legittima lo svolgimento dell'azione penale. - capito?
Due binari paralleli -o l'adozione di misure di sicurezza a partire
dalla relazione della commissione di indagine.
Ecco qua. Non scriviamo pagine di diritto noi della Lega, lo
applichiamo. Lo applichi anche lei per cortesia.
Presidente
- L'integrazione della replica, la parola alla
collega Spelgatti.
Spelgatti (LEGA VDA)
- Richiamato quanto detto dal
collega Sammaritani, ma richiamandomi all'intervento del collega
Cognetta, aggiungo qualcosa di più.
Politicamente parlando, lei ieri è riuscito a fare qualcosa di
molto più importante, che va nella direzione opposta rispetto a
quella che deve essere la tutela della regione e soprattutto la
tutela di questo Consiglio regionale. Lei ieri in un'intervista al
telegiornale, quando le veniva rappresentato il fatto che non aveva
più in questo momento la maggioranza, visto che si era 17 a 17, lei
candidamente è riuscito a rispondere: "aspettiamo di vedere se
torna Sorbara". È stata qualcosa di agghiacciante come risposta che
poteva dare in qualità di Presidente della regione. Quindi lei,
politicamente parlando, in una frase è riuscito a spiegare
esattamente cosa questo Governo ritiene quello che è la gravità...
quindi per lei se torna Sorbara, siete in 18 e va tutto bene! Siamo
a posto! Il problema è risolto, la 'ndrangheta non c'è più, tutto
quello che è successo non è un problema di questa... perché siete
in 18! Quindi aspettiamo di vedere se torna Sorbara!
Lei la risposta tecnica, ma soprattutto la risposta politica
come Presidente della regione, l'ha detta perfettamente in una sola
frase al telegiornale, ed è stato gravissimo!
Presidente
- Grazie colleghi. Possiamo sospendere i
lavori che riprendono alle 15:30.
La seduta è sospesa alle ore 13:04
.
