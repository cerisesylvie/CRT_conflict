Classificazione
CONSIGLIO REGIONALE
Attività consiliare d'aula



Oggetto del Consiglio n. 2603 del 17 febbraio 2017 - Resoconto
OGGETTO N. 2603/XIV - Ordine dei lavori.
Rosset (Presidente)
- Con 34 Consiglieri presenti
possiamo iniziare i lavori.
Porto a conoscenza l'Assemblea che all'ordine del giorno c'è un
unico punto: la costituzione di una commissione consiliare
d'inchiesta, di cui all'articolo 21 - come dalla riunione della
Conferenza dei Capigruppo - sull'acquisto da parte di CVA di
turbine e di altro materiale proveniente dalla Cina. La discussione
ovviamente verterà sulla risoluzione relativa alla costituzione di
una commissione in questione; credo che verrà presentata in aula
una risoluzione per poter attivare la discussione. La discussione
sarà articolata nel modo seguente: due interventi per ciascun
gruppo proponente, 10 minuti a intervento, 20 totali; repliche
della Giunta regionale e due interventi per ciascun gruppo, 10 in
totale nelle repliche. Nella riunione di questa mattina nella
Conferenza dei Capigruppo si è concordato di portare in coda alla
definizione di questa discussione del Consiglio straordinario una
discussione sulla situazione politica con cinque minuti per ogni
gruppo.
Ha chiesto la parola il collega La Torre, ne ha facoltà.
La Torre (UV) -
Per mozione d'ordine. Credo che mai
mozione d'ordine abbia più significato perché i fatti che sono
accaduti (la sentenza proclamata il giorno 14 febbraio) non possono
essere disattesi, almeno per quello che mi riguarda. Si tratta di
una sentenza chiara che in maniera molto precisa determina un
percorso di noi Consiglieri, i fatti pertanto impongono a me
personalmente di ridefinire la mia presenza in quest'aula e quindi
la mozione d'ordine mi serve proprio per questo, Signor Presidente:
per annunciare le mie dimissioni da Presidente della II
Commissione, da membro della II Commissione e da membro della IV
Commissione. Ritengo che la sentenza - poi giustamente ognuno potrà
interpretarla anche in modo filosofico, anche tirando in ballo
Socrate - sia chiara e che delegittimi i Consiglieri a continuare
ad operare all'interno della pubblica amministrazione, poi ognuno
avrà modo di difendersi per la propria parte personale, ma, sotto
il profilo pubblico, siamo delegittimati in attesa di essere
sospesi. Io, siccome non voglio neanche creare quell'imbarazzo di
questo idillio che ho letto sui giornali anche di purezza
dell'Union Valdôtaine, mi dimetto anche dal gruppo dell'Union
Valdôtaine. Trasmetto tutte le note di dimissioni che saranno a
valere da lunedì 20 febbraio. Credo che questo sia il minimo che si
possa fare nel rispetto della sentenza e anche dell'opinione
pubblica. Grazie. Ho già finito. Vede che era breve la mozione
d'ordine.
Presidente -
Quanto lei ha annunciato ovviamente sarà
oggetto di eventuale discussione, come ho anticipato, al termine
della discussione per quanto il Consiglio è stato convocato. Ha
chiesto la parola il Vicepresidente Marco Viérin, ne ha
facoltà.
Viérin M. (SA) -
Sempre per lo stesso argomento. Sto
consegnando le mie dimissioni. Cari colleghi, l'esito della
sentenza relativa al processo d'appello a Torino in merito
all'utilizzo dei fondi che tutti sappiamo a disposizione dei gruppi
consiliari ha suscitato in me sconcerto e profonda amarezza. La
sentenza ha inaspettatamente sovvertito quanto emerso in primo
grado ad Aosta, in cui veniva sancita l'assoluzione totale poiché
il fatto non sussiste. Cercherò di affrontare con la determinazione
che mi appartiene questa difficile situazione, che proverò a
superare con la vicinanza della mia famiglia e dei miei amici.
Sottolineo che il mio agire è sempre stato improntato alla
correttezza e nella fattispecie nel rispetto dei dettami della
legge regionale, che disciplinava l'utilizzo delle risorse
pubbliche. Sono fiducioso che le medesime ragioni che hanno portato
- come ha già detto il mio movimento - all'assoluzione definitiva
di un mio collega di gruppo, avendo condotto gli stessi
comportamenti, saranno il presupposto per accertare la mia
innocenza nel ricorso che promuoverò in Cassazione.
Mi compiaccio per tutti quelli che sono stati scagionati, perché
qui non è un ragionamento di parte o di movimenti; qui noi abbiamo
vissuto in una maniera molto difficile la gestione dei fondi dei
gruppi consiliari e, anche se abbiamo modificato la legge per ben
due volte, abbiamo ancora delle difficoltà adesso. Queste
difficoltà di gestione sono a conoscenza di tutti, pertanto mi
compiaccio con tutti quelli che sono usciti finalmente da questa
vicenda, ma il rispetto che serbo verso le istituzioni mi impone,
pur avendo la certezza di essere nel giusto e sereno con la mia
coscienza, di rassegnare le dimissioni dal ruolo di Vicepresidente
del Consiglio regionale, ma continuerò a lavorare per la Valle
d'Aosta.
