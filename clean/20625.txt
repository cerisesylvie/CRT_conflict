Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 635 del 26 maggio 2004 - Resoconto
OGGETTO N. 635/XII - "Condanna delle violazioni dei diritti
umani in Iraq e ripristino delle regole di democrazia".
(Approvazione di risoluzione e reiezione di altra risoluzione)
Risoluzione
Il Consiglio regionale
Appreso quanto avviene nelle prigioni irachene, dove da tempo
si adottano da parte delle forze occupanti metodi barbari di
interrogatorio, che prevedono il ricorso a torture fisiche e
psicologiche, che umiliano e degradano chi le fa oltre chi le
subisce;
Ritenuto che - come ricordato dal Presidente della Repubblica
- si tratta di comportamenti "disgustosi", di atti "intollerabili
per una democrazia", di episodi "lesivi della dignità della persona
umana";
Appresa la notizia dell'esecrabile e orrenda decapitazione di
un cittadino americano;
Esprime
la propria indignazione di fronte a torture, esecuzioni
sommarie, catture di ostaggi e tutti gli atti e comportamenti che
violano le regole ed i valori su cui si fonda la democrazia e la
convivenza civile;
Condanna
l'uso della tortura da qualunque parte venga;
Ritiene
che, in questo contesto, occorra ritirare le forze militari
italiane dall'Iraq;
Ritiene urgente ed indispensabile
attribuire all'ONU la responsabilità di accompagnare l'Iraq
nel processo di democratizzazione;
Chiede
ai Parlamentari della Valle d'Aosta di sostenere tutte le
iniziative che vadano nel senso sopraindicato.
F.to: Squarzino Secondina - Riccarand- Curtaz
Presidente - La parola alla Consigliera Squarzino Secondina.
Squarzino (Arc-VA) - Nella passata riunione del Consiglio avevo
accolto la richiesta da parte del Capogruppo "dell'Union
Valdôtaine", Borre, di rinviare la discussione della risoluzione al
Consiglio odierno. Oggi siamo chiamati a pronunciarci su questa
risoluzione che ha un obiettivo molto semplice... cioè il dato di
fondo è questo: la situazione così come si è andata evolvendo in
questo ultimo periodo in Iraq, è sempre più di guerra. Ricordo
brevissimamente gli episodi di tortura reiterati, la decapitazione
di un cittadino statunitense, gli eccidi di civili, basta ricordare
il bombardamento su una festa di nozze scambiata per un raduno di
terroristi e via dicendo. Tutti questi episodi hanno rivelato qual
è la vera natura dell'intervento che anche i nostri soldati
italiani in Iraq svolgono purtroppo, cioè non siamo più in una
situazione, non lo siamo mai stati a nostro avviso, ... però adesso
è chiaro a tutti che non siamo in una situazione di soldati
operatori di pace, ma siamo in una situazione in cui i soldati che
si diceva essere operatori di pace... si trovano ad operare in una
situazione di guerra. Credo che più nessuno possa nascondere questa
realtà, penso che ormai sia maturata in buona parte dell'opinione
pubblica la consapevolezza dell'opportunità di ritirarci dall'Iraq
non per codardia, non per tatticismo, ma proprio per fare
chiarezza, perché restare in un pantano, come ricordava il
Presidente della Commissione europea, non aiuta nessuno. Ancora
oggi leggevo sui giornali valutazioni di questo tipo:
"Le
immagini choc..."
- scrive Claudio Rinaldi sulla "Repubblica"
di oggi, e qui sintetizza il nostro pensiero -
"... hanno
distrutto la possibilità che gli eserciti occupanti venissero
recepiti come liberatori. Dopo queste immagini qualsiasi presenza
armata a guida americana, con o senza il timbro dell'ONU,
costituisce agli occhi degli Iracheni un'odiosa sopraffazione. Ecco
perché il rientro dei soldati italiani, lungi dall'essere una fuga
o una prova di irresponsabilità, appare al contrario un gesto di
lungimirante saggezza"
. È vero che è stata avanzata l'ipotesi
di una nuova risoluzione dell'ONU, ma così com'è questa risoluzione
non aiuta ancora a fare chiarezza, vi sono ancora troppi nodi da
sciogliere, anzi l'uscita dell'Italia, come quella già avvenuta
della Spagna, potrebbero fare chiarezza e accelerare ulteriormente
la cessione di potere da parte degli Stati Uniti a favore dell'ONU.
Questi erano i concetti che abbiamo sintetizzato nella nostra
risoluzione.
Sono passati i 15 giorni di riflessione che erano stati chiesti
per predisporre un testo più condiviso, più meditato, più
articolato. Il Capogruppo "dell'Union" mi ha mostrato un testo,
quindi la maggioranza ne ha prodotto uno; le cose che ho letto
nella premessa sono nella maggior parte condivisibili, nel senso
che sia le considerazioni fatte, sia i richiami ai principi
costituzionali, ai diritti internazionali ci paiono opportuni e
sicuramente arricchiscono il contesto e anche gli elementi di
analisi della situazione. Condividiamo anche una buona parte di
quello che viene chiesto. Vi è un unico punto della nostra
risoluzione che riteniamo importante e che non abbiamo visto nel
testo che il Capogruppo "dell'Union Valdôtaine" ha avuto la bontà
di farci avere: la richiesta del rientro del nostro contingente,
che riprende il testo della mozione che è stata votata alla Camera
e al Senato da tutte le forze del Centro-Sinistra, dalla
"Margherita" a "Rifondazione", dai "Democratici di Sinistra" ai
"Verdi". Sappiamo che questa mozione è stata bocciata dalla
maggioranza al Parlamento, e rispetto la maggioranza e le sue
decisioni, però in questo momento vogliamo richiamare i principi
che riteniamo importanti quando si valuta la situazione in Iraq e
si indica un percorso da intraprendere. Siamo disposti a concordare
un testo comune, purché vi sia questo elemento che riteniamo
indispensabile affinché vi possa essere la nostra adesione ad un
testo nuovo.
Si dà atto che, dalle ore 18,56, riassume la presidenza il
Presidente Perron.
Président - Je déclare ouverte la discussion.
La parole au Conseiller Borre.
Borre (UV) - Innanzitutto ringrazio il gruppo "dell'Arcobaleno"
che ci ha permesso di avere 15 giorni di riflessione per arrivare a
discutere oggi di un tema così importante, con la ricerca di un
comportamento non dico univoco, ma è auspicabile che tutti abbiamo
lo stesso indirizzo verso questo grosso problema. Chiedo pertanto
una sospensione di 10 minuti per tentare di concordare una
risoluzione che abbia il consenso unanime all'interno del Consiglio
regionale.
Si dà atto che la seduta è sospesa dalle ore 19,04 alle ore
19,57.
Président - Il y a un autre texte de résolution qui vient d'être
présenté à la Présidence et qui porte la signature des Conseillers
Borre, Frassy, Salzone, Comé et Sandri.
La parole à la Conseillère Squarzino Secondina.
Squarzino (Arc-VA) - Come avevamo detto, abbiamo posto un'unica
questione per la nostra risoluzione, lo abbiamo detto 15 giorni fa,
lo ripetiamo oggi: il nostro obiettivo era quello di esprimere un
parere chiaro, un giudizio netto sulla permanenza della forza di
occupazione in Iraq, sulla permanenza delle forze militari italiane
in Iraq. Avevamo detto che eravamo disposti a mediare su tutti i
contenuti del preambolo - infatti i nostri colleghi possono dire
tranquillamente che non siamo entrati nel merito dei contenuti del
preambolo, perché capiamo che possono esserci accentuazioni
rispetto ad un aspetto, piuttosto che ad un altro; ci può essere
qualcuno che ritiene più importante mettere l'accento sui diritti
umani negati, qualcun altro sull'insipienza di questa guerra che si
è basata su dati falsi -, a noi interessava vedere la prospettiva,
come avevo già detto: il ritiro del contingente militare italiano,
che poi è una richiesta che nasce dalla società civile, tutti i
sondaggi sono concordi nel dire che la maggioranza della
popolazione italiana si esprime in questo modo. È una questione che
è stata discussa e a lungo in Parlamento, che si è diviso in modo
chiaro su questa questione: da una parte, le forze di governo,
dall'altra, le forze dell'opposizione; noi ci siamo riconosciuti
nella posizione chiara, netta che hanno assunto le forze di
opposizione.
Come dicevo prima, sia al Parlamento, sia al Senato, sia alla
Camera sono state presentate delle mozioni da parte delle forze di
opposizione che chiedono che venga disposto il rientro del
contingente militare italiano... e tale mozione è stata presentata
alla Camera con le firme degli Onorevoli Violante, Castegnetti,
Boato, Giordano, Rizzo, Intini, Zanella, tutte le forze del Centro
Sinistra. La stessa identica mozione, in cui soltanto si chiarisce
che il contingente militare italiano è "di istanza in Iraq", è
stata presentata al Senato a firma degli Onorevoli Angius, Bordon,
Boco, Marini, Marino, Del Turco, Falomi e Malabarba. Ora, questa
mozione chiede che venga disposto il rientro del contingente
militare italiano, quindi il rientro di queste forze militari. Noi
ci riconosciamo in questa posizione e tra l'altro vorrei leggere
alcuni passi dell'intervento dell'Onorevole Fassino in sede di
votazione - non prendo l'intervento del Parlamentare "Verde", ma
potevo prendere anche quello della "Margherita", o quello
dell'Onorevole Boselli... - che valuta drammatica e tragica
l'avventura irachena:
"una guerra..."
- dice -
"... che
appare sempre più insensata, che non ha debellato il terrorismo,
non ha reso più vicina la pace in Medio Oriente e ha invece
alimentato la febbre anti-occidentale sotto la pelle delle società
islamiche e dei Paesi arabi, per non parlare delle armi di
distruzione di massa che non sono mai state trovate, rivelando così
la menzogna su cui quella guerra era fondata. Il dopoguerra
iracheno è ancor peggio, come testimonia il numero dei tanti
soldati civili morti in Iraq, le torture e via dicendo. Da tempo
era dunque evidente la necessità di una svolta radicale, l'abbiamo
chiesta ripetutamente senza che mai venissimo ascoltati e senza che
il Governo italiano assumesse una qualunque iniziativa in questa
direzione. D'altronde la presunta svolta verso l'ONU è del tutto
aleatoria e fumosa, non si sa neanche quando si formerà il nuovo
governo, né soprattutto che potere avrà, non solo, ma non è
prevista alcuna assunzione di responsabilità dell'ONU in materia di
sicurezza, né è prevista alcuna sostituzione delle attuali truppe
di occupazione con una forza multinazionale. Sono queste le ragioni
per cui oggi chiediamo il rientro dei soldati italiani; siamo
impegnati in operazioni belliche che ci fanno percepire dai
cittadini iracheni come degli occupanti e dei nemici, esponendo a
rischi drammatici sia i nostri soldati, sia i civili che operano in
Iraq".
Questa è una parte dell'intervento dell'Onorevole Fassino,
potrei ridire le stesse cose con parole diverse rileggendo gli
interventi degli Onorevoli Angius, Boco, Pecorario Scanio, Boselli,
Rutelli e via dicendo, cioè di tutte queste forze del Centro
Sinistra in cui ci riconosciamo.
A noi sembrava importante che anche questo Consiglio prendesse
posizione su questo dato. Abbiamo constatato, purtroppo, che su
questo dato non vi è la volontà di prendere posizione, quindi non
abbiamo votato l'altra risoluzione e continuiamo a mantenere la
nostra.
Président - La parole au Conseiller Borre.
Borre (UV) - Per spiegare perché siamo arrivati ad una seconda
risoluzione. Rispetto le idee degli amici "dell'Arcobaleno", però
mi sembra un poco presuntuoso dire che voi volete rappresentare la
maggioranza degli Italiani quando chiedete il ritiro delle forze in
Iraq, perché a me non risulta da alcuna parte che la maggioranza
degli Italiani lo abbia richiesto, in quanto la maggioranza degli
Italiani si mette anche a confronto con un atto di
responsabilità.
La strada intrapresa è quella che tutti abbiamo sempre
auspicato, sia il Centro Sinistra, sia le altre forze, la stessa
"Union Valdôtaine" all'interno di questo Consiglio, cioè quella di
un intervento dell'ONU, un intervento che vedesse l'ONU contare e
oggi vi è una risoluzione che va verso quell'obiettivo; quindi ci
pare incoerente, pericoloso andare a cercare di mettere degli
ostacoli a questa risoluzione, in quanto siamo per avviare un
cammino che porti in tempi i più brevi possibili ad un negoziato
positivo per un intervento dell'ONU in Iraq. La nostra risoluzione
vede anche un'affermazione: quella che vorrebbe un'Europa che
contasse di più, un'Europa che non sia solo l'Europa dell'euro,
un'Europa che possa confrontarsi con l'America o con le altre
potenze non tramite i Presidenti Chirac, o Schroeder, o Berlusconi,
ma attraverso l'Europa unita, con un proprio peso in politica
estera.
Per quanto riguarda i principi di solidarietà, di indipendenza,
di libertà dei popoli, credo che noi Valdostani ne abbiamo un
tesoro non indifferente, che grazie all'autonomia è diventato una
ricchezza di tutta la Valle d'Aosta, una ricchezza che è stata
ricordata pochi giorni fa dal Consiglio regionale ricordando Emile
Chanoux. Siamo convinti che l'azione che vogliamo intraprendere
oggi con questa risoluzione parte da dati di fatto di oggi, quindi
non va a scavare quello che è successo ieri, o l'altro ieri, perché
tutti siamo contrari alla guerra, ma oggi ci troviamo di fronte ad
una volontà da parte di diverse nazioni di collaborare affinché
l'America e l'Inghilterra possano uscire da questo conflitto in
maniera dignitosa e questo può avvenire se gli diamo un appoggio
concreto.
Président - La parole au Conseiller Nicco.
Nicco (GV-DS-PSE) - Credo che il Presidente del Consiglio,
Onorevole Berlusconi, abbia fatto bene a richiamare nell'avvio del
suo intervento alla Camera, il 20 maggio scorso,
"il diritto di
tutti i popoli a disporre di sé stessi",
ovvero, nel suo stesso
commento,
"il diritto all'autogoverno"
. Sempre il Presidente
del Consiglio, un'altra volta, recentemente, ha citato la
risoluzione n. 1511 del Consiglio di sicurezza dell'ONU. Una
risoluzione importante che riafferma
"le droit du peuple
iraquien de déterminer librement son avenir politique et d'avoir le
contrôle de ses propres ressources naturelles"
.
Fin qui accordo pieno, poi vi sono probabilmente altri passaggi
della vicenda irachena su cui invece vi è un'interpretazione
diversa.
Ci hanno raccontato - come diceva prima la Consigliera Squarzino
- che l'Iraq era una minaccia mortale, che stavamo per essere tutti
quanti distrutti dall'antrace. Vi ricordate che il Segretario di
Stato Powell al Consiglio di sicurezza dell'ONU agitava una
provetta di antrace? Poi ha dovuto ammettere anche lui che era
stato male informato. Lo scopo per cui la guerra era stata
dichiarata non aveva dunque un fondamento reale.
Allora si è cambiato registro: diventava una guerra per "portare
la democrazia". Qualcuno ha fatto un parallelo con l'intervento nel
1945 in Europa. Noi siamo grati agli Usa per ciò che hanno fatto
allora, per i tanti caduti statunitensi per la libertà dell'Italia
e dell'Europa, ma la situazione allora era totalmente diversa,
perché qui vi era un popolo intero a fianco degli USA, questo non
accade oggi in Iraq, le immagini che ci giungono da tale Paese sono
di tutt'altra natura: intere città assediate, migliaia di vittime
civili. È stato fatto di recente dall'Autorità provvisoria della
coalizione un sondaggio dal quale risulta che 4 Iracheni su 5 hanno
un'opinione negativa delle forze della coalizione e l'82%
disapprova il comportamento tenuto in Iraq dai soldati americani e
dai loro alleati. Dopo il fatto che è già stato ricordato, il
bombardamento di un matrimonio con 40 vittime, dopo le immagini
delle torture, possiamo immaginarci quale sia lo stato d'animo di
quel popolo rispetto agli USA e ai loro alleati.
Sulle torture si sono dette molte cose. Molti hanno manifestato
stupore, incredulità; io mi sarei stupito del contrario, che non
fossero praticate, e lo dico apertamente. Chi in tutti questi anni
ha addestrato gli apparati di repressione in molti Paesi
dell'America latina e non solo? La CIA (Central Intelligence
Agency). Quindi non si tratta di qualche scheggia impazzita... si
tratta di una prassi, praticata anche in Italia durante il
sequestro del Generale Dozier.
Si è detto: "un intervento per pacificare, di tipo umanitario".
Vi sono stati recentemente altri conflitti, 10 anni fa quello tra
gli Hutu e i Tutsi, 800.000 morti, in maggior parte donne e
bambini, il lago Victoria è diventato rosso di sangue, nessuno è
intervenuto: niente paracadutisti, niente fanteria USA, niente
intervento italiano, erano morti che non interessavano a nessuno!
Abbiamo letto recentemente che una tragedia simile è in corso in
questi stessi mesi nelle sabbie sudanesi: anche lì villaggi
bruciati, centinaia di migliaia di profughi, ma anche in questo
caso nessun intervento, nessuno che parte...
(interruzione di un Consigliere, fuori microfono)
... certo, ricordiamoli tutti questi esempi! Io ne ho fatti due,
altri colleghi potranno farne altri. Nessuno che parte, dicevo,
nessun intervento militare con compiti umanitari. Non tutti i morti
sono uguali evidentemente!
Si è tolto un dittatore, uno dei peggiori, dei più sanguinari e
paranoici, e questo è un bene, ma quanti Paesi sono stati
incatenati nel mondo a regimi dittatoriali, sanguinari, non
migliori di quelli di Saddam, proprio per intervento diretto o
indiretto degli USA! È storia che si dimentica troppo in fretta, ma
i nomi di questi paesi li conoscete anche voi: dalla dittatura dei
generali argentini a quant'altro! Lo stesso Saddam non è forse
stato ampiamente "foraggiato", fin quando serviva contro gli
Iraniani, proprio dagli USA? Il dubbio che ci viene allora è che
forse l'obiettivo in Iraq era un altro, che forse c'entra qualcosa
la partita che si sta giocando su scala mondiale per il controllo
delle riserve petrolifere, che forse c'entra qualcosa il legame che
c'è stato e c'è fra alcuni dei principali responsabili
dell'Amministrazione statunitense e le compagnie petrolifere. Sono
dubbi che non sono solo nostri, su "La Stampa" di domenica c'era la
foto di un sergente della Guardia nazionale statunitense in
manette, condannato ad un anno di reclusione per essersi rifiutato
di tornare in Iraq, per quella che egli stesso ha definito non una
"guerra per la democrazia", ma la "guerra del petrolio".
Il terrorismo... eliminare il terrorismo... mai il terrorismo è
stato alimentato come ora. Vi è una minaccia incombente su di noi,
sull'Europa, siamo in attesa di capire dopo Madrid non "se", ma
"dove" sarà sferrato il prossimo colpo, quale Paese dovrà contare i
propri morti: l'Italia, l'Inghilterra... Credo che ben altre siano
le strade per debellare il terrorismo, per prosciugare il terreno
di coltura del terrorismo e in ciò deve, anzi non può non esserci
un ruolo dell'Europa - un ruolo che fin qui non c'è stato, l'Europa
è stata assente su questo terreno - e un ruolo ben altrimenti
decisivo dell'ONU. Non vogliamo un mondo dominato da una
superpotenza, che si arroga il diritto di svolgere la funzione di
gendarme internazionale, non ci serve! Noi vogliamo un mondo in cui
ogni popolo abbia gli stessi diritti, gli stessi doveri anche,
certo, ma pari dignità e in cui le relazioni siano fondate sulla
tolleranza e sul reciproco rispetto. Ci vuole un dialogo fra
culture diverse, un dialogo che non esclude affatto la fermezza, la
difesa intransigente anche delle nostre idee e ragioni, dei
principi che per noi sono inderogabili della civile convivenza fra
individui, fra popoli, i fondamenti, per noi, della democrazia: la
laicità dello Stato, la parità donna-uomo e quant'altro. La
fermezza deve esserci, ma deve esserci su questi principi. È
tutt'altra cosa da quella specie di Far West del Presidente Bush e
dei suoi "pistoleros". Noi quel mondo non lo vogliamo, quindi
approveremo questa risoluzione, perché in essa vi sono tre punti
chiari e fondamentali: il ruolo delle Nazioni Unite, come punto di
riferimento essenziale per la ricostruzione dell'Iraq; la fine
dell'attuale fase di occupazione; l'allestimento di una forza
multinazionale di pace sotto la direzione dell'ONU. Questi sono i
pilastri sui quali si può effettivamente modificare la situazione
in quel disgraziato Paese.
Président - La parole au Conseiller Frassy.
Frassy (CdL) - Sono un po' in difficoltà nel fare questo
intervento, che pensavo potesse essere breve, a motivazione
dell'adesione che la nostra parte politica ha dato a questo
documento; un documento diverso rispetto al documento originario
iscritto all'ordine del giorno da parte del gruppo
"Arcobaleno".
La piega che ha preso il confronto, a seguito soprattutto
dell'intervento del Consigliere Nicco, ci impone di fare alcune
precisazioni, perché la virata totalmente ideologica che è alla
base dell'intervento del Consigliere Nicco merita forse una
risposta politica, che sarà forse viziata da una visione opposta,
ma che serve a chiarire il quadro nel quale andiamo al voto su
questo documento, perché la condivisione di questo documento, caro
Consigliere Nicco, non poggia sulle stesse basi del tuo
argomentare, anzi è diametralmente opposto alle tue
argomentazioni.
Devo invece ringraziare il Consigliere Borre per la sua
intuizione - non so se per la stanchezza che 15 giorni fa avevamo a
seguito dei lavori dello scorso Consiglio, o se invece perché forse
15 giorni potevano essere uno
"spatium deliberandi"
che
poteva portarci ad una più serena valutazione -, perché in questi
15 giorni abbiamo avuto la capacità di arrivare a condividere un
documento e abbiamo anche avuto forse l'occasione di poter
assistere a dei fatti nuovi che ci hanno portato a condividere
questo documento. Colleghi, ognuno la realtà la può vedere con gli
"occhiali da sole" e dunque non vederla, oppure la può vedere per
quella che è, al di fuori dei pregiudizi politici, ma è innegabile
che le dichiarazioni fatte dal Segretario generale dell'ONU, Kofi
Annan, la settimana scorsa non sono dichiarazioni che non abbiano
segnato una tappa importante nello sviluppo della vicenda irachena
ed è evidente anche che le Nazioni Unite hanno riconosciuto al
Governo italiano un ruolo importante nella vicenda irachena, non
solo, un ruolo importante nell'azione sull'alleato americano; penso
che oggi sia fuori di dubbio che a breve l'ONU assumerà, come
auspichiamo in questa risoluzione, la gestione diretta della crisi
irachena. È in questo contesto che va richiamata la nostra
condivisione di questo documento e non sicuramente in quell'inno
ideologico che il collega Nicco ha ritenuto di innescare a
motivazione di questa risoluzione. Una risoluzione che è stata
scritta con equilibrio, rinunciando alle esagerazioni ideologiche e
che ha messo in evidenza la distanza politica che lega le forze
politiche che l'hanno sottoscritta rispetto "all'Arcobaleno", che
evidentemente auspica una maggioranza diversa a livello nazionale
rispetto a quella che comunque esiste anche nei sentimenti degli
Italiani al di là della maggioranza politica, e che non vuole
prendere atto che il ruolo giocato dal nostro Governo e dalle
nostre truppe è un ruolo che gli Italiani condividono e sostengono.
Non ci sentiamo di intraprendere strade diverse che non siano
quelle che si sono delineate nell'evidenza dei fatti, e mi
riferisco alle questioni ONU della settimana scorsa e agli stati
d'animo della Nazione. Riteniamo che questa sia una risoluzione
realistica, che prende atto della situazione e che fa fare passi
avanti nella direzione che tutti hanno auspicato. Con questo
intendimento ribadiamo la nostra valutazione positiva di questo
documento, che a distanza di 15 giorni è stato condiviso in maniera
significativamente allargata. D'altronde ritengo che questo
documento porti la Valle d'Aosta non al margine della scena
politica internazionale ed europea, ma la conduca al centro di
quella scena politica nella quale vi è l'ONU, vi è il Governo
italiano e l'impegno militare che l'Italia ha con sacrificio
portato avanti fino ad oggi.
Président - La parole au Conseiller Riccarand.
Riccarand (Arc-VA) - Avevamo presentato una risoluzione nel
corso dei lavori del Consiglio scorso per due motivi essenziali:
primo, ci sembrava giusto che in un passaggio aspro della vicenda
irachena, che coinvolge tutto il mondo, il Consiglio prendesse
posizione su questo tema, e sarebbe stata grave un'assenza di
dibattito su una questione che ha una così grande rilevanza;
secondo, speravamo che si potesse determinare all'interno di questo
Consiglio una posizione avanzata e coraggiosa, come quella che
abbiamo auspicato nella nostra risoluzione, cioè la richiesta di
ritiro delle truppe italiane dall'Iraq come contributo sia ad una
svolta della politica rispetto all'Iraq, sia a un processo di
democratizzazione, perché questo è l'obiettivo che si può
perseguire ritirando le truppe, non mandando nuove truppe e nuovi
militari.
Vi è stato nel Consiglio passato una richiesta di rinvio che
abbiamo accolto favorevolmente, perché ci sembrava giusto vi fosse
una riflessione da parte delle forze politiche e perché speravamo
che si determinasse non un'unanimità in questo Consiglio, perché
questo era praticamente impossibile, ma quanto meno una maggioranza
significativa che andasse nella direzione da noi auspicata, anche
perché - la conferma l'abbiamo avuta nella discussione in
Parlamento - sapevamo che era in itinere un dibattito all'interno
delle forze di Centro Sinistra per convergere su una richiesta
chiara e ferma di ritiro delle truppe italiane; cosa che poi è
avvenuta nel dibattito parlamentare, che ha visto una chiara
divisione fra le forze del Centro Sinistra, che hanno chiesto
questo ritiro, ribadendo il giudizio negativo sulla guerra, sulla
gestione del dopoguerra, sulla situazione attuale, che hanno
domandato una svolta radicale e le forze di Governo del Centro
Destra, che si sono poste in una posizione di continuità rispetto
alla gestione della crisi irachena. Oggi invece ci troviamo in una
situazione che ci sembra molto anomala, perché abbiamo un
documento, quello che abbiamo presentato e che manteniamo, che è in
sintonia con quello che ha votato circa metà del Parlamento
italiano e con quello che chiede la maggioranza della popolazione
italiana - questi sono i dati di fatto -, e un altro documento
sottoscritto da tutti gli altri gruppi consiliari, che è
assolutamente vago nelle sue prospettive e in linea con il
documento votato dalla maggioranza nel Parlamento italiano, che non
a caso viene votato sia dai "Democratici di Sinistra", sia da
"Forza Italia", magari dandone interpretazioni diversissime, cosa
che però non è un grosso contributo di chiarezza che facciamo
rispetto ai contenuti, alle prospettive e alle valutazioni degli
avvenimenti politici. A noi questa situazione dispiace, perché
vorremmo che vi fosse una posizione più coraggiosa all'interno del
Consiglio regionale, una posizione in cui le forze di Sinistra
hanno il coraggio di "alzare il tono" e di riuscire a portare
avanti determinati principi, che, del resto, sono abbastanza
patrimonio comune a livello italiano; purtroppo, prendiamo atto
ancora una volta che questo non si verifica nel nostro Consiglio.
Manteniamo quindi la nostra mozione ed esprimiamo dissenso rispetto
alla risoluzione presentata da un arco di forze che va da "Forza
Italia" ai "Democratici di Sinistra", passando da "Stella Alpina",
"Fédération" e "Union Valdôtaine".
Si dà atto che dalle ore 20,27 presiede il Vicepresidente
Lanièce.
Presidente - La parola al relatore, Consigliere Sandri.
Sandri (GV-DS-PSE) - La "Gauche Valdôtaine - Democratici di
Sinistra" ha aderito con convinzione alla firma di questa
deliberazione, che auspica non solo alcune questioni sul problema
dell'Iraq, ma iniziative concrete al diffondersi di una cultura
della pace e del rispetto reciproco. È una risoluzione importante
perché, a nostro parere, non solo nelle premesse e nelle sue
dichiarazioni, come ha rammentato prima il collega Nicco, esprime
dei giudizi chiari su quello che è successo, ma soprattutto dei
concetti chiari riguardo ai diritti delle persone, dei popoli, alle
dichiarazioni della Carta atlantica e di tutte le altre
deliberazioni che hanno ribadito questi diritti. Non solo ha
richiamato con chiarezza il ruolo che deve avere un'Europa più
forte a livello mondiale, ma ha espresso un dato che accomuna
tutto, o quasi, il Consiglio regionale, cioè esprime la propria
ferma condanna per le barbarie, per le torture e violazioni
perpetrate da più parti. Credo che il Consiglio regionale della
Valle d'Aosta con questa mozione anzitutto dimostri di avere
attenzione non per i giochi politici, ma per la popolazione civile
dell'Iraq e questa attenzione di un Consiglio regionale e di un
popolo verso un'altra popolazione civile, al di là delle proprie
convinzioni ideologiche, delle proprie prevenzioni politiche, è un
segnale forte che dimostra che qui non si fa della politica di
basso interesse, né si cerca di passare per grandi strateghi
internazionali, ma si sta facendo uno sforzo per parlare da popolo
che lotta per il proprio diritto al rispetto verso altro popolo che
patisce sofferenze inaudite.
Con maggior convinzione abbiamo aderito a questo testo perché
esprime un concetto assolutamente fondamentale: quello del ritorno
alle regole internazionali, il ritorno sotto l'egida dell'ONU, con
una forza multinazionale di pace e la fine di questa fase di
occupazione da parte delle forze militari occidentali. È un dato
importante e che va molto al di là dell'iniziativa presentata
"dall'Arcobaleno", che si limita al ritiro del contingente
italiano. Noi inviamo un segnale più ampio e più forte, perché non
ci interessa solo che ritornino gli Italiani, ma ci importa che
ritornino a casa le forze di occupazione e si ristabilisca l'egida
dell'ONU. Sarebbe un discorso egoistico, molto miope quello di fare
solo un discorso
"pro domo sua"
e questo aspetto, quasi una
caduta di stile del gruppo "Arcobaleno", emerge proprio perché
l'interesse che ha mosso "l'Arcobaleno" a presentare la propria
mozione e a volerla ribadire stasera, senza aderire a questa
mozione unitaria del popolo valdostano... è perché la loro mente
era rivolta unicamente ai risvolti politici, partitici vorrei dire,
elettoralistici. Abbiamo sentito parlare questa sera del dibattito
che è avvenuto in Parlamento, ma in Parlamento non hanno parlato
delle sofferenze del popolo iracheno, dei problemi concreti che
esso ha, non si sono preoccupati dell'umanità che sta dietro a
questa cosa...
(interruzione del Consigliere Curtaz, fuori
microfono)
... è solo un gioco, perché sanno anche giocare sulla pelle del
popolo iracheno, non gli basta giocare solo su quella dei
Valdostani! È tutta una manovra basata sulle divisioni del
Parlamento, arriverò anche all'intolleranza, ma questa credo sia la
dimostrazione di quanto non siano capaci di accettare le parole
degli altri. È un problema politico, di calcoletto: "il Centro
Sinistra ha detto una cosa, noi portiamo questa "cosa" all'interno
del Consiglio regionale, noi siamo i rappresentanti del Centro
Sinistra, quindi, cari elettori del Centro Sinistra, noi abbiamo
questa aureola che ci mettiamo da soli, siamo noi il
riferimento"... sono tutti giochi di interesse partitico, non vi è
nulla né per i diritti umani, né per la pace, né per la cultura del
confronto, né per la cultura di rispetto degli altri. Lo abbiamo
visto anche nel comportamento prima direttamente qui in Consiglio
e, giustamente, nella riunione dei Capigruppo abbiamo fatto un
appello al gruppo "Arcobaleno" perché partecipasse a questa azione
comune; era molto più forte se questa mozione, che parla della fine
dell'occupazione, che è chiarissima da questo punto di vista -
molto di più e molto più in là di quello che dice la loro -, fosse
stata approvata dall'intero Consiglio regionale, perché dimostrava
che vi era un popolo unito che sapeva parlare ad un altro popolo di
cui vedeva il sangue e il sudore. Non è stato fatto, hanno voluto
smarcarsi da questa cosa, ma noi ne prendiamo atto con rammarico,
perché, secondo noi, è una forza essenziale della democrazia della
Valle d'Aosta il contributo che dà "l'Arcobaleno". È per questo che
mi rivolgo a loro, chiedendo di ritirare la loro mozione e di
aderire a quella di tutto il Consiglio regionale, perché è la
mozione della Valle d'Aosta per la pace, della Valle d'Aosta per la
fine dell'occupazione e il ristabilimento del potere dell'ONU. Se
sono capaci di fare questo atto, dimostreranno prima di tutto a noi
- che siamo i più scettici da questo punto di vista - che non sono
degli intolleranti; che, quando dicono
"è essenziale e
indispensabile"
, non è un modo di dire: "o la pensate come noi,
o noi ci mettiamo sull'Aventino", cioè non battono i piedi perché
non gli abbiamo dato la "pappa". Credo sia un modo per spiegare
anche a noi che loro, è vero sono per le posizioni nette ed
essenziali ma, quando vi è l'interesse comune superiore, sono
capaci di confrontarsi, di rispettare le opinioni degli altri, di
lavorare insieme agli altri. È l'ennesima dimostrazione altrimenti
che non sono capaci di confrontarsi, che non sono capaci di
rendersi conto che hanno sbagliato, che hanno fatto una mozione
limitata... sono stati sorpassati alla grande.
Sono profondamente contento del fatto che il Consiglio
regionale, al di là delle posizioni di Centro Destra e di Centro
Sinistra, abbia inviato un segnale di questo genere, perché è un
segnale forte, perché prima di tutto ci interessa la popolazione
dell'Iraq, ci importa che l'ONU torni a svolgere un ruolo
importante nella Regione; questo è un qualcosa che, al di là degli
schieramenti, conta per la gente.
Non credo che questo ritiro avvenga perché, secondo me,
spingeranno per questa cosa, ma faccio un'amara considerazione:
l'appello che facciamo assicurando
"il nostro impegno a
collaborare mediante iniziative concrete al diffondersi di una
cultura della pace e del rispetto dei diritti umani"
non viene
raccolto da questa parte politica e penso che questo sia un
qualcosa che dovrebbe far meditare chi fino ad oggi ha appoggiato
questa parte politica, per capire che la cultura della pace lì non
alberga. Mi immagino cosa sarebbe del Consiglio regionale e del
Governo regionale se si andasse avanti con le espressioni: "noi
riteniamo indispensabile", "o è così o è pomì"; sarebbe la fine
della democrazia e del confronto! Spero che nei prossimi mesi
sappiano ritornare ad un confronto più civile e democratico con
tutto il resto della popolazione valdostana.
Président - La parole au Conseiller Curtaz.
Curtaz (Arc-VA) - Alcune volte gli interventi del Consigliere
Sandri ci invitano a sviluppare la virtù della pazienza; ciò vale
soprattutto per il sottoscritto che ogni tanto la pazienza la
perde. La pazienza viene persa per il modo di polemizzare che ha il
Consigliere Sandri, quando si trova in una qualche difficoltà,
ovviamente di carattere politico, legata al fatto di condividere
posizioni con forze che sono antagoniste rispetto al suo partito;
la stessa reazione ebbe a seguito di un intervento del nostro
gruppo, pacatissimo, sulla questione del condono. Non a caso su
tale questione, come su questa, si formò in questo Consiglio una
maggioranza che andò da "Forza Italia" ai "Democratici di
Sinistra". Al Consigliere Sandri voglio dire una cosa: abbiamo
espresso in maniera pacata le nostre argomentazioni, se si
escludono alcune mie intemperanze fuori microfono, non ci siamo mai
permessi di insultare avversari politici, di insultare componenti
di forze politiche che ci sono molto vicine, con le quali
condividiamo molti valori e idealità. Quindi, per quanto ci
riguarda, continueremo a rispettare il Consigliere Sandri, anche se
spesso non ne condividiamo le idee e i metodi. Soprattutto
continueremo a rispettare la forza politica a cui appartiene.
Auspichiamo che prima o poi questo rispetto venga ricambiato,
speriamo che il Consigliere Sandri, pur in difficoltà per questioni
sue, sappia rivolgersi a noi con un tono di rispetto, di
comprensione delle nostre posizioni, di ascolto, perché abbiamo
anche l'impressione che ogni tanto intervenga senza averci
ascoltati e aver sentito quello che abbiamo detto. Non ci sembra il
suo un modo di dialogare, soprattutto quando egli ritiene di dare
delle patenti di umanità, di correttezza, reputa di fare
classifiche sui sentimenti che ciascuno di noi manifesta
relativamente al dramma della guerra, alle problematiche della
pace, alle sofferenze del popolo iracheno. Mi è sembrato a questo
proposito assai stonato il confronto fra le sofferenze che sta
vivendo il popolo iracheno e la situazione del popolo valdostano.
Come Valdostano, mi ha dato proprio fastidio che si possa essere
assimilati con popoli in grave sofferenza. Noi con i nostri
diritti, con il nostro modo di vivere, con il nostro essere
benestanti... mi sembra veramente fuori luogo paragonarci ad un
popolo che secondo Sandri sembrerebbe vivere la nostra stessa
situazione...
Ripeto: caro Consigliere Sandri, continueremo a portare rispetto
nei tuoi confronti, cercheremo di portare ancora un po' di pazienza
se in occasioni come questa ti alzerai per insultarci. Speriamo che
prima o poi tu la smetta, perché è una cosa che non fa bene al
Consiglio - non sto a scomodare il popolo valdostano, come fai
spesso tu -, non fa bene alla Sinistra, non fa bene soprattutto ai
rapporti di civile confronto che dovrebbero esserci fra forze
politiche. È del tutto spiacevole, perché questi interventi
finiscono per avere un taglio di carattere personale e creano del
disagio non solo a chi è protagonista o vittima degli interventi,
ma credo all'intero Consiglio regionale, perché non mi sembra
civile, né dignitoso alzarsi e sostanzialmente insultare persone
che non la pensano come vorrebbe l'interessato.
Presidente - Pongo in votazione la risoluzione del gruppo
"Arcobaleno":
Consiglieri presenti: 27
Votanti: 7
Favorevoli: 3
Contrari: 4
Astenuti: 20 (Borre, Caveri, Charles Teresa, Comé, Ferraris,
Fey, Fosson, Lanièce, Maquignaz, Marguerettaz, Nicco, Pastoret,
Perrin, Praduroux, Rini, Salzone, Sandri, Vicquéry, Viérin Adriana,
Viérin Laurent)
Il Consiglio non approva.
Presidente - Pongo in votazione la risoluzione presentata dai
Consiglieri Borre, Frassy, Salzone, Comé e Sandri, di cui do
lettura:
Risoluzione
Il Consiglio regionale della Valle d'Aosta
Allarmato dall'aggravarsi della crisi irachena, sempre più
caratterizzata da violenze anche nei confronti della popolazione
civile, da inqualificabili atti di barbarie commessi da più parti,
torture nei confronti dei prigionieri iracheni, sequestri e
uccisioni di ostaggi e attentati terroristici;
Consapevole della difficoltà di individuare soluzioni
immediate, efficaci ed onorevoli per le parti in causa, nonché
della stessa debolezza dell'Unione europea a causa di persistenti
divergenze nella politica adottata dai singoli stati europei
rispetto alla complessa vicenda irachena;
Considerando necessario, per la ricostruzione del paese
devastato dalla guerra e per la fondazione di un ordine civile e
democratico di convivenza, la tutela dei diritti umani
fondamentali, il rispetto dei diritti propri delle singole etnie e
confessioni religiose ed il ripristino della sovranità territoriale
del paese, non appena se ne ricostituiscano le condizioni
essenziali;
Richiamati
- il Preambolo della Carta delle Nazioni Unite, approvata a
San Francisco il 26 giugno 1945, che recita: "Nous, peuples des
Nations unies, résolus à préserver les générations futures du fléau
de la guerre qui deux fois en l'espace d'une vie humaine a infligé
à l'humanité d'indicibles souffrances (...), à unir nos forces pour
maintenir la paix et la sécurité internationale ...";
- la Costituzione italiana che, all'articolo 11, afferma:
"L'Italia ripudia la guerra come strumento di offesa alla libertà
degli altri popoli e come mezzo di risoluzione delle controversie
internazionali";
Richiamati inoltre
I fondamenti a cui sempre si è ispirata la Valle d'Aosta, in
particolare i principi di sovranità, indipendenza, autodecisione e
pari dignità di ogni popolo, sanciti sin dal 1918 dal presidente
degli Stati Uniti Wilson e ribaditi nella "Carta atlantica",
concordata tra Stati Uniti e Regno Unito, con espresso impegno al
rispetto del "diritto di tutti i popoli a scegliere la forma di
governo da cui intendono essere retti";
Ritiene indispensabile
Un'accelerazione del processo di integrazione europea, con
l'abbandono degli sterili egoismi statali rispetto alla necessaria
gestione di una politica estera e di difesa fortemente integrata,
condizione necessaria per l'espletamento di un ruolo non più
marginale nella promozione della pace nel mondo;
Esprime
La propria ferma condanna per le barbarie commesse e per le
intollerabili torture e violazioni perpetrate da più parti ai danni
della dignità umana, atti che non trovano giustificazione
alcuna;
Auspica
La rapida e concreta assunzione dell'opera di pacificazione e
ricostruzione democratica dell'Iraq sotto l'egida dell'ONU,
conferendo piena responsabilità politica nella soluzione della
crisi, la fine dell'attuale fase di occupazione e l'allestimento di
una forza multinazionale di pace a tale organismo;
Assicura
Il proprio impegno a collaborare mediante iniziative concrete
al diffondersi di una cultura della pace e del rispetto dei diritti
umani, che allontani dall'orizzonte attuale tanto le tentazioni
egemoniche quanto lo spettro del fanatismo, della xenofobia e
dell'intolleranza.
F.to: Borre - Frassy - Salzone - Comé - Sandri
Consiglieri presenti: 27
Votanti e favorevoli: 24
Astenuti: 3 (Curtaz, Squarzino Secondina, Riccarand)
Il Consiglio approva.
