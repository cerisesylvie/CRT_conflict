Classificazione
TRASPORTI E VIABILITÀ
Viabilità



Oggetto del Consiglio n. 3244 del 23 gennaio 2008 - Resoconto
OGGETTO N. 3244/XII - Interrogazione: "Adeguamento delle
gallerie stradali e autostradali alle norme di sicurezza previste
dall'Unione europea".
Interrogazione
Premesso che:
-
l'Unione Europea, con una direttiva adottata il 29 aprile
2004, ha stabilito nuove norme di sicurezza per i tunnel
autostradali e stradali di lunghezza superiore ai 500
metri;
-
la direttiva si riferisce a tutte le opere di adeguamento
relative all'illuminazione, alla ventilazione, alle stazioni di
emergenza, agli impianti di sorveglianza e, non ultima, alla
comunicazione;
-
la maggior parte delle gallerie valdostane, in particolare
quelle autostradali, non permettono attualmente la ricezione radio,
né tanto meno le comunicazioni telefoniche, con ovvia e conseguente
riduzione della sicurezza in caso di incidente;
-
i lavori di adeguamento spettano, come da normativa, ai
concessionari e quindi in Valle d'Aosta alla SAV, alla RAV,
all'ANAS e, per i tratti di competenza, alla Regione;
-
la Valle d'Aosta, con importanti e onerosi impegni
finanziari si sta dotando sempre più di gallerie, tanto chiuse
quanto semi aperte (del tipo paravalanghe), per permettere una
migliore viabilità e accessibilità alle valli laterali in
sicurezza;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) quali sono le gallerie stradali ed autostradali, con
relative lunghezze, presenti sul territorio regionale interessate
dalla direttiva citata in Premessa;
2) quali sono le condizioni di sicurezza delle medesime,
ovvero quali di queste opere sono già a norma e quali devono essere
invece adeguate alle nuove norme comunitarie;
3) se nella progettazione e/o costruzione di nuove gallerie,
attualmente in corso, sono state adottate le indicazioni contenute
nella normativa citata;
4) se ritiene opportuno estendere l'applicazione di tali
norme di sicurezza anche a tratti in galleria di lunghezza
inferiore ai 500 metri.
F.to: Tibaldi - Lattanzi - Ottoz
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- La direttiva europea 2004/54 del 29 aprile
2004 e il successivo decreto legislativo 5 ottobre 2006, n. 264 si
applicano alle gallerie di lunghezza superiore a cinquecento metri.
La rete stradale transeuropea è composta essenzialmente dalle più
importanti vie di comunicazione, quali autostrade e strade statali
che rappresentano le principali direttrici di traffico. Per quanto
riguarda la nostra Regione, queste si possono identificare con
l'autostrada tra Pont-Saint-Martin e Courmayeur nelle 2 tratte in
concessione a "SAV" e "RAV", il raccordo tra la A5 e la strada
statale n. 27 gestito dalla "SAV" e, per quanto riguarda il
Compartimento "ANAS", la strada statale n. 27 del Gran San Bernardo
da Aosta al bivio del chilometro 20+000 in Comune di
Saint-Rhémy-en-Bosses e la strada statale n. 26 dall'uscita
dell'autostrada ad Entrèves al tornante de La Palud. Le strade
regionali, che costituiscono il reticolo della viabilità
secondaria, non sono interessate da questa normativa.
Per quanto riguarda il punto n. 1, non dirò il tratto esatto
perché viene una cosa troppo lunga, ma interessate da questa
normativa così come ce le hanno comunicate gli enti gestori sono le
gallerie di Hône, Montjovet, Petit Monde, Côte de Sorreley e
Signayes. Queste riguardano la "SAV", mentre, per quanto riguarda
la "RAV" - poi tali dati glieli faccio avere -, sono le gallerie:
Les Cretes, Villeneuve, Arvier, Leverogne, Avise, Villaret,
Chabodey, Morgex, Pré-Saint-Didier et Dolonne. Per quanto riguarda
la galleria di Dolonne, aperta al traffico il 7 marzo 2007, è stata
la prima galleria italiana sottoposta alle valutazioni della
Commissione permanente per le gallerie costituita presso il
Consiglio superiore dei lavori pubblici. Ne è stato autorizzato
l'esercizio provvisorio con alcune limitazioni, nelle more
dell'approvazione del progetto definitivo da parte della
Commissione e a seguito della realizzazione delle opere di messa in
sicurezza, che ne consentiranno l'apertura definitiva. Per quanto
riguarda l'"ANAS", l'"ANAS" non ha gallerie superiori a 500 metri,
quindi non ricadono nella fattispecie.
Tutte le 5 gallerie della "SAV" devono essere messe a norma, in
misura diversa in rapporto all'anno di costruzione; per stabilire
puntualmente cosa occorre fare, sono in corso le valutazioni
specifiche. Sappiamo che la direttiva stabilisce che la messa a
norma deve avvenire entro l'anno 2019 e che questi interventi
saranno definiti con la Commissione permanente per le gallerie,
istituita per legge presso il Consiglio superiore dei lavori
pubblici. I relativi interventi saranno programmati nel periodo
previsto dalla norma con particolare attenzione alle soggezioni al
traffico che necessariamente comportano. La "SAV" precisa inoltre
che le comunicazioni telefoniche dei principali gestori di
telefonia mobile sono possibili all'interno delle proprie gallerie,
così come le comunicazioni tra la Polizia stradale operante in
autostrada e le strutture operative della società e di conseguenza
non ritiene che sussistano riduzioni della sicurezza in caso di
incidente.
Per quanto riguarda la "RAV", l'autostrada Aosta/Monte Bianco,
dato il particolare tracciato che si sviluppa prevalentemente in
galleria, ha una dotazione di impianti, fra cui l'impianto
corredato da telecamere a circuito chiuso per mezzo del quale può
essere rilevato ogni evento anomalo, ossia un circuito televisivo
chiuso. La sua realizzazione ha richiesto l'installazione di circa
240 telecamere che inviano le immagini al centro di controllo. Vi
sono poi circa 50 colonne di soccorso installate lungo l'autostrada
che consentono, oltre alla richiesta codificata di intervento
sanitario o meccanico tramite pulsantiera con indicazioni
multilingue, un colloquio diretto con il centro di controllo.
L'impianto di ventilazione è gestito in automatico e assicura
un'ottimale qualità dell'aria in ogni condizione di traffico. A
questo risultato concorrono pure le stazioni di monitoraggio
ambientale composte da un sensore di opacità, un rilevatore di
anidride carbonica e un anemometro i cui parametri vengono
elaborati in "continuo" e le centraline di rilevamento incendio
collegate ad un cavo termosensibile che corre in calotta di ogni
galleria. L'impianto di illuminazione, di ultima generazione,
consente l'adattamento dell'occhio dell'utente alla penetrazione
della galleria. Un sistema di rilevamento delle condizioni
atmosferiche, composto da 5 stazioni metereologiche dislocate,
consente di avere attenta cognizione delle condizioni meteo che si
trovano all'esterno delle gallerie. Hanno provveduto alla posa di
ulteriori cavi di fibre ottiche per consentire l'attivazione di
nuovi impianti radio, oltre a quelli di servizio già in funzione e
della telefonia mobile, "Wind" perfettamente funzionante, mentre si
stanno definendo gli accordi con "Tim" e "Vodafone"... "Wind" è
agibile, "Tim" e "Vodafone" stanno perfezionando gli accordi. Sono
stati approvati dall'Ente concedente "ANAS" altri 2 interventi: la
compartimentazione dei by-pass e la costruzione di un'idonea rete
antincendio. La "RAV" ritiene che con la realizzazione di queste
opere le gallerie possono essere considerate idonee e conformi alle
direttive dell'Unione europea, anche se, ai sensi del citato
articolo 10, gli adeguamenti per le gallerie erano previsti fino al
2019.
Per quanto concerne la realizzazione di nuove gallerie, il
compartimento "ANAS" della Valle d'Aosta ha comunicato che
dovrebbero essere appaltate a breve le 2 grandi gallerie della
strada statale n. 27, ossia quelle in corrispondenza dell'abitato
di Saint-Oyen di 2.685 metri e quella di Etroubles di 1.500 metri.
Tali gallerie verranno naturalmente realizzate nel rispetto della
normativa.
Per quanto riguarda il punto n. 4, l'"ANAS" su questo aspetto fa
rilevare che, pur non essendo tenuta ad applicare la normativa
europea, per le gallerie di propria competenza, in base ad una
circolare "ANAS" del 1999 "Direttiva per la sicurezza della
circolazione nelle gallerie stradali" emanata a seguito del grave
incidente del Monte Bianco, ha da tempo iniziato l'adeguamento di
tutte le gallerie delle strade statali della Valle d'Aosta a tale
circolare. Fa comunque presente che negli ultimi anni gli
interventi hanno subito un rallentamento dovuto ad una notevole
riduzione delle assegnazioni finanziarie al compartimento. Per
quanto riguarda la rete stradale di competenza regionale, non si
ritiene necessario estendere l'applicazione della normativa alle
gallerie esistenti, in quanto le stesse presentano lunghezze
ridotte e non si riscontrano situazioni critiche sotto l'aspetto
della sicurezza. Sono comunque in corso, compatibilmente con le
risorse finanziarie a disposizione, gli interventi di adeguamento
previsti dalla normativa nazionale.
Presidente
- La parola al Vicepresidente Tibaldi.
Tibaldi (CdL)
- Innanzitutto, Assessore, grazie per le
informazioni che ha fornito, se poi ci potrà consegnare quelle
tabelle e quei dati di cui ha dato lettura sommaria, potremo
approfondire determinate conoscenze in materia. La Valle d'Aosta ha
un'orografia montuosa, che per sua natura impone che le montagne
vengano o valicate attraverso i valichi appunto o vengano perforate
attraverso le gallerie e quindi superate dall'interno della terra.
È naturale che le gallerie siano infrastrutture importanti per una
Regione come la nostra, che, fra l'altro, essendo transfrontaliera,
mette in comunicazione Stati confinanti, quali l'Italia, la
Svizzera e la Francia, ed è altrettanto naturale che sia importante
non solo la galleria in sé, ma la sicurezza del transito in
galleria. È per questo che abbiamo proposto con tale interrogazione
un punto della situazione; è vero, Assessore, che questa direttiva
UE del 2004 dovrà trovare totale applicazione entro il 2019 e
quindi a rigore di calcolo temporale abbiamo ancora 11 anni, ma è
altrettanto vero che la nostra Regione è stata purtroppo teatro di
incidenti, in particolare uno molto grave: quello del 1999 al
Traforo del Monte Bianco, che è costato in termini di vite umane e
di danni economici moltissimo.
Abbiamo annotato alcune informazioni che lei ha dato in risposta
ai nostri quesiti, in particolare il tratto autostradale gestito da
"SAV" deve essere completamente adeguato, i tempi ci sono.
Auspichiamo che, oltre al lievitare delle tariffe autostradali -
purtroppo questa è una consuetudine annuale per i Valdostani e per
i turisti -, vi sia un impegno finanziario di "SAV"
nell'intervenire sull'ammodernamento e la messa in sicurezza di
questi 5 "buchi" esistenti nel tratto di competenza valdostana.
Per quanto riguarda le gallerie "RAV", essendo state costruite
più recentemente, è naturale che i sistemi di sicurezza siano più
avanzati; segnaliamo peraltro che le comunicazioni telefoniche non
sono ancora agibili. Lei, Assessore, ricordava che con "Wind" è
stato raggiunto un accordo e quindi "Wind" è in questo momento
utilizzabile, ma lei sa che "Wind" è il gestore minoritario oggi
sul mercato, perché la maggioranza degli utenti utilizza "Vodafone"
e "Telecom", quindi è auspicabile che le ragioni che oggi
impediscono le comunicazioni telefoniche... oggi il telefono è il
mezzo più immediato per comunicare, anche se c'è un sistema di
radiotrasmissione fra gli enti di soccorso e di gestione,
auspichiamo che questi accordi vengano quanto prima perfezionati e
si possa utilizzare il telefonino anche in quel tratto autostradale
Aosta/Courmayeur, che per l'80% si snoda dentro le montagne, in
galleria.
Apprendiamo peraltro che l'"ANAS" dichiara di non essere tenuta
ad osservare la normativa UE e sta adeguando per quanto possibile
le gallerie valdostane; è vero che ci sono anche altre gallerie di
minore lunghezza al di sotto dei 500 metri e pertanto non
sottoponibili a questa normativa UE, ma penso che si possa far
tesoro di un incidente molto gravoso e che dovrebbe farci
ragionare, anche in virtù della nostra geografia montana, affinché
i transiti possano avvenire in totale e completa sicurezza. La
Valle d'Aosta ha fatto importanti e onerosi interventi, si sta
dotando sempre più di gallerie tanto chiuse quanto semiaperte,
ricordiamo quelle che ci sono per andare nelle valli laterali tipo
paravalanghe, di conseguenza un'attenzione ci vuole anche per
infrastrutture meno importanti, ma fondamentali per le
comunicazioni e per i transiti come quelli che sto citando.
Prendiamo atto per il resto della risposta che ci ha dato e ci
riserviamo di analizzare i dati.
