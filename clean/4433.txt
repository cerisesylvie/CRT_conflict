Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 108 del 11 marzo 1982 - Resoconto
OGGETTO N. 108/VII - COMUNICAZIONE DELL'ADESIONE ALLA
MAGGIORANZA CONSILIARE DEL GRUPPO DEL PARTITO SOCIALISTA
ITALIANO.
PRESIDENTE
: Comunico che in data 9 marzo 1982, ho
ricevuto una lettera del Capo Gruppo del Partito Socialista
Italiano, Giuseppe Nebbia, con la quale mi si prega di informare il
Consiglio regionale che, a seguito degli accordi intervenuti tra il
Partito Socialista Italiano, l'Union Valdôtaine, la Democrazia
Cristiana, i Democratici Popolari e l'Union Valdôtaine
Progressiste, il Gruppo consiliare del P.S.I., farà parte, d'ora
innanzi, della maggioranza consiliare che sostiene l'attuale
Giunta.
PRESIDENTE
: Ha chiesto di parlare il Capogruppo del
P.S.I., Consigliere Nebbia, ne ha facoltà.
NEBBIA - (P.S.I.):
Credo che si debbano dire molte cose
in collegamento a quanto riportato nella lettera inviata al
Presidente del Consiglio. Chiedo scusa se per esprimere la
posizione del nostro Partito farò una sorta di cronistoria della
vita politica della nostra Regione, così come noi l'abbiamo vista
ed interpretata, e per fare questo assumeremo come punto di
partenza la fine della scorsa legislatura e precisamente l'accordo
che era stato siglato fra le diverse forze politiche e che aveva
trovato spazio per una discussione in sede di Consiglio regionale
il 28 settembre 1977. In questo accordo c'erano da un lato alcune
forze politiche - fra cui la nostra - che facevano parte della
Giunta e dall'altro il P.C.I.; stilando questo accordo di fine
legislatura si realizzava una nuova maggioranza.
Leggo però dal verbale che l'attuale Presidente del Consiglio
Dolchi mi ha gentilmente permesso di avere, che la posizione del
P.C.I. in quella sede era di appoggio ad un certo numero di
iniziative di Giunta, pur rimanendo in una posizione di
opposizione. Infatti l'allora Capogruppo del P.C.I. disse in
quell'occasione: "riteniamo questa Giunta politicamente inadeguata
e dichiaro che come Forza di opposizione - perché tale rimaniamo -
combattiamo l'impostazione della Giunta".
Noi ripartiamo appunto da questa data perché crediamo che in
sede di politica regionale abbia un significato.
Per quanto riguarda il nostro Partito, facciamo riferimento a
quella che in quegli anni era stata la nuova linea del P.S.I.,
individuata per il Partito dal Congresso di Torino, con una
prospettiva di alternativa di sinistra che vedesse un P.S.I. più
preparato fronteggiare gli alleati di sinistra, in particolar modo
il P.C.I. - Questa linea è stata portata avanti coerentemente anche
in Valle d'Aosta dopo le elezioni regionali, ma in precedenza si
erano verificati nel nostro Partito, proprio come conseguenza della
stessa linea, una serie di fatti che hanno comportato la
presentazione alle elezioni di ben tre liste socialiste. Queste
contrapposizioni all'interno del nostro Partito non sono state
certamente malviste da tutte le altre forze politiche, che - chi
più chi meno - se ne sono servite strumentalizzandole per il
proprio tornaconto, causandoci una diminuzione di consensi ed una
riduzione di forza all'interno del Consiglio regionale.
Questa riduzione di forze è stata scontata in sede di formazione
della nuova Giunta dove, seguendo le indicazioni del Congresso di
Torino, avevamo propugnato una Giunta rivolta prevalentemente a
sinistra, che invece non si è formata anche per nostra obiettiva
non sufficienza di consenso. Ricordo che al primo Consiglio, quando
si è trattato di eleggere gli organi costituzionali del Consiglio,
un rappresentante del P.S.I. è stato eletto Segretario (in quel
momento c'era un solo segretario in luogo di due che per
regolamento, sono gli attuali) e un rappresentante del P.C.I. è
stato eletto Presidente del Consiglio. Ricordo anche che nelle
dichiarazioni del P.S.I. questa elezione era stata vista ed
interpretata nella prospettiva di una maggioranza che vedesse le
forze autonomiste e quelle di sinistra governare la Giunta. Questa
maggioranza alla riunione successiva non si è realizzata, e
coerentemente ci sono state le dimissioni da Segretario del
Consiglio del rappresentante del P.S.I. mentre non ci sono state le
dimissioni da Presidente del Consiglio del rappresentante del
P.C.I., anche perché le dichiarazioni, a parer nostro discutibili e
diremo il perché, erano state diverse.
Questo è l'inizio di una ambiguità che attribuiamo in questa
sede al PCI, la quale ha comportato una serie di conseguenze
politiche all'interno del Consiglio stesso sino a questa nostra
ultima decisione.
Durante il corso della legislatura, durante questi quattro anni
di attività del Consiglio, c'è stata una maggioranza che
coerentemente ha operato in questa ottica, mentre c'è stata una
minoranza che si è comportata in modo slegato e nei modi più
disparati.
Cominciamo col fare un'analisi della nostra posizione, per
estenderla poi anche alle altre forze di minoranza.
E' quasi pleonastico osservare che l'opposizione svolta in
questi anni dal P.S.I. è sempre stata costruttiva, mai
gratuitamente polemica, e principalmente rispettosa delle persone
che compongono questo Consiglio, sebbene allo stesso tempo attenta
ad una analisi dei fatti e delle azioni politiche.
In un primo tempo direi che su questa linea si sono trovate
anche altre forze, in particolar modo i Democratici Popolari e
Nuova Sinistra; non sempre su questa linea si è trovato il P.C.I.,
che in alcuni casi gratuitamente ha fatto polemiche di ordine
personale, anche abbastanza squalificanti per il Consiglio.
In una fase successiva, in coincidenza anche con altri fatti
politici come le elezioni nazionali, c'è stato un cambiamento di
posizione da parte del Movimento dei Democratici Popolari, i quali
hanno addotto fra le altre motivazioni, anche quella di una
mancanza di coerenza delle forze di opposizione, di una mancanza di
opposizione effettiva all'interno di questo Consiglio. La stessa
considerazione la facciamo anche noi, ma in questo caso in senso
costruttivo, cioè al di là ed oltre le persone che compongono
questo Consiglio. Critichiamo il P.C.I. per l'ambiguità di cui ha
dato prova assumendo posizioni a volte radicali, altre volte invece
di morbida condiscendenza, e mi riferisco alle innumerevoli
possibilità che si sono offerte alla minoranza di invalidare le
sedute di Consiglio quando i Consiglieri presenti erano appena al
di sopra del numero legale. L'opposizione portata avanti dal P.C.I.
- che questo Partito come maggior forza di minoranza aveva il
diritto/dovere di condurre - è sempre stata fortemente ambigua e le
nostre posizioni di minoranza non sono mai state sostenute da
posizioni comuniste parallele.
Il Capogruppo del P.C.I. spiegherà poi in modo diverso questo
suo atteggiamento che noi interpretiamo però come la speranza che
ha nutrito in questi anni il Partito di rovesciare le posizioni
esistenti in Consiglio per entrare a far parte della maggioranza.
Era quindi necessario mantenere certi contatti con alcune forze di
maggioranza, perché i Partiti, i Movimenti al di sopra dei 7
Consiglieri sono pochi; in tal modo non era indispensabile
un'opposizione, o diciamo non era strumentale, una opposizione
netta e rigida, mentre poteva esserlo un'opposizione morbida.
D'altra parte, anche il mantenimento della posizione della
Presidenza del Consiglio ha a parer nostro condizionato decisamente
il P.C.I. nella sua azione, perché evidentemente questo fatto ne ha
legato alcune iniziative sino in questi ultimi tempi, cioè quelle
di attribuire - ed in questo senso ci troviamo concordi con
un'osservazione che ha fatto due Consigli fa l'Assessore Ramera -
alla Presidenza del Consiglio una sorta di Governo-ombra della
Regione.
Queste sono posizioni critiche che però da sole non possono
chiarire le nostre scelte. Vi sono stati anche altri comportamenti
da parte di altri Partiti e Movimenti; c'è stato un accordo che
avevamo fatto con il P.S.D.I. secondo ben determinate prospettive
di carattere politico al fine di rafforzare l'area laica e
socialista all'interno di questo Consiglio. Probabilmente alcune
incomprensioni, la differenza di alcune valutazioni, non hanno
permesso di proseguire su questa strada, anche se ci auguriamo di
poterlo fare in futuro.
A giustificazione della nostra linea ci sono considerazioni più
generali di carattere non solo consiliare ma anche politico, che
hanno trovato un'esplicitazione nel nostro Congresso regionale
dell'aprile 1981 tenuto a Saint-Pierre. Da questo Congresso sino al
Convegno che abbiamo fatto la settimana scorsa a Saint-Vincent, c'è
stata tutta una fase di ripensamento della nostra politica in Valle
d'Aosta, della nostra funzione e conseguentemente anche dei
rapporti che dobbiamo impostare con le altre forze.
Abbiamo posto a base della nostra linea una prospettiva
dell'autonomia valdostana intesa in senso dinamico e non statico,
che tenga conto dell'evoluzione della nostra Regione in questi
ultimi tempi sia all'interno della nostra società che in più vasto
contesto nazionale ed europeo. Quindi noi propendiamo verso
soluzioni che portino ad un progresso culturale di tutta la nostra
società, che siano una sintesi degli apporti migliori di tutte le
Forze, per raggiungere una omogeneità di base ed una specificità
della nostra situazione che ci permetta di mantenere inalterati i
rapporti, diversi ed autonomi, rispetto ad altre Regioni italiane e
rispetto ai Paesi europei.
Abbiamo riconsiderato, riaffermandoli, i valori
dell'acquisizione culturale e linguistica da parte di tutti i
componenti della nostra società, nella prospettiva di un
inserimento sempre più ampio in Europa, nel cui contesto dobbiamo
essere padroni di due culture per poter entrare in relazione con
l'ambiente di una e dell'altra cultura.
Siamo dell'avviso che il bilinguismo debba essere nella nostra
Regione un patrimonio comune a tutti e sotto questo aspetto deve
essere considerato un'acquisizione, una conquista, un obiettivo per
una nuova etnia valdostana. Da questa impostazione teorica di
prospettiva discendono - e devono discendere - considerazioni di
carattere politico e di come porsi nei confronti di tutte le altre
Forze.
Ed è in questo senso che diversi e di conseguenza migliori
devono essere i rapporti con tutti i Movimenti regionali, per cui
ci sono dispiaciute alcune considerazioni che sono state
indirizzate alle nostre iniziative dal Movimento dei Democratici
Popolari, che non ha forse inteso completamente lo spirito delle
nostre proposte, favorendo in tal modo l'insorgere di alcuni
malintesi che dovranno essere chiariti.
Vogliamo stabilire con i Movimenti regionali un'intesa, prima
che politica, culturale ed in questa direzione ci muoviamo non solo
come Partito Socialista della Valle d'Aosta, ma in linea con il
Partito Socialista Italiano e con l'Internazionale Socialista.
Intendiamo migliorare i rapporti con tutte le altre forze
politiche operanti in Valle d'Aosta, particolarmente con la D.C.
che riteniamo, e non ci stanchiamo mai di ripeterlo, sia in sede
regionale diversa e migliore rispetto alla D.C. in sede nazionale,
con la quale ci sono tutta una serie di contrasti come leggiamo
ogni giorno sui giornali.
Questa migliore intesa l'abbiamo potuta rilevare in particolare
dall'intervento del Consigliere Fosson al Convegno di domenica
scorsa, in base al quale ci siamo resi conto che su molte delle
nostre linee per l'autonomia valdostana c'è un accordo di principio
con la D.C. della Valle d'Aosta. E diverso e migliore deve essere
anche il rapporto con il Partito Comunista, perché malgrado le
critiche che gli abbiamo fatto e che forse continueremo a fargli,
vediamo con notevole interesse la nuova linea che il Partito
Comunista sta realizzando in campo nazionale, anche se resterà
probabilmente il contenzioso sulla primogenitura, sulla forza
egemone o trainante di un'eventuale possibile alternativa di
sinistra, ed è in questo senso che chiediamo al Partito Comunista
di smetterla di considerare il Partito Socialista come un ragazzino
discolo che deve solo essere ammonito.
Ma più che altro ci sono, particolarmente in questo Consiglio
regionale, una serie di Forze che hanno caratteristiche ben
determinate, che sono qualificate ma hanno numericamente uno scarso
peso e che compongono il quadro cosiddetto laico, con le quali il
Partito Socialista in campo nazionale sta tentando degli
approfondimenti e con le quali in sede regionale ritiene di dover
trovare una maggiore coerenza, perché bisogna dire che è proprio a
causa di incoerenza fra le forze laiche se in questo Consiglio si è
dato spazio ai grossi raggruppamenti.
Anche in questo caso è valido il vecchio proverbio: "L'unione fa
la forza", ma purtroppo le forze laiche in questo Consiglio hanno
sempre operato in una prospettiva piuttosto riduttiva. In questa
ottica il nostro partito ha iniziato una serie di incontri ed
iniziative con le forze dell'attuale maggioranza per giungere ad un
accordo, che è stato stipulato e che prevede pochi punti
qualificanti che trovano sede proprio nel bilancio, come ciascuno
può oggi riscontrare nella bozza di bilancio che è stata
presentata.
E' stato detto che il Partito Socialista voleva entrare in
maggioranza in quanto essendoci finalmente il riparto fiscale,
erano disponibili maggiori fondi da distribuire, e cioè per il
principio che dove la torta è più grossa c'è spazio anche per
qualcun altro. Evidentemente questo modo di considerare le cose
salta a piè pari tutte le premesse che sono state poste.
E' evidente che quando i fondi sono più ampi è necessario anche
un maggior controllo per poterli bene indirizzare; il nostro
controllo noi lo effettuiamo da posizioni di maggioranza con un
accordo di questo tipo, diversamente da quanto è avvenuto cinque
anni fa per il Partito Comunista che ha firmato un accordo analogo,
pensando di poter egualmente condizionare i fatti da una posizione
di minoranza. L'accordo che è stato siglato prevede, come dicevo,
pochi punti relativi all'occupazione, all'edilizia abitativa, al
decentramento, alla viabilità ed alla sanità.
La maggior parte di questi settori ha già trovato una chiara
individuazione ed un finanziamento nel bilancio ed in occasione
della discussione sul bilancio si potranno approfondire tutti
questi aspetti.
Vorrei sottolineare che il Partito Socialista entra in
maggioranza con una chiara caratterizzazione di Forza di sinistra e
da questa posizione continuerà ad operare per affermare i propri
obiettivi, indipendentemente dal fatto che sia stato siglato un
accordo; così come tutte le altre forze di maggioranza ritengo
legittimo debbano fare, perché gli accordi sono fatti per questi
obiettivi; con l'evoluzione delle situazioni e dei tempi possono
sorgere nuovi problemi che possono portare a siglare anche altri
patti.
Quindi il Partito Socialista entra come forza di sinistra in
maggioranza e come tale si aspetterebbe una volta tanto anche un
modo diverso di interpretare questa azione da parte del Partito
Comunista.
Il Partito Socialista entra senza richiedere posti di potere in
esecutivo, condizione questa che potrebbe stupire molti, visto che
per tantissimi anni si è voluto vedere il Partito Socialista come
quel Partito che non si muoveva senza avere prima ottenuto delle
particolari condizioni.
Ma noi abbiamo operato e continueremo ad operare secondo una
chiara prospettiva politica che è stata bene individuata.
E' chiaro che senza avere delle posizioni di controllo
nell'esecutivo, la nostra azione potrà essere condizionata per
quanto riguarda le minuzie, ma sarà evidentemente qualificante sui
fatti sostanziali.
Ed infine vorrei dire che il nostro ingresso in maggioranza non
vuole porsi contro alcuna Forza; ci potranno essere delle
interpretazioni di diverso tipo, ma le premesse politiche alla
nostra azione dimostrano che non ci interessa chi è in questo
momento in esecutivo, ma che ci interessa solamente riuscire a
trovare su questi punti un'aggregazione per poter discutere ed
operare assieme a tutti.
PRESIDENTE
: E' aperta la discussione sulle comunicazioni
del Presidente del Consiglio.
Ha chiesto di parlare il Consigliere Mafrica, ne fa facoltà.
MAFRICA - (P.C.I.):
Devo dire che l'intervento del
Consigliere Nebbia, anche se svolto in modo pacato, ha dimostrato
una certa debolezza delle posizioni di questo partito, un certo
bisogno di dare spiegazioni: per dirla con un'espressione più
semplice, sembra quasi che il Partito Socialista abbia la coda di
paglia per il modo con cui ha giustificato il suo ingresso in
maggioranza.
L'ingresso in maggioranza del Partito Socialista non è una
questione nuova, quindi pensavo che oggi non ci sarebbe neanche
stato un grande dibattito; sono quattro mesi che se ne parla, le
diverse forze politiche hanno preso il loro tempo e ne hanno già
discusso, secondo me, a sufficienza.
Si è ritenuto necessario portare il dibattito in Consiglio, ma
non mi sembra che dalle argomentazioni del Consigliere Nebbia siano
venute fuori delle giustificazioni politiche; al contrario, la
prima parte dell'intervento è stata tutta dedicata alla critica di
una forza di opposizione, e trovo strano che a giustificazione del
proprio ingresso in maggioranza si scelga come argomento
principale, anziché ciò che si vuole fare, quanto è stato fatto da
una forza d'opposizione, insistendo poi a verificare ed a criticare
tale comportamento.
Questa mi sembra una posizione sostanzialmente debole.
Del resto, come ci siamo già detti altre volte, ogni Forza porta
avanti la sua opposizione nel modo che ritiene più opportuno, così
come noi in quello che riteniamo più proficuo per la nostra
posizione politica e per la possibilità di portare maggiori
consensi al nostro partito.
Non credo che saremmo tanto abili e che faremmo delle scelte
opportune se accettassimo dalla maggioranza il consiglio su come
fare l'opposizione.
Un verso di Virgilio dice: "Timeo Danaos et dona ferentes"; qui
non si danno neanche dei doni, si danno dei consigli gratuiti ad
una forza di opposizione su come deve fare l'opposizione proprio
nel momento in cui si entra in maggioranza, ed io non credo siano
dei consigli disinteressati.
Un'altra delle argomentazioni principali svolta dal Consigliere
Nebbia, che porterebbe ad un'ambiguità delle posizioni del Partito
Comunista - e cioè quella della Presidenza del Consiglio - è invece
una questione che abbiamo già discusso con altri Movimenti in
numerose occasioni, per cui pensiamo di essere stati chiari e di
esserlo ancora adesso.
Al momento in cui il compagno Dolchi è stato eletto Presidente
del Consiglio, ha affermato - e noi come partito abbiamo preso
questo impegno - che il Presidente del Consiglio rappresentava
tutto il Consiglio; la sua elezione non era il frutto di un apporto
fra Forze di maggioranza, ma era un accordo tra le Forze di
maggioranza e minoranza, fra la maggioranza delle Forze del
Consiglio, per avere un Presidente che garantisse rapporti
democratici all'interno di questa Assemblea.
Respingiamo come pretestuosa l'argomentazione che il Presidente
del Consiglio debba essere espressione delle maggioranza; abbiamo
un riferimento dal punto di vista istituzionale ancora più elevato
che non la Presidenza del Consiglio della Valle d'Aosta, e della
Presidenza della Camera, nella quale non crediamo che per il fatto
che la compagna Nilde Jotti sia Presidente della Camera, il Partito
Comunista Italiano abbia una posizione ambigua a livello
nazionale.
Questo non è vero neanche qui, anzi pensiamo - e su questo siamo
pronti a discutere - che il Presidente del Consiglio Dolchi abbia
rispettato gli impegni presi al momento della sua assunzione; se
non lo ha fatto, che lo si critichi e gli si chieda conto di come
ha garantito la democrazia di questo Consiglio, di come ha
rappresentato il Consiglio nelle sedi in cui era tenuto a
farlo.
In sostanza, per non scendere in polemiche inutili, la scelta
del Partito Socialista è a mio giudizio una scelta che non si
giustifica chiaramente come vorrebbe. Non è una scelta fatta per la
governabilità; questo è uno dei temi principali usati dal Partito
Socialista: noi scegliamo di entrare in maggioranza per garantire
la governabilità.
Qui esisteva una maggioranza già largamente autosufficiente,
quindi non vediamo in questo senso una giustificazione politica.
Non ci sembra neanche - ma su questo si può discutere - che
l'ingresso del Partito Socialista nella maggioranza abbia portato a
modifiche sostanziali nei programmi della Giunta; l'Union
Valdôtaine, quando ha accolto la richiesta del Partito Socialista,
ha dichiarato che non è stato modificato il programma della Giunta,
ma si è sostanzialmente aggiornato quel programma già concordato
nel 1979; ed anche esponenti di altre Forze politiche hanno dato al
programma questo carattere. Non ci sembra neanche che sia stata
espressa la volontà di un cambiamento nei metodi di Governo, che
potrebbe essere un'altra delle ragioni che spingono un partito ad
entrare in una maggioranza; quindi, per dare un giudizio, mentre
avevamo giudicato l'ingresso dei Democratici Popolari nella
maggioranza, una resa contrattata, perché in cambio dell'ingresso
in Giunta c'era stato un cambiamento di parte, dall'opposizione
alla maggioranza, giudichiamo quello del Partito Socialista un atto
di sottomissione volontaria ad un determinato tipo di schieramento
in cambio di vantaggi futuri, cosa di per sè legittima che non
pensiamo però possa essere presentata in altro modo.
Da parte nostra confermiamo ancora una volta di essere Forza di
opposizione, non per ragioni di schieramento, ma perché pensiamo
che non ci sia nel comportamento e negli atti di governo della
Giunta un indirizzo ed un rispetto di metodi che possiamo
condividere. Ci sembra per esempio che nessun passo avanti sia
stato fatto in questi anni verso il metodo della programmazione,
che anzi è stato sempre più lasciato da parte, al punto che oggi,
credo, i funzionari dell'Ufficio Programmazione non sappiano
neppure bene cosa debbono fare. Non condividiamo l'indirizzo
rispetto ai problemi del decentramento: prima di tutto
l'atteggiamento di rifiuto nei confronti delle Comunità Montane e
poi un atteggiamento nei confronti dei Comuni che non è di rapporto
paritario, di fiducia, ma resta sempre un rapporto di elargizione
dall'alto verso il basso. Non condividiamo gli indirizzi della
Giunta, della maggioranza, nel campo industriale; ci sembra anzi di
scorgervi delle venature di carattere anti-industriale che a noi
appaiono molto pericolose. Non condividiamo gli indirizzi della
Giunta nel settore agricolo, dove da anni mancano iniziative di
qualche rilievo e dove si continua a portare avanti una politica di
tipo assistenziale alla maniera spicciola. Non condividiamo gli
indirizzi della Giunta nel settore terziario, dove si rincorrono di
preferenza interventi di tipo assistenziale che non la ricerca
dello sviluppo della base produttiva della nostra Regione.
Non condividiamo neppure l'impostazione culturale - se così si
può dire - di questa maggioranza, di questa Giunta.
Ci sembra inoltre che questa Giunta non sia neanche
sufficientemente autonomista; lo ha dimostrato nelle vicende del
riparto, quando si è dimostrata subito pronta ad accettare un
sopruso vero e proprio da parte del Governo, e lo dimostra nel
rapporto con i Comuni ed anche per l'assenza di iniziative
culturali. Le uniche iniziative di carattere culturale, dobbiamo
riconoscerlo, sono poi state prese non dall'Assessorato alla
Pubblica Istruzione e Cultura, ma dall'Assessore al Turismo. In
tutti questi anni non è stata presa un'iniziativa al di là della
ripetizione dei meccanismi già usati in passato, in difesa della
stessa identità culturale della popolazione valdostana. In questo
senso si cerca di fare qualcosa in difesa della lingua francese, ma
si fa molto poco per quel che riguarda la conoscenza, da parte
delle giovani generazioni, della storia delle tradizioni della
popolazione valdostana. Se si prendessero invece delle iniziative
per colmare questa lacuna, si avrebbero più partecipanti ai diversi
convegni sull'autonomia.
In sostanza crediamo che il comportamento della Giunta non
garantisca un autogoverno della popolazione valdostana, ma sia
invece una struttura che si pone al di sopra della popolazione
stessa, per distribuire delle risorse con meccanismi che sono per
la maggior parte deleteri. A noi sembra che la Giunta regionale,
come pure le forze che via via si sono ad essa associate, si sia
collocata nell'ottica non di un organismo che deve fissare
indirizzi per l'autogoverno della popolazione valdostana, ma
nell'ottica di una super amministrazione che distribuisce risorse
in questo momento anche consistenti.
A nostro giudizio questa è una visione riduttiva che pertanto
rifiutiamo, e sulla base dei ragionamenti che ho fatto, confermiamo
la nostra opposizione.
Sosteniamo invece che occorre lavorare per costruire una
piattaforma autonomistica fra le forze politiche valdostane, per
giungere ad una maggioranza ed ad un esecutivo che abbia indirizzi
diversi, che voglia usare i metodi della programmazione, del
decentramento, che voglia legiferare programmi-quadro e dotare la
realtà valdostana di tutti gli strumenti necessari per il suo
autogoverno. Fino a che non ci saranno impostazioni di questo tipo
pensiamo che la maggioranza potrà anche allargarsi, ma in realtà
non diventerà né più efficiente né più capace di dare risposte ai
problemi della popolazione valdostana.
Per questa ragione non ci preoccupa neanche l'allargamento della
maggioranza ed il conseguente restringimento dell'opposizione
dall'altra; il primo perché non avviene per realizzare un progetto
politico di una qualche consistenza, ma avviene per gradi
successivi in seguito a ragioni di tipo opportunistico, a calcoli
di potere proiettati dopo le elezioni regionali.
Pertanto la colla che tiene insieme questa maggioranza è tale
che prima o poi non terrà più saldamente assieme queste forze e
renderà invece possibili soluzioni differenti.
E neanche ci preoccupa che si indebolisca l'opposizione perché
in realtà - come ha già detto il Consigliere Nebbia, mentre dava i
giudizi del suo partito sull'opposizione condotta dal nostro - non
c'è stato in tutti questi anni un contributo da parte del Partito
Socialista alla costruzione di uno schieramento alternativo delle
forze di opposizione. Anzi diciamo con un ragionamento un po'
utilitaristico, che la diminuzione delle forze che si collocano
all'opposizione in una realtà come quella valdostana, allarga gli
spazi dell'opposizione stessa; quindi non crediamo che il nostro
partito abbia da rimetterci da scelte come quelle fatte dal Partito
Socialista.
Lavoreremo comunque senza fare eccessive recriminazioni per
quello che è il nostro obiettivo politico principale e cioè per
aumentare il consenso, che pure c'è anche all'interno di alcune
forze della maggioranza, per un disegno alternativo rispetto
all'attuale gestione della Giunta regionale.
Distinguiamo anche fra l'operato della Giunta e le forze
politiche che la esprimono; non pensiamo che nessuna Giunta
regionale sia eterna né immodificabile, anche se questa ormai ha
largamente superato i sette anni di permanenza. I processi politici
sono in movimento e la mancanza di interventi sostanziali
nell'economia della società valdostana produce a nostro avviso
scompensi e dissensi che possono portare alla costruzione di una
maggioranza diversa di cui fa già parte il nostro Partito, per
andare ad una direzione della nostra Regione che abbia un carattere
di maggiore capacità di autogoverno e che sia all'altezza di
rappresentare le esigenze della popolazione valdostana.
Fino a quando non si farà, sia a livello nazionale che
regionale, una maggioranza con il nostro Partito, mancherà
all'interno di entrambe le maggioranze una forza capace di
confrontarsi e di costringere anche le altre ad affrontare
soluzioni e problemi nuovi.
In questa maggioranza ci sembra che il confronto sia scarso e
che una forza predomini sulle altre, imponendo loro le proprie
impostazioni; in questo senso non crediamo che realmente ci si
confronti e si discuta sui programmi, ma pensiamo invece che,
nonostante gli inevitabili dissensi, sia sempre prevalente il
giudizio dell'Union Valdôtaine, e che la sicurezza dell'Union
Valdôtaine nei rapporti con i suoi alleati porti ad una riduzione
dell'ottica con cui si guarda ai problemi e quindi a degli
scompensi sui quali noi intendiamo lavorare. Un Partito come il
nostro, che sta discutendo di questioni di grande prospettiva, che
ha affrontato con rigore ed una certa capacità di analisi questioni
più complesse di rapporti internazionali, non può venire coinvolto
in questioni puramente strumentali di tattiche di maggioranza o di
questioni di potere, ma deve continuare a rappresentare, anche
nella nostra Regione, un punto di riferimento per la costruzione di
un disegno alternativo nel governo della realtà valdostana.
In questo senso si possono anche accogliere alcune delle parti
dell'intervento del Consigliere Nebbia, quando veniva rilevata la
necessità di mantenere rapporti con il nostro Partito. Pensiamo di
avere un'impostazione sufficientemente chiara: non vogliamo entrare
in nessuna maggioranza se non possiamo cambiare i metodi e
partecipare. Fino a quel momento siamo e resteremo
all'opposizione.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (Democrazia Proletaria - Nuova Sinistra):
Per quel che riguarda l'entrata in maggioranza del Partito
Socialista, scontata, ma non altrettanto lineare ed entusiasta da
parte di tutte le forze che lo hanno accolto nella loro grande
famiglia, vorrei partire da un riferimento che il Consigliere
Nebbia ha avuto la bontà di fare nei confronti di Nuova Sinistra.
Ad un certo punto dice che qualche tempo fa c'era una maggioranza
unita dal punto di vista programmatico, e lascia intendere in
qualche modo, anche dal punto di vista ideale, ed una minoranza
invece tutta sbilanciata in cui coesistevano un comportamento
ambiguo da parte del Partito Comunista, ed un comportamento
costruttivo e rispettoso da parte di Nuova Sinistra e dei
Democratici Popolari.
Personalmente ritengo di non essere né particolarmente
rispettoso nei confronti di questa maggioranza, né particolarmente
costruttivo. Se vogliamo dire che c'è stato un processo di
"imbuzzurrimento" da parte di Nuova Sinistra nei vari personaggi
che si sono succeduti, sono contento di essere arrivato a questo, e
farò una critica a chi invece era tanto rispettoso e costruttivo
nei confronti della maggioranza.
Per dare un giudizio di merito su questa operazione politica,
vorrei partire da un'analisi - condotta però in termini molto
semplici, perché non conosco il latino e quindi mi viene difficile
dare delle definizioni colte cosa come ho sentito fare - sul
comportamento del Partito Socialista in sede nazionale a partire
dal Congresso citato, di Torino, di 4-5 anni fa, da quando Craxi ha
gestito effettivamente la linea politica del P.S.I. ottenendo dei
notevoli risultati sul piano politico, per quanto riguarda
l'aumentato peso del P.S.I. sulla scena politica italiana.
Volendo sintetizzare in una sola battuta il comportamento che
tanto ha reso al P.S.I., potremo dire che si è teorizzata la
funzione della "cerniera". In effetti il P.S.I. sta sfruttando al
massimo questa sua posizione centrale nello schieramento politico
italiano - visto che ormai nel 1982 non è più ipotizzabile una
soluzione di destra tipo Governo Tambroni - che gli consente di
fare pesare molto di più del 10/12% che raccoglie in sede
elettorale nei confronti delle varie forze politiche con cui si va
alleando, sia che si trovi al Governo centrale con la D.C., o in
Amministrazioni periferiche, nei Comuni e nelle Regioni, nei
confronti del P.C.I., dove conduce una azione che non esito a
definire in molti casi ricattatoria, anche se tuttavia
legittima.
Bisogna dire, a nota di merito del P.S.I., che questo
comportamento estremamente disinvolto sul piano delle realizzazioni
concrete che si traducono in voti, in consensi ed in un aumentato
peso politico sulla scena italiana viene adottato all'interno del
Partito da compagni che riescono a dare delle indicazioni coerenti
sul piano ideologico, di quale atteggiamento tenere nei confronti
di Movimenti politici di altri Paesi.
Abbiamo il massimo rispetto di Bobbio, che stimiamo una delle
persone più coerenti e prestigiose della scena culturale italiana.
Da questa fotografia del comportamento del P.S.I. in Italia, voglio
partire per dare un minimo di giudizio sull'operazione che viene
qui condotta. A questo punto dico: bravo Andrione, perché il vero
vincitore di questa operazione è il Presidente della Giunta Mario
Andrione. Lui ha teorizzato forse ancor prima di Craxi la funzione
della "cerniera" e trovandosi in mezzo ha voluto utilizzare al
massimo, con un comportamento assolutamente coerente, tutti gli
spazi politici che gli venivano offerti sia dalla minoranza, dalla
opposizione, che dalla maggioranza. Se voglio cogliere un segno
politico all'ingresso del Partito Socialista in questo momento -
non quello che dirò dopo, che ha una funzione assolutamente
legittima ma un po' diversa - è quello che l'Union Valdôtaine sta
svolgendo un ruolo di predominanza nei confronti delle forze
politiche sue alleate, che molte volte sono un po' recalcitranti
perché vorrebbero avere maggiore spazio ed una maggiore capacità di
intervento, sennonché a questo punto subentra la logica dei numeri
in modo rigoroso, in quanto se si vuole ottenere qualcosa bisogna
essere in grado di impedire, ritirandosi - operazione questa che
viene fatta molto spesso in campo nazionale - la gestione di un
certo programma, sotto un determinato segno, in quel momento
politico.
A questo punto cosa bisogna fare? E ripeto bravo Andrione che è
riuscito a convincere i suoi amici di Movimento perché non tutti
erano così contenti ed entusiasti dell'entrata del Partito
Socialista a causa di antiche prevenzioni nei confronti di "vecchi"
personaggi, non tanto per età quanto per comportamento, facendo
loro un ragionamento molto semplice sulla base dei numeri. Ha
detto: "Se abbiamo la possibilità di fare la cerniera in due modi,
quindi gestire l'attuale maggioranza, nel caso le Forze che la
compongono non si comportino come vogliamo noi, possiamo andarcene
e creare i presupposti per una maggioranza di segno diverso, perché
i numeri li abbiamo lo stesso".
Quindi se vogliamo cogliere un segno politico all'ingresso del
Partito Socialista in questo preciso momento, in seguito a
polemiche e frizioni molto accentuate che si stavano delineando
all'interno della maggioranza, secondo me è soprattutto questo.
Per quanto riguarda invece l'affermazione fatta dal Consigliere
Nebbia, quando dice che il Partito Socialista entra nella
maggioranza ma non vuole avere dei posti, e che la sua è una
posizione che intende assumere in seguito ad un'analisi politica
generale, mi va tutto bene, mi sembra giusto ed assolutamente in
linea con le scelte del Partito Socialista a livello nazionale.
Consentitemi però di dire che a mio avviso l'attuale operazione
è stata anche impostata in una ipotesi molto molto più ravvicinata
e palpabile, che è quella di avere la possibilità di gestire
effettivamente le realizzazioni rese possibili dalle modificate
disponibilità economiche da parte della Regione in seguito al
riparto fiscale, che non si esauriscono nel 1982, ma probabilmente
si cominceranno a delineare con molta più precisione e possibilità
d'intervento a partire dal 1983, anno in cui ci saranno le elezioni
con conseguenti "giochi" per gestire anche quei nuovi spazi che la
legislazione meglio precisata, che riguarda le deleghe, dà alla
Giunta per governare la Regione.
Non trovo scandaloso il comportamento del Partito Socialista,
anzi lo trovo coerente con i comportamenti quotidiani di tutti i
Partiti Socialisti d'Italia; ho i miei dubbi che questo si traduca
in un effettivo miglioramento della conduzione della Cosa Pubblica,
che porti dei vantaggi alla popolazione valdostana.
Non ho ancora avuto modo di vedere il bilancio, quindi non so
dire se la entrata del Partito Socialista ne modifica
fondamentalmente l'impostazione rispetto allo scorso anno, salvo il
maggior numero di miliardi che sono a disposizione; fatto questo
che potrebbe tradursi addirittura per assurdo in un peggioramento
delle linee di intervento sul piano politico, perché dà maggiore
disponibilità finanziaria a degli indirizzi politici di conduzione
della Cosa Pubblica che ritengo errati in quanto tali,
indipendentemente quindi dalle cifre a disposizione.
Mi auguro solo che questa operazione non comporti un ulteriore
decadimento di quello che dovrebbe essere l'elemento fondamentale
della vita politica, ossia il dibattito ed il confronto non solo
fra le forze politiche, ma anche fra forze sociali e di conduzione
effettiva del Governo su delle scelte che vadano incontro agli
interessi della popolazione, anziché servire, come molte volte
succede, a garantire centrali di potere e di sottogoverno, che in
ultima analisi finiscono con lo svuotare un bilancio, e che vadano
a sostenere le funzioni amministrative che questa Regione ha per
consentire delle scelte che ci portino se non fuori dalla crisi,
almeno ai margini, dando ai valdostani nel complesso la possibilità
di vivere meglio.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Nell'illustrare la nuova posizione
assunta dal Partito Socialista nell'ambito del Consiglio regionale,
mi è parso di cogliere la difficoltà del Consigliere Nebbia quando
ha liquidato i rapporti fra il Partito Socialista e quello
Socialdemocratico con una brevissima frase, senza ricordare forse
quelli che erano stati i loro rapporti, prima del passaggio
all'opposizione del P.S.D.I., prima che venisse stipulato quel
patto di consultazione, sottoscritto congiuntamente dal Partito
Socialista e dal Partito Socialdemocratico.
E' necessario richiamare qui quel documento, siglato il 9
dicembre 1980, dopo che il partito Socialdemocratico, in seguito
alle elezioni comunali del 1980, dalle quali è uscito vincitore
raddoppiando i consensi, benché uscisse da una Giunta, da una
coalizione di sinistra che amministrava il Comune di Aosta, in
virtù del fatto che c'era questa possibilità di collegamento di
consultazione tra il Partito Socialdemocratico ed il Partito
Socialista ha accettato di fare parte di una maggioranza così
ampia, quale quella che oggi governa la città di Aosta, nella quale
però le forze socialiste e laiche sono il perno portante di questa
Amministrazione.
Partendo da questo presupposto, dopo aver sottoscritto questo
patto di consultazione con il Partito Socialista, il Partito
Socialdemocratico, non condividendo più quelle che erano le
impostazioni della maggioranza, tant'è che lo stesso Partito
Socialista non le condivideva ed infatti nel documento è stato
scritto "il P.S.I. ed il PSDI ritengono che occorre dare ai temi
del Regionalismo, dell'Autonomia, della convivenza civile, un
indirizzo diverso che porti ad una comunità integrata basata sul
consenso democratico e sulla pacifica coesistenza delle diverse
componenti etniche, un Regionalismo quindi non chiuso in se stesso,
ma aperto e sensibile a contributi esterni in una visione che
superi i nazionalismi e proietti ed esalti in un'Europa dei popoli
il patrimonio della millenaria esperienza autonomistica
valdostana", (il Partito Socialdemocratico) è passato
all'opposizione in Consiglio regionale.
Dicevo che non possiamo accettare questa accusa velata fatta dal
Consigliere Nebbia a nome del suo partito, di incoerenza delle
forze dell'area laica e socialista, perché noi sempre abbiamo
operato con correttezza.
Voglio ricordare al Consiglio regionale la legge n. 73
concernente la costituzione di un patrimonio pubblico sulle aree
edificabili, e voglio ricordargli inoltre che incoerenza da parte
nostra assolutamente non ve n'è, anche perché la posizione assunta
dal Partito Socialista a livello locale è in netta contraddizione -
e qui si rileva l'incoerenza del "suo" Partito - con la strategia
del Partito Socialista a livello centrale, per altro condivisa ed
appoggiata dal Segretario del Partito Longo, che fa il discorso
della governabilità e della stabilità politica ed
amministrativa.
Ritengo che in questo Consiglio regionale l'ingresso del Partito
Socialista non sia assolutamente coerente a questa impostazione
portata avanti con forza da Craxi, perché vediamo che il Partito
Socialista non è forza determinante in questa maggioranza, a meno
che non vi sia da parte sua - ma le dichiarazioni del Consigliere
Nebbia lo smentiscono - la volontà di esservi entrati in
contrapposizione a qualcuno.
Non possiamo non dare ragione al Consigliere Carlassare, quando
dice che è Andrione l'unico vincitore, sebbene ritenga, forse
peccando di modestia, di non essere uno di quelli che fanno parte
degli "imbuzzurriti" pur facendo parte dell'opposizione.
Al di là di quello che dicono gli Organi di Stampa, al di là del
fatto che qualcuno preconizzi un seggio senatoriale per il nostro
caro Presidente, e qui a discapito del Consigliere Faval, nel caso
in cui il Presidente della Giunta dovesse essere eletto Senatore,
perché è nella rosa dei candidati per ricoprire il posto di
Presidente della Giunta, è vero quando si dice che chi si è
rafforzato qui è unicamente Andrione, l'Union Valdôtaine, che con
l'ingresso del Partito Socialista in maggioranza può giocare meglio
al ricatto ed alla divisione delle forze politiche.
A conferma di ciò, abbiamo potuto leggere e sentire dagli organi
di informazione i laconici comunicati delle varie forze politiche
di maggioranza, dove da una parte si dava uno schiaffo morale al
Partito Socialista e dall'altra si annunciava di non poter fare
diversamente, avendo l'Union Valdôtaine, forza di maggioranza
relativa nel Consiglio regionale, dato il suo consenso all'ingresso
del P.S.I. nella maggioranza.
Ho parlato di schiaffo morale al Partito Socialista perché già
nel lontano 17 ottobre 1981, la Segreteria di questo Partito aveva
emesso un comunicato nel quale si chiedeva l'apertura di
consultazioni per verificare la possibilità di un eventuale
ingresso in maggioranza e si specificava un ampio programma, un
grosso pacchetto di condizioni fatte dal Partito Socialista a
questa maggioranza per un suo ingresso; abbiamo potuto leggere e
sentire da più parti che il programma della Giunta restava quello
del 1979, e che il Partito Socialista aveva deciso di appoggiare
quel programma stilato nel 1979, al quale allora disse di no, ed al
quale oggi dice di sì. Chiaramente anche al P.S.D.I., se oggi
dichiarasse di condividere l'impostazione di questa Giunta,
Andrione risponderebbe che va bene, che possiamo votare a favore
del bilancio, dei provvedimenti proposti da questa Giunta, così
come ha fatto con il Consigliere Berti e con quello del P.L.I. e
come ha fatto, se ben ricordo, con il P.R.I. in occasione della
votazione del bilancio del 1981, quando disse che chi avesse votato
in favore di quel bilancio avrebbe fatto parte della
maggioranza.
Non riteniamo questo un modo serio e corretto di fare politica e
di gestire la Cosa Pubblica in questo momento.
La scelta fatta dal Partito Socialista va indubbiamente a
diminuire la forza della Sinistra in Valle d'Aosta in quanto viene
a mancarle un apporto determinante quale quello del Partito
Socialista e poiché non condividiamo che il Partito Socialista si
trinceri dietro il fatto che entra in questa maggioranza come forza
di sinistra, che come tale continuerà ad operare, ritenendo che non
abbia oggi la forza necessaria per fare quest'azione, siamo del
parere che abbia indebolito quella che poteva essere un'azione
costruttiva fatta dalle tre forze che oggi si trovano
all'opposizione in Consiglio regionale.
Quindi ritengo che l'ingresso del Partito Socialista nella
maggioranza sia quanto di più negativo potesse verificarsi a
livello regionale; mi auguro - e qui parlo esclusivamente come
rappresentante del Partito Socialdemocratico - che la sua scelta
non vada ad incrinare quei rapporti che faticosamente stiamo
cercando di instaurare e di stringere con il Partito Socialista per
un'azione comune nell'interesse della Valle d'Aosta.
E' chiaro però che non possiamo accettare l'accusa di incoerenza
come componente di forza dell'area socialista e laica, non possiamo
certo accettare la definizione fatta dal Consigliere Nebbia quando
dice che non siamo riusciti a coagulare una certa sintonia di
operatività/inoperatività fra le nostre due forze; ritengo però sia
necessario continuare su questa strada intrapresa dalla Segretaria
regionale del mio partito e quella del P.S.I., affinché l'area
socialista e laica sia rafforzata per il bene della nostra
Regione.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE
: Chiedo scusa al Consigliere Martin, che era
iscritto prima di me a parlare, ma per impegni inderogabili mi devo
assentare per pochi minuti e vorrei avere il tempo di dire
brevemente il pensiero della Giunta.
Innanzitutto vorrei far notare che sottolineare in tre
interventi - e abbastanza lunghi - che la politica è fatta di
rapporti di forza, è più o meno come illustrare l'invenzione
dell'acqua tiepida, che non è proprio calda ma non è neanche
fredda: è evidente che l'Union Valdôtaine e le forze che compongono
la maggioranza applicano le regole politiche. Che poi
linguisticamente vengano chiamate "cerniera" o in un altro modo, ha
un'importanza del tutto relativa.
In questo ambito specifico, le scelte sono coerenti con le
convinzioni dei Partiti e dei Movimenti per l'applicazione di certe
idee, perché, visto che la Repubblica è fondata sul metodo
democratico che si esprime attraverso i Partiti, non sapremmo come
altrimenti fare per portare avanti le idee che rappresentiamo.
Ho avuto un attimo di paura quando mi sono sentito dare del
bravo; per fortuna la spiegazione che è seguita, dimostrava che era
ironico quel complimento, perché per quanto ci riguarda noi
preferiamo essere trovati cattivi, poi anche se qualche espressione
"buzzurra" dovesse sfuggire, non ci siamo mai offesi, anzi
apprezziamo le qualità con le quali una certa opposizione porta
avanti le sue idee.
Qual è per noi il significato dell'entrata in maggioranza del
Partito Socialista: innanzitutto c'è un significato generale di
politica nazionale, che non può essere né dimenticato né
sottovalutato, per quelle che sono le scelte del Partito
Socialista, assolutamente indipendenti dal ruolo della D.C. o
dell'Union Valdôtaine in Valle d'Aosta. Non vorrei citare né
Bologna né Firenze, perché probabilmente perderemmo del tempo.
Vi è poi un ruolo specifico che è quello che viene ad appoggiare
l'azione di una certa Giunta e di conseguenza ad approvare un tipo
di Amministrazione. Per noi questo rappresenta un fatto positivo,
concreto, reale, politico, e di conseguenza non abbiamo non solo
potuto, ma voluto, respingere l'offerta del Partito Socialista.
Detto questo, per il momento si è detto tutto per lasciare ad
altre arene la discussione di natura più politica, mentre qui
bisogna tenere conto che siamo innanzitutto un'Amministrazione.
PRESIDENTE
: Ha chiesto di parlare il Consigliere
Martin.
MARTIN - (U.V.P.):
Dopo numerose consultazioni fra le
Segreterie politiche dei Partiti, dei Movimenti componenti la
maggioranza regionale e dopo la ratifica, in qualche caso sofferta
dei rispettivi direttivi sull'accordo raggiunto, il Partito
Socialista entra oggi a fare parte della maggioranza consiliare.
Dicevo che in alcuni casi si è trattato di decisione sofferta:
infatti a parte l'assenso immediato deliberato dagli organi
dirigenti della D.C. perfettamente in linea con il quadro
nazionale, da parte dei Movimenti autonomisti vi erano parecchie
perplessità nell'allargare una maggioranza già sufficientemente
ampia, che si era dotata di un programma politico-amministrativo
valido e che con l'approvazione del riparto fiscale poteva
realizzare quanto aveva programmato.
Era naturalmente legittima e politicamente intelligente la
richiesta del Partito Socialista di entrare a far parte della
maggioranza, specie a riparto già ottenuto. Ma era altrettanto
legittimo e politicamente comprensibile l'atteggiamento tenuto dai
Movimenti autonomisti che seppur con sfumature diverse, avevano
dichiarato di voler collaborare più intensamente fra di loro, per
addivenire alla formazione di un Fronte Autonomista regionalista
più ampio di quello attuale. Le premesse avvenute in tale senso nel
1979, in occasione delle elezioni politiche ed europee, erano state
incoraggianti ed avevano favorito la continuazione ed il
rafforzamento del dialogo in occasione del triste avvicendamento
dovuto alla prematura scomparsa del Sen. Fillietroz.
In effetti l'Union Valdôtaine Progressiste aveva rinunciato al
suo assessorato a favore del Democratico Popolare Pollicini,
proprio per favorire quel dialogo e quella collaborazione tra i
Movimenti Autonomisti che pareva potesse concretizzarsi nel tempo
con la creazione, da noi sempre sostenuta, dell'unità delle Forze
Autonomiste regionaliste.
C'eravamo sbagliati, perché confidavamo eccessivamente
nell'ideale valdostano che dovrebbe ispirare l'azione dei Movimenti
Autonomisti, e soprattutto perché non avevamo valutato a fondo
l'incidenza del potere che è in grado di rendere ciechi anche i
politici più accorti. Fu una deformazione che ci derivò dalla
nostra stessa configurazione, in quanto operando non per il potere,
che non esercitiamo, ma per le idee, pensammo che anche altri si
sarebbero mossi nella stessa direzione e che quanto prima quella
nostra rinuncia sarebbe stata ampiamente ripagata.
Così non è stato, e spiace dirlo la causa principale è da
ricercarsi nella mancata volontà di quella forza che si ritiene a
noi più vicina. In effetti oggi assistiamo ad un rallentamento
della politica autonomista intrapresa dopo lunghe incomprensioni
nel 1978 e rafforzata nel 1979.
Abbiamo sempre sostenuto che i Movimenti autonomisti devono
essere il perno della politica regionale, appoggiati eventualmente
da quei Partiti nazionali che ne condividono i programmi.
L'esistenza stessa dei Movimenti Autonomisti è legata a questa
logica. In quel giorno non molto lontano ormai, quando i due
maggiori Partiti nazionali avranno terminato il loro reciproco
processo di rinnovamento e per non farsi reciprocamente sopraffare
dal Partito Socialista Italiano - che guarda caso o con la D.C. o
con il P.C.I. è in maggioranza in tutte le Regioni italiane -
dovranno quindi collaborare fra di loro, solamente una forte
concentrazione autonomista che fino ad oggi pareva più facilmente
attuabile, senza necessariamente cambiare maggioranza regionale ma
solamente rinunciando ad un po' di potere o ridistribuendo meglio
lo stesso potere regionale, sarà in grado di evitare lo strapotere
dei Partiti nazionali.
Qualcuno ha osservato che questa maggioranza è molto ampia,
quindi pronta a sostenere qualunque prova, mentre altri che vedono
più lontano hanno obiettato che nulla è più mutevole della
politica, ricordandosi forse del sottile malessere serpeggiante
nella maggioranza per il fatto che sono in molti a votare, ma molti
meno a decidere.
In occasione della revisione del riparto finanziario tra Stato e
Regione, ho avuto modo di constatare l'impegno del Partito
Socialista, unitamente agli altri Gruppi consiliari aventi
rappresentanti a livello nazionale, ed ho avuto modo in altre
circostanze di operare con il Partito Socialista anche al di fuori
di quest'aula, apprezzandone il lavoro svolto.
Ho preso anche atto delle recenti autocritiche socialiste, volte
a superare le incomprensioni verificatesi nel passato nella sfera
delle problematiche generali, così come delle ipotesi di proposte
per la revisione del nostro Statuto speciale, ipotesi che per certi
aspetti sono vicine a quelle del Movimento che qui rappresento e
che dovranno a parer nostro avvenire attraverso un'ampia
rivalutazione delle matrici etniche, linguistiche e storiche e dei
valori di libertà e di autogoverno del nostro popolo, principi
basilari cui dovrà rifarsi il nuovo Istituto Autonomo nel contesto
della mutata realtà sociale economica e giuridico-amministrativa
della nostra Regione.
E' sulla base di queste considerazioni che sono certo che la
collaborazione dei due Consiglieri socialisti sarà leale, coerente
e continua. Ritengo altresì che essendo anche essi parte della
maggioranza, pur non facendo parte dell'esecutivo, si potrà
intensificare il ruolo di verifica e di proposta al fine di
realizzare, negli ultimi 14 mesi che ci separano dalla fine della
legislatura, il programma concordato.
PRESIDENTE
: Vi è ancora qualcuno che intende parlare
sulle comunicazioni del Presidente del Consiglio? Vi ricordo che
questo non è un dibattito ma i Consiglieri hanno la possibilità di
provocare il dibattito, anche se naturalmente la prossima seduta
del Consiglio che è dedicata alla discussione sul bilancio è
un'occasione migliore per un confronto politico.
Ha chiesto di parlare il Vicepresidente Faval, ne ha
facoltà.
FAVAL - (U.V.):
Stamani abbiamo udito delle interessanti
lezioni di politica ed amministrazione in quest'aula ed a chi si
erge a baluardo morale della politica della Valle d'Aosta, vorrei
fare un po' di storia, ricordando alcuni fatti sulla base dei quali
sarebbe bene operare per il futuro, e che sarebbe bene ricordare
nel fare determinate affermazioni.
Nel 1978 si è verificato un fatto che già altre volte abbiamo
definito scandaloso in quest'aula, perché avevamo ben 17 liste in
concorrenza per l'elezione al Consiglio regionale.
E' evidente che per fare della buona politica e della buona
amministrazione, i valdostani non hanno certo bisogno di scegliere
fra 17 liste.
Tra queste liste, quelle che non solo a noi, ma alla maggior
parte dei Partiti e Movimenti presenti in quest'aula, sembravano
più assurde e la cui presenza sembrava meno giustificata nell'agone
politico, erano quelle che avevamo definito le liste dei "cani
sciolti".
Tra questi non va dimenticato che tutti i Movimenti e Partiti
cosiddetti dell'arco costituzionale - tanto per ricordarci -
annoveravano anche la lista presentata dal defunto On. Fillietroz.
Perché? Facciamo un po' di storia: l'Union Valdôtaine Progressiste
è transitata al 95% nel 1976 nell'Union Valdôtaine, è quella che ha
rioperato la riunificazione con l'Union Valdôtaine e le
Rassemblement Valdôtain. Coloro che all'epoca, facenti parte
dell'Union Valdôtaine Progressiste, non hanno aderito alla
riunificazione, ne sono stati espulsi, per cui queste frange di
transfughi, gente che non aveva accettato il rientro nell'Union
Valdôtaine rifiutando un rapporto politico e democratico che va
davvero nella direzione autonomista e di unità di intenti e di
forze dei Movimenti Autonomisti regionalisti locali, non possono
ora darci lezione su questo piano, non possono rimproverare
all'Union Valdôtaine di gestire il potere in modo non adeguato,
anche perché non siamo in politica per gestire il potere, ma per
amministrare la Cosa Pubblica.
Non accettiamo lezioni da persone che per difendere unicamente,
come da tutti è stato riconosciuto, degli interessi di Gruppo o
addirittura molto particolari e personali, hanno ritenuto di dovere
aderire ad una lista; anzi è stato commesso un errore da parte
dell'Union Valdôtaine nel ritenere di poter dialogare con queste
persone - e notate bene che non parlo di forza politica - ritenendo
o almeno attribuendo loro lo stesso livello di una forza
politica.
Questa dichiarazione la faccio a nome personale, all'interno
dell'Union Valdôtaine avevo richiesto che non ci si comportasse nel
modo in cui poi l'Union Valdôtaine ha ritenuto di dover fare.
"La ricompensa per aver rinunciato al proprio Assessorato" è
stato detto, nessuno può permettersi di pretendere l'ereditarietà
di qualsiasi carica all'interno di questo Consiglio regionale;
queste parole, che non avevo mai sentito, pensavo di non doverle
mai sentire. Comunque la ricompensa per questa "rinuncia" (che
metto fra virgolette, perché non mi pare si rinunci assolutamente a
nulla, e ripeto non c'è ereditarietà di Assessorato, di Presidenza
o Vicepresidenza) c'è stata eccome e non vorrei ricordare qui che
nelle richieste si sono rinnovate esperienze ancora precedenti
rispetto alla storia breve che ho fatto prima, scissioni precedenti
legate a Presidenze di vario genere: siamo ritornati a quei
livelli.
Ripeto ancora che lezioni di un certo tipo da quel gruppo di
persone non ne accettiamo.
PRESIDENTE
: Ho chiarito prima che non si trattava di un
dibattito, però mi sembra che la Presidenza, che ha permesso che
questo confronto di idee si svolgesse nel modo più ampio, si debba
ora rimettere al Consiglio perché sulla base di casi analoghi e
precedenti è a lui che spetta decidere se chi aveva già preso la
parola sulle comunicazioni del Presidente del Consiglio poteva
riprenderla, tenuto conto delle argomentazioni che altri
Consiglieri avevano portato.
Hanno chiesto di nuovo la parola i Consiglieri Nebbia - per
alcuni chiarimenti sul suo primo intervento - e Martin, nessun
altro è iscritto a parlare, per cui dopo gli ultimi due interventi
chiederemo la discussione sulle comunicazioni del Presidente del
Consiglio.
Ha chiesto di parlare il Consigliere Martin, ne ha facoltà.
MARTIN - (U.V.P.):
Sarò breve perché il Consigliere Faval
dopo la sua ampia esposizione, ha detto che parlava a titolo
personale e non a nome del Movimento, quindi non ritengo di dover
replicare, perché io ho fatto un discorso politico in questo
Consesso.
Noi siamo il Consiglio regionale non come persone ma come forza
politica; da dieci anni esistiamo e come forza politica che esprime
dei Sindaci, degli Assessori, dei Consiglieri nei vari Comuni; come
forza politica che esprime dei Consiglieri nelle Comunità Montane,
nelle U.S.L. e in tutti gli altri Organi elettivi. Ed abbiamo
sempre trattato con l'Union Valdôtaine come Forza politica, e
questo non lo dice il sottoscritto, ma lo attesta la corrispondenza
intercorsa fra il nostro Movimento e quello dell'Union
Valdôtaine.
Quindi non
risponderò al Consigliere Faval perché non
ne vale la pena, perché se ha fatto queste dichiarazioni non
ha capito assolutamente niente, e soprattutto perché parlava, come
ha detto, a titolo personale.
Se queste dichiarazioni dovessero venire dall'Union valdôtaine,
allora ci sarebbero molte cose da dire e tante altre da
ricordarne.
PRESIDENTE
: Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Farò due brevi precisazioni per non
prolungare troppo i lavori.
Il Consigliere Mafrica ha affermato che la posizione del nostro
partito era un atto di sottomissione volontaria in cambio di
vantaggi futuri. Evidentemente su tutte le cose ci si può esprimere
in modo diverso.
Avevo fatto un'elencazione, o disposizione di ordine storico,
anche se di storia recente, per chiarire che il nostro era un passo
di tipo politico, per cui interpreterei i cosiddetti vantaggi
futuri nella prospettiva politica, e credo che almeno in Valle
d'Aosta tutte le forze politiche abbiano una funzione contingente
che è quella di amministrare, ma anche una funzione sociale che è
quella di indirizzare il contesto della nostra società verso
determinati obiettivi.
Questo noi intendiamo per prospettiva politica e ci siamo
comportati di conseguenza.
Per chiarire meglio il concetto, mi riferirei alle prospettive
che aveva anni fa individuato De Gaulle e a chi chiedeva che cosa
sarebbe successo dell'attuazione pratica delle stesse, lui diceva:
"L'intendance suivra".
Altro punto brevissimo che vorrei chiarire, è quello che era
stato interpretato dal Consigliere Minuzzo come un'accusa di
incoerenza al P.S.D.I.: qui forse è stato un mio difetto di
espressione che per incoerente intendevo dire qualcosa in termini
fisici, cioè qualcuno che non è vicino ad un altro. Intendevo dire
cioè che fra le forze laiche, e principalmente fra PSI e P.S.D.I.,
non c'era stata quella capacità di amalgama, d'intesa, di coerenza,
quindi di vicinanza tra gli stessi, tali da poter portare in questo
Consiglio un Gruppo di un certo peso. Quindi l'accusa era di
incoerenza in questo senso e non in senso politico-culturale.
Sono d'accordo con quanto affermava il Consigliere Minuzzo che
sia invece necessario proseguire sulla strada di un maggior
amalgama. Con questo non vorrei aggiungere altro, perché in
occasione della discussione sul bilancio ci sarà modo di rafforzare
le opinioni di ciascuno.
