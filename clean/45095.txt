Classificazione
ISTRUZIONE PUBBLICA
Personale docente e non docente



Oggetto del Consiglio n. 1908 del 19 ottobre 2022 - Resoconto
OGGETTO N. 1908/XVI - Interrogazione: "Notizie in merito alla
carenza di organico rispetto alla figura del collaboratore
scolastico presso alcune istituzioni scolastiche".
Bertin (Presidente) -
Punto n. 12. Per la risposta, il
Presidente della Regione.
Lavevaz (UV) -
Si chiede con quest'interrogazione quali
istituzioni scolastiche abbiano ancora carenze di organico rispetto
alla figura dei collaboratori scolastici e le criticità rilevate a
oggi e se le suddette criticità siano legate a una programmazione
errata delle risorse umane, tenuto conto delle tante succursali
sparse, e quali azioni siano state messe in campo per
risolverla.
A seguito dell'approvazione nello scorso mese di aprile del
Piano triennale del fabbisogno del personale dell'organico delle
istituzioni scolastiche ed educative dipendenti dalla Regione per
il periodo 2022-2024, la struttura organizzativa Amministrazione e
formazione del personale ha avviato la procedura per la copertura
di quindici posti vacanti con il profilo di bidello e accudiente,
categoria e posizione A, mediante l'avviamento degli iscritti alle
liste dei centri per l'impiego, tale procedura si è conclusa nel
corso del mese di settembre.
Valutate le criticità segnalate dalle istituzioni scolastiche,
il Dipartimento personale e organizzazione ha proposto alla Giunta
regionale del 17 ottobre 2022, quindi pochi giorni fa,
un'integrazione del predetto piano del fabbisogno del personale
limitatamente ai posti di bidello, aggiungendo le cessazioni che,
per cause non prevedibili, sono intervenute successivamente nel
corso dell'anno 2022, quantificate in tre unità di bidello.
La struttura sta quindi provvedendo con urgenza all'assunzione a
tempo indeterminato delle sopra menzionate tre unità che decorrerà
dal mese di ottobre, dando piena copertura all'intero fabbisogno
dell'anno 2022.
Le istituzioni scolastiche con maggiore criticità di personale
ausiliario sono il Liceo classico e artistico musicale e
l'istituzione scolastica di istruzione tecnica e professionale
Manzetti, presso i quali si stanno ultimando le procedure per
l'assunzione a tempo indeterminato di complessivamente tre unità
con rapporto di lavoro a tempo pieno.
Per quanto concerne la dotazione organica, si precisa che il
piano definitivo di utilizzo degli edifici succursali da parte
delle istituzioni scolastiche secondarie di secondo grado per
l'anno scolastico 2022/23 è stato trasmesso dalla struttura
organizzativa programmazione edilizia e logistica scolastica in
data 19 settembre 2022 e pertanto l'elaborazione dei dati per la
determinazione della dotazione organica delle istituzioni
scolastiche è tutt'ora in corso da parte dei competenti uffici e la
stessa sarà sottoposta all'adozione da parte della Giunta
regionale, presumibilmente nel corso del mese di novembre.
Si precisa tuttavia che per l'anno 2022 non si potrà procedere
alla copertura di eventuali posti aggiuntivi, in quanto la legge di
stabilità regionale, per il triennio 2022-24, autorizza per l'anno
2022 l'Amministrazione regionale a effettuare assunzioni a tempo
indeterminato nel limite della spesa corrispondente alle unità di
personale cessate dal servizio nel 2021 e non sostituite alle
cessazioni programmate per l'anno 2022.
L'eventuale copertura di tali posti sarà oggetto di futuri atti
di programmazione delle risorse umane, tenuto conto delle
disposizioni contenute nella legge di stabilità di riferimento.
Presidente -
Per la replica, la consigliera Erika
Guichardaz.
Guichardaz E. (PCP) -
Ho visto la delibera di lunedì, che
assegnava i tre posti, ma mi sembra che siano creati da
pensionamenti di cui si sapeva già in precedenza e avvenuti
comunque mesi or sono, in alcuni casi.
Le scuole, in questo caso, sono rimaste per diverso tempo senza
quel servizio, che ricordiamo essere un servizio essenziale per la
scuola, perché comunque si tratta dell'aspetto legato alla
sicurezza anche nei luoghi di lavoro, tanto che ci sono scuole che
in queste settimane sono state aperte senza la presenza dei
collaboratori scolastici e pulite solo al mattino, altre invece
dove gli alunni delle succursali non avevano un'adeguata
sorveglianza nel caso in cui non avessero frequentato le ore di
religione, quindi spesso sono dovuti stare in classe con gli altri
alunni e ci risulta anche di criticità che non hanno permesso, in
alcuni casi, lo svolgimento delle lezioni, perché le porte erano
chiuse e nessuno aveva le chiavi.
Quindi ci auguriamo che queste assunzioni di tre persone possano
in qualche modo risolvere le criticità, criticità che noi invece
rileviamo essere maggiori e quindi sotto questo punto di vista
chiederemo nel dettaglio alla struttura del personale proprio le
varie assunzioni.; oltretutto ci risulta, anche sotto questo punto
di vista, che alcuni bidelli risultati idonei nel mese di
settembre, come lei ricordava, a oggi non sono stati assunti,
nonostante in altri frangenti, invece ci è stato ricordato poco fa
dall'Assessore all'istruzione che invece ne mancano... A noi
risulta che in quella graduatoria di idonei ve ne siano ancora,
quindi capiremo se sono presi da quella graduatoria o da altre.
