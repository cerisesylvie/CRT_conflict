Classificazione
ACQUE
Acque pubbliche



Oggetto del Consiglio n. 1909 del 19 ottobre 2022 - Resoconto
OGGETTO N. 1909/XVI - Interrogazione: "Tempistiche per
l'operatività della società in house di gestione del Servizio
idrico integrato della Valle d'Aosta".
Bertin (Presidente) -
Punto n. 13. Risponde il Presidente
della Regione, ne ha facoltà.
Lavevaz (UV) -
Come è noto, l'articolo 5 della legge
regionale 7/2022 recante "Nuova disciplina dell'organizzazione del
servizio idrico integrato" ha individuato come ente di governo
d'ambito il BIM, con il compito - fra gli altri - di individuare
nel rispetto del piano d'ambito e del principio di unicità di
gestione, la forma di gestione, provvedendo conseguentemente
all'affidamento del servizio ai sensi dell'articolo 149 bis del
Decreto legislativo 152/2006, questo è esattamente il virgolettato
del contenuto della nostra norma.
L'ente di governo d'ambito quindi, nell'esercizio della propria
autonomia gestionale, ha approvato il Piano d'ambito del servizio
idrico della Valle d'Aosta e ha individuato l'affidamento in house
quale forma di gestione dei servizi compresi nel servizio idrico
integrato per la Valle d'Aosta, costituendo poi la società in house
SEV "Service des eaux valdôtaines".
Si chiede quali siano le cause che hanno fondato la riapertura
dei termini: il BIM comunica che in risposta all'avviso pubblicato
nel mese di luglio scorso sono state presentate due sole
candidature, nessuna delle quali è stata ritenuta idonea sulla base
dei criteri per la nomina degli ordini della società approvati
dall'assemblea dei Sindaci dell'ente di governo d'ambito.
I termini per la presentazione delle candidature sono pertanto
stati riaperti al fine di garantire la più ampia partecipazione,
anche considerato che la prima pubblicazione nel mese di agosto
potrebbe aver limitato la visibilità del bando.
La seconda domanda è: "se siano state completate le operazioni
di reperimento del personale dei soci e delle loro forme
associative atte a garantire la piena operatività della società in
house per la gestione del servizio idrico": il reclutamento del
personale della società in house rientra nelle competenze della
società stessa, ma, in considerazione dell'urgenza, l'ente di
governo d'ambito ha in primis ritenuto di definire le linee guida
per le assunzioni del personale della società in house, in attesa
che la società, una volta operativa, provveda all'approvazione del
proprio regolamento e ha anche avviato un'indagine conoscitiva per
valutare la disponibilità di personale degli enti locali
attualmente dedicato al servizio idrico che poteva essere comandato
o trasferito presso il gestore. Le operazioni di reperimento del
personale degli enti locali soci non sono ancora completate.
Si chiede poi quando sia prevista l'operatività della società in
house: secondo le informazioni che abbiamo raccolto l'ente di
governo d'ambito ha definito un programma per pervenire
all'affidamento del servizio idrico integrato entro la seconda
settimana di novembre 2022.
L'ultima domanda invece è relativa all'ubicazione degli uffici
della società: l'ente di governo d'ambito ha chiesto alla Regione -
abbiamo avuto diverse interlocuzioni in questo senso, - la
disponibilità di spazi da destinare agli uffici della costituenda
società all'ente stesso e al CPEL, per complessivi 2.320 metri
quadrati, quindi una superficie piuttosto importante.
Noi al momento abbiamo verificato che non abbiamo disponibilità
di questi spazi ad uso ufficio e quindi l'ente gestore al momento
sta valutando la possibilità di acquisire ulteriori spazi presso il
condominio dove ha attualmente sede la società, quindi avremo
notizie nelle prossime settimane.
Presidente -
Per la replica, la consigliera Foudraz.
Foudraz (LEGA VDA) -
Quest'interrogazione è stata
presentata perché si voleva far luce su quello che riguardava la
riapertura dei termini per la presentazione delle candidature per
la nomina dell'amministratore unico della società in house che
gestirà il nuovo servizio idrico integrato e per far luce su quelle
che erano le operazioni in atto e se si erano concluse per il
reperimento del personale degli enti locali o delle loro forme
associative proprio atte a garantire la piena operatività di questo
servizio; ricordo che, in sede di analisi in II Commissione si era
parlato appunto che era un servizio che avrebbe dovuto veder la
luce entro il 30 di settembre, proprio per non essere penalizzati
con eventuali finanziamenti derivanti dai fondi del PNRR.
Le risposte che lei mi ha dato risultano ancora un poco fumose,
non molto chiare, probabilmente perché si è dovuto riaprire i
termini della presentazione delle candidature e anche per il fatto
che - mi ha detto - è stata messa in campo un'indagine conoscitiva
nei confronti del personale degli enti locali per capire un po' le
loro disponibilità.
Io in questa sede vorrei ribadire nuovamente quanto già avevo
affermato in sede di esame dell'articolato dell'assestamento di
bilancio a luglio scorso, quando con l'articolo 72 della legge
regionale 18 si disponeva la modifica alla legge regionale 7/2022
al fine di reperire, mediante l'istituzione del comando, il
personale degli enti locali soci e delle loro forme associative,
onde, appunto, permettere l'operatività di questa società in house
che dovrà occuparsi della nuova gestione unica del servizio idrico
integrato.
Vorrei ribadire la non condivisione di quest'imposizione
legislativa per dirimere una materia che è una materia contrattuale
di lavoro e vorrei rimarcare che questa non soddisfazione era stata
evidenziata anche in Commissione da tutti i sindacati presenti, da
tutti i sindacati che assistono i lavoratori del settore
pubblico.
Una decisione che, ripeto, come avevo già detto a suo tempo,
oltre a danneggiare i lavoratori, vedrà quindi un ulteriore
impoverimento delle già scarse risorse umane degli enti locali e
delle loro forme associative.
Comunque mi riservo la facoltà di successivi approfondimenti non
appena sarà partita questa società in house e vedremo l'evolversi
della situazione.
