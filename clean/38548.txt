Classificazione
DEMANIO E PATRIMONIO REGIONALE
EDILIZIA



Oggetto del Consiglio n. 2064 del 11 maggio 2016 - Resoconto
OGGETTO N. 2064/XIV - Interrogazione: "Immobili di proprietà
regionale sprovvisti di certificati di conformità alla normativa
antisismica".
Follien (Presidente) -
Punto n. 7 dell'ordine del giorno.
Per la risposta, la parola all'Assessore Baccega.
Baccega (SA) -
Volevo chiarire fin da subito che la
normativa italiana non prevede ad oggi l'esistenza di un
certificato di conformità alla normativa antisismica o di
certificazione antisismica. Questi certificati, se per lei sono
intesi come un documento attestante l'idoneità sismica di un
edificio in rapporto ad un dato evento sismico atteso, non solo non
sono previsti dalle norme, ma non sono neanche obbligatori.
Viceversa, in tutte le ordinanze del Presidente del Consiglio dei
Ministri e nelle relative circolari interpretative, si parla di
verifiche sismiche. L'ordinanza del Presidente del Consiglio n.
3274/2003 prevede che queste verifiche siano condotte nei riguardi
delle sole opere strategiche per finalità di protezione civile, e
per quelle suscettibili di conseguenze rilevanti in caso di
collasso per un evento sismico, quali grandi costruzioni a rischio,
monumenti, scuole, eccetera. La verifica viene imposta a carico dei
proprietari delle strutture. Le differenti tipologie di strutture
ricadenti nell'una e nell'altra categoria sono state definite con
una delibera della Giunta regionale del 30 dicembre 2003, con la
quale è stato altresì stabilito l'avvio di una valutazione dello
stato di sicurezza degli edifici nei confronti dell'azione sismica,
sviluppando prioritariamente un primo livello di verifica, quello
che si dice normalmente "il livello zero", che prevedeva unicamente
l'acquisizione di dati sommari sull'opera sottolineandone il
carattere di rilevanza statistica, escludendo la possibilità di
utilizzare i dati in modo puntuale per valutazioni di vulnerabilità
di singole strutture. Le varie circolari del Dipartimento della
Protezione civile, oltre a richiamare l'attenzione sulla necessità
di sottoporre a verifica le opere strategiche e quelle rilevanti ai
fini della gestione dell'emergenza, stabiliscono anche che gli
interventi di adeguamento devono essere calibrati in base alle
disponibilità delle ordinarie risorse di bilancio, tenuto conto
della gravità dell'inadeguatezza riscontrata e delle implicazioni
di pubblica incolumità.
Rispondendo ai quesiti, la palazzina aeroportuale sede degli
uffici della Protezione civile regionale, della Centrale unica del
soccorso e della Torre di controllo in aeroporto e, come tale,
classificata struttura strategica ai fini della gestione delle
emergenze e quindi anche di quella sismica, è stata oggetto nel
dicembre 2013 di una prima valutazione della sicurezza, quella
verifica del livello zero di cui si parlava, un atto preliminare
all'eventuale pianificazione di interventi di adeguamento in
materia sismica. Da questa verifica è risultato che la parte più
vecchia dello stabile non è adeguata, dal punto di vista
prestazionale, a quanto richiesto dalle attuali norme tecniche di
costruzione, con particolare riferimento all'azione sismica;
viceversa, la parte nuova è risultata conforme alle normative di
costruzione 2008 anche dal punto di vista proprio dell'azione
sismica. Sulla base di queste considerazioni, pur sussistendo
l'obbligatorietà e la determinazione della tempistica degli
interventi di miglioramento o adeguamento sismico, nell'ambito del
perfezionamento della programmazione dei lavori pubblici per l'anno
2016, è prevista un'idonea copertura finanziaria a valere sui fondi
per la valorizzazione e riqualificazione del patrimonio immobiliare
regionale, sul quale si interverrà in base alle priorità
individuate. Alla fine di questo Consiglio andremo ad approvare il
piano triennale dei lavori pubblici, che prevede tutta una serie di
interventi non solo su questa struttura, ma anche in altri
ambiti.
Il patrimonio edilizio regionale, per rispondere ai quesiti n. 2
e n. 3, risulta costituito da numerosi stabili adibiti a svariate
attività istituzionali (uffici, sedi di mostre, scuole, caserme,
impianti sportivi), strutture che non necessariamente sono
classificate strategiche o rilevanti ai fini della gestione
dell'emergenza sismica. Inoltre l'Amministrazione regionale
utilizza anche strutture non di proprietà, ma prese in locazione da
soggetti privati o da Comuni in cui ha insediato uffici, depositi,
musei. Nel definire le priorità di attività, in attuazione di
adempimenti previsti dalle normative, è stata data priorità e
approfondita la situazione del patrimonio edilizio scolastico
regionale. Per questo, con la deliberazione della Giunta regionale
n. 572 dell'aprile 2016, sono stati recentemente approvati gli
indirizzi per la riorganizzazione e la riqualificazione degli
edifici scolastici di istruzione scolastica di secondo grado,
quelli situati nel comune di Aosta. Attraverso quella deliberazione
sono state formalizzate le linee di programmazione che, in coerenza
e in continuità con le attività già avviate dall'Amministrazione
regionale negli ultimi dieci anni, porterà nell'arco di un certo
numero di anni ad un sostanziale accorpamento delle sedi
scolastiche, con benefici in ordine alla sicurezza degli stabili,
alla loro funzionalità e ai relativi costi di manutenzione e
gestione futura. Nello specifico, con riferimento al comportamento
strutturale in condizioni sismiche degli edifici scolastici, si
evidenza che attraverso l'attuazione degli indirizzi di
programmazione dei lavori pubblici citati sarà possibile il
trasferimento di gran parte delle scuole regionali in edifici
strutturalmente adeguati alle prescrizioni tecniche. In
particolare, si fa riferimento alla ristrutturazione del Corrado
Gex in via Chabod, alla ristrutturazione del liceo scientifico
Edouard Bérard e alla realizzazione della nuova scuola in regione
Tzamberlet, futura sede del liceo delle scienze umane e scientifico
e dell'istituzione scolastica di istruzione tecnica e ragioneria, e
soprattutto l'ampliamento della scuola sita in via Chavanne
prevista nel piano triennale che andremo ad approvare
successivamente, nel piano operativo. Parallelamente a questo, è
stato avviato un tavolo tecnico tra le varie strutture regionali,
che coinvolge un po' tutti gli Assessorati, che avrà il compito di
definire quali strutture e infrastrutture regionali sono
strategiche o rilevanti ai fini della gestione dell'emergenza
sismica, attività necessarie per poter avviare le verifiche
sismiche previste dal Consiglio dei Ministri. Solo sulla base di
queste verifiche si potrà avere un quadro completo dello stato di
adeguatezza delle strutture e degli eventuali interventi necessari
per l'adeguamento sismico.
Siamo quindi in una fase avanzata di approfondimento rispetto a
quelli che saranno gli interventi che dovranno essere realizzati
nel prossimo futuro.
Presidente -
Per la replica, la parola al Consigliere
Ferrero.
Ferrero (M5S) -
Avere la conferma che una parte
dell'edificio che ospita la Protezione civile non è conforme alla
normativa, o comunque deve avere degli adeguamenti, non è
rassicurante di per sé. Sapere che, nell'ipotesi di un terremoto,
magari il primo edificio che va giù è quello della Protezione
civile non lascia i cittadini proprio così tranquilli. Il fatto che
non ci sia la certificazione, lo capisco bene, l'Assessore lo ha
precisato, non vuol dire che l'edificio debba crollare, però bene o
male è un edificio strategico, quello che dovrebbe gestire
l'emergenza, e se è il primo che viene giù sappiamo cosa potrebbe
succedere. Analogamente per le scuole che ospitano centinaia di
persone. Anche in questo caso, al di là del fatto che mi pare ci
sia la volontà di andare a coprire questo buco che c'è, dobbiamo
tenere conto che quando un normale cittadino fa la casa tra le
varie certificazioni gli chiedono anche quella antisismica; qui,
per edifici che ospitano centinaia di persone, alle volte anche
studenti, ipoteticamente abbiamo degli edifici che non hanno la
certificazione. Non siamo pertanto certi che nel caso di un
terremoto magari una scuola possa reggere, e questo mi pare
effettivamente abbastanza serio e grave.
Io tornerò sicuramente alla fine dell'anno su questa questione
per vedere qual è lo stato dell'arte, sia per l'edificio della
Protezione civile che per le scuole, tanto più che per il discorso
scolastico c'è un'aggravante: in alcuni casi sono stati effettuati
dei costosissimi studi da parte di professionisti, pagati dalla
Regione, ammontanti anche a milioni di euro, in cui alla fine non
si è arrivati all'effettivo rilascio della certificazione; anche in
questi casi soldi spesi, ma il risultato non è stato ottenuto.
Mi fido con beneficio di inventario fino alla fine dell'anno di
quello che ha detto l'Assessore, ma non vorrei che alla fine
dell'anno, per la solita carenza di fondi, questi stessi fondi
fossero dirottati da un'altra parte. Nessuno si augura il
terremoto, ma proprio perché bisogna fare un'azione di prevenzione,
che le prime strutture valdostane a venire giù siano le scuole e
l'edificio della Protezione civile non sarebbe una bella cosa.
