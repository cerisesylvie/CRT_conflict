Classificazione
CONSIGLIO REGIONALE
Attività consiliare d'aula



Oggetto del Consiglio n. 2528 del 7 giugno 2023 - Resoconto
OBJET N° 2528/XVI - Communications du Président de la
Région.
Bertin (Presidente) -
Punto n. 2 all'ordine del giorno.
La parola al Presidente della Regione.
Testolin (UV) -
Per comunicare che ieri, assieme
all'Assessore Caveri, ci siamo confrontati a Roma con il ministro
Raffaele Fitto per alcune valutazioni sulle assegnazioni dei fondi
FSC che dovranno avvenire a valle di un confronto indetto dal
Ministero con tutte le Regioni italiane per verificare il percorso
finora sviluppato all'interno dell'utilizzo dei fondi strutturali
della vecchia e della nuova programmazione. Ci ha confortato il
rendiconto relativo al programma di spesa della passata
programmazione 14-20, che ci vede ad aver sostanzialmente esaurito
le disponibilità finanziarie a nostra disposizione, che ci
permettono di presentarci con le carte in regola per la definizione
e la determinazione delle assegnazioni relative ai fondi di
sviluppo e coesione che dovranno essere assegnati a breve alle
varie Regioni.
Nello stesso tempo ci siamo presentati con una programmazione
già definita e puntuale che è stata in qualche modo apprezzata
dalla controparte.
L'occasione è stata interessante anche per proporre al Ministero
opportunità di utilizzo alternative a quelle già ipotizzate e che
dovranno derivare da un'applicazione percentuale intorno al 7,50%
di fondi strutturali a disposizione delle varie Regioni da indicare
nel Piano Repower per lo sviluppo d'iniziative nel campo
energetico; ci siamo proposti come obiettivo quello di riuscire a
focalizzare le risorse derivanti dalla nostra dotazione per
indirizzarle sul nostro territorio, in particolare a iniziative che
possono essere in capo alla CVA.
Come così è stato significato, vi sono l'opportunità e la
necessità dell'assegnazione delle risorse in tempi assolutamente
brevi per quanto riguarda l'FSC in modo da poterne dare
programmazione al più presto.
Ancora una comunicazione che invece si riferisce a quanto è
stato svolto dalla Protezione civile e dai Vigili del fuoco in
territorio emiliano: sono rientrate ieri sera 6 giugno le unità
preposte al recupero di mezzi e dei materiali inviati in Emilia
Romagna il 18 maggio a supporto della colonna mobile regionale
della Valle d'Aosta, della quale hanno fatto parte i professionisti
e i volontari del Corpo valdostano dei Vigili del fuoco e i
volontari della Protezione civile regionale.
Settantatré sono stati i Valdostani della colonna mobile che si
sono alternati nelle zone colpite dall'alluvione, in particolare
nei Comuni di Imola, di Conselice e di Castel Bolognese. In
particolare, a Castel Bolognese il contingente valdostano ha
lavorato accanto ai Carabinieri del Nucleo beni culturali per il
recupero dell'archivio storico, mentre in alcune frazioni di Imola
è intervenuto nel ripristino delle condizioni di viabilità,
rimuovendo il fango depositato, eseguendo delle verifiche statiche
degli uffici e prosciugando un lago effimero che si era creato.
Per la prima volta la colonna mobile regionale ha operato in
parallelo, Vigili del fuoco e volontari di Protezione civile sono
stati assegnati nelle stesse zone e hanno potuto coordinarsi per i
vari interventi, collaborando con le altre unità italiane ed estere
intervenute a sostegno dell'emergenza.
È stato un impegno intenso, anche dal punto di vista emotivo,
quello che ha caratterizzato i nostri operatori, un impegno di cui
siamo fieri e che è testimonianza di quel sistema Valle d'Aosta che
nelle emergenze è capace di attivarsi con rapidità e di fare
squadra.
I Vigili del fuoco e i volontari di Protezione civile sono ora a
disposizione del coordinamento nazionale della Protezione civile e
dell'Emilia Romagna, per eventuali ulteriori interventi di cui si
abbia necessità.
Presidente -
Si è prenotato il consigliere Aggravi a cui
passo la parola.
Aggravi (LEGA VDA) -
Volevo intervenire sulla prima parte
delle dichiarazioni del Presidente, se era possibile per chiedere
un'integrazione, o meglio, una specifica a beneficio di tutti, in
particolare riguardo a due punti che hanno riguardato l'incontro di
Roma: il primo relativo ai cosiddetti 50 milioni del fondo di
sviluppo e di coesione, cioè se questo montante sarebbe - o
interesserebbe - di spettanza completamente la Valle d'Aosta oppure
si parla... poi se a rispondere è il Presidente o l'Assessore
Caveri, l'importante è avere una specifica su questo, quindi capire
effettivamente se questa cifra riguarda soltanto la Valle d'Aosta o
un insieme di Regioni.
Siccome avevo presentato un'iniziativa, non mi ricordo se nello
scorso o nel precedente Consiglio a cui aveva risposto l'assessore
Caveri relativamente al discorso del Repower EU... riguardo alle
dichiarazioni che sono state fatte dall'Assessore e dal Presidente
rispetto a quello che ha detto il Presidente relativamente alle
possibilità di riutilizzo, o comunque di utilizzo, del Repower EU;
visto che l'altra volta, se ho compreso bene dalla risposta, si era
detto: "Per la Valle d'Aosta al momento nulla risulta" - perché lì
si parlava appunto di mancata spesa o comunque anche di capire come
riutilizzare questi fondi - volevo capire effettivamente se c'erano
delle novità e se si poteva avere qualche dettaglio in più rispetto
a quello che è stato detto e rispetto soprattutto alla risposta
dell'altra volta, che è collegata.
Presidente -
Si è prenotato il Presidente della Regione,
a cui passo la parola.
Testolin (UV) -
Rispondo in merito alla prima parte della
questione, in modo da poter poi lasciare al collega Caveri un
approfondimento in merito all'utilizzo delle risorse da potersi
destinare eventualmente, in alternativa a un fondo nazionale
complessivo, a delle iniziative specifiche sul territorio regionale
per quanto riguarda il Repower.
I fondi FSC sono dei fondi che devono venire assegnati in
maniera trasversale sul territorio nazionale; si sta aspettando una
definizione degli importi attribuiti che andrà probabilmente anche
determinata in funzione delle capacità di spesa che sono state
dimostrate nel tempo e che discendono anche da una programmazione
puntuale - così come indicato dal Ministro - delle iniziative che
s'intendono porre sul piatto per la prossima programmazione,
contestualmente dovrà essere definito se queste risorse potranno
essere utilizzate in quota parte per sostituire una parte dei fondi
regionali da impiegarsi nei fondi strutturali, quindi nel FSE e nel
FESR, e quale percentuale si possa applicare, per poi invece
destinare l'ulteriore o la rimanente parte a iniziative di sviluppo
e di coesione.
Per la seconda domanda, lascio la parola al collega in modo che
possiate approfondire la questione.
Presidente -
Si è prenotato l'assessore Caveri.
Caveri (AV-VdA Unie) -
Sul tema del Repower si è ancora
in una fase intermedia, nel senso che, anche dalle parole del
ministro Fitto, si è capito che le decisioni definitive da parte
del Governo non sono state assunte, quindi abbiamo preso atto,
anche nel dialogo con il Ministro, delle cose che si stanno dicendo
e che in parte sono state confermate da lui stesso, cioè la scelta
di utilizzare il Repower per far fronte ai problemi di tipo
energetico, in particolare a quella che oggi viene chiamata in
maniera soggettiva la "Sovranità energetica". Argomento che molto
ci interessa sotto il profilo ovviamente della CVA e
dell'idroelettrico, perché, lo abbiamo ripetuto al Ministro, questa
questione delle concessioni in scadenza non è nient'affatto
secondaria rispetto non solo a un caso valdostano, ma, più in
generale, rispetto ad aziende anche a partecipazione statale, come
può essere l'Enel, che ha, come noi, un'importante presenza nel
proprio portafoglio energetico anche dell'idroelettrico.
Siamo rimasti d'accordo con il Ministro che non sarebbe logico,
come si è paventato sui giornali, che ci fosse un trasferimento di
risorse alle società di Stato, cioè Eni, Enel, di risorse da
investire nel settore delle energie rinnovabili, e noi abbiamo
appunto citato la particolarità societaria della nostra CVA, che è
una società pubblica a tutto tondo, ma è ovvio che la
partecipazione non è statale ma è una partecipazione regionale. Da
questo punto di vista noi invieremo, d'intesa con il Ministro, una
memoria nella quale da una parte daremo conto degli investimenti in
corso che riguardano circa 300 milioni di euro per Hône 2 e
Chavonne e dall'altra anche la progettualità che sta seguendo in
particolare il collega Bertschy che riguarda il riutilizzo
dell'area Tecdis, che è in parte già interessata dalla problematica
dell'idrogeno, e quindi della progettualità sull'idrogeno.
In realtà l'ambizione per quell'area è più vasta e noi
riteniamo, ma naturalmente questa sarà una valutazione degli uffici
governativi che gestiranno Repower, che un investimento anche su
quello potrebbe essere molto significativo e darebbe anche al
Repower un arricchimento ulteriore, non solamente a valere sulle
società dello Stato.
Presidente -
Per il tempo restante, il consigliere
Aggravi ne ha facoltà.
Aggravi (LEGA VDA) -
Sì Presidente, ringrazio intanto per
la risposta e al Presidente Testolin volevo solo chiara una cosa
che forse non ho capito: quindi i 50 milioni sarebbero la quota
parte destinata alla Regione? Solo per avere chiarezza su questo,
sul resto mi è tutto chiaro.
Presidente -
Per una precisazione, il Presidente della
Regione.
Testolin (UV) -
È la stima di larga massima - in funzione
di quello che è emerso dagli incontri più tecnici - che dovrebbe
poter venire assegnata alla Regione; poi, chiaramente, questa potrà
dipendere in funzione di valutazioni che il Ministero sta
conducendo con tutte le Regioni per valutare le capacità reali di
spesa.
