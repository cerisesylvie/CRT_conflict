Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 3168 del 24 gennaio 2024 - Resoconto
OGGETTO N. 3168/XVI - Accettazione delle dimissioni
rassegnate dal sig. Augusto Rollandin dalla carica di Consigliere
regionale.
Bertin (Presidente) -
Punto n. 3.01. Con lettera
pervenuta in data 22 gennaio 2024 il signor Augusto Rollandin ha
rassegnato le dimissioni dalla carica di Consigliere regionale. Ci
sono interventi su questo punto? Consigliere Cretier.
Cretier (FP-PD) -
Un breve pensiero per il collega
Rollandin Augusto che si è dimesso dalla carica. L'ho avuto come
insegnante di matematica e di scienze alla scuola media Luigi
Barone di Verrès, oggi scuola secondaria di primo grado; un metodo
d'insegnamento severo ma efficace.
L'ho apprezzato come veterinario, quando esercitava la
professione nella mia azienda agricola; l'ho conosciuto
professionalmente quando è stato Assessore all'agricoltura e qui in
Consiglio, durante le pause, ricordavamo piacevolmente quei momenti
di vita vissuti.
Il collega Rollandin ha un lungo curriculum politico, sia in
Regione che al Senato della Repubblica, una vita politica piuttosto
lunga, partita dall'amministrare Brusson, suo paese nativo.
Lunedì, con senso di responsabilità politica e di rispetto delle
istituzioni, si è dimesso dalla carica di Consigliere regionale e
oggi il Consiglio deve ratificare l'accettazione delle
dimissioni.
Cosa dire per non cadere nella retorica e dar fiato ai leoni da
tastiera? Forse è meglio niente.
Ringrazio personalmente tutti i 35 Consiglieri e il personale
del Consiglio per l'umano sostegno ad Augusto in questi difficili
mesi. A me la delega del gruppo per augurargli una pronta e rapida
guarigione. Merci, Augusto.
Presidente -
Consigliera Minelli ne ha facoltà.
Minelli (PCP) -
Prendiamo atto oggi delle dimissioni del
Consigliere Rollandin che pongono fine alla sua lunga, importante e
controversa storia politica.
È noto a tutti, credo, che sul piano politico la parte da cui
provengo non ha mai sostenuto e condiviso la sua azione, non ha mai
fatto accordi con lui, non ha apprezzato il suo modo di operare nel
tempo, dandone in più occasioni un giudizio negativo, chiaro e
netto.
Sul piano umano è altra cosa. Ci è spiaciuto vedere negli ultimi
tempi un peggioramento delle condizioni di salute di Augusto
Rollandin, a cui personalmente ho portato e porto rispetto, un
rispetto per l'uomo, rispetto che purtroppo ho constatato
recentemente mancare talvolta proprio in quest'Aula.
Sul piano umano gli auguriamo e auguriamo ai suoi familiari che
ci sia un miglioramento della situazione.
La mia richiesta di intervento è però motivata anche da un altro
aspetto. Abbiamo constatato che è stata messa subito all'ordine del
giorno, oltre che la sostituzione ovviamente del consigliere
Rollandin, anche la sua sostituzione nelle due Commissioni di cui
faceva parte, e sicuramente è opportuno provvedere a queste
sostituzioni. Osserviamo che ce n'è un'altra molto importante, cioè
la sostituzione che dovrà esserci di Rollandin nella Commissione
Paritetica Stato-Regione per le norme d'attuazione dello Statuto,
dove è stato nominato dal Consiglio regionale.
La Commissione Paritetica, lo sappiamo, deve prendere delle
decisioni importanti, urgenti, in particolare bisogna concludere
l'iter della norma d'attuazione sul trasferimento alla Regione
Autonoma delle competenze per procedere all'assegnazione delle
concessioni per le grandi derivazioni ed è una questione che è in
ballo da molto tempo. Ora ci chiediamo cosa si farà. Ci si fermerà
di nuovo?
Noi crediamo, e l'abbiamo detto a suo tempo, che non si è agito
con responsabilità nominando Rollandin in tale Commissione, e i
motivi di quest'affermazione credo siano evidenti a tutti, oggi.
Noi, come ricordate, ci eravamo espresse contro e non avevamo
partecipato al voto, ma ora è opportuno procedere rapidamente a
questa sostituzione.
Gran parte delle Regioni dell'arco alpino interessate alla
questione delle grandi derivazioni hanno già provveduto ad
approvare la loro legge regionale mentre noi, Regione Autonoma, non
possiamo farlo perché non abbiamo ancora una norma d'attuazione che
consenta al Consiglio di legiferare.
Pongo quindi questo problema e spero che sul tema ci sia presto
una risposta tranquillizzante.
Presidente -
Assessore Carrel, a lei la parola.
Carrel (PA) -
Personalmente, in questi anni di stretta
vicinanza con Augusto Rollandin, due delle cose più importanti che
ho appreso da lui sono che in quest'aula talvolta il silenzio conta
più delle troppe parole, e che, se decidiamo di affidarci alle
parole, esse devono essere seguite dai fatti e devono essere
coerenti con i fatti.
Credo quindi che il silenzio che oggi proviene dalla poltrona in
cui è rimasto seduto fino al mese di dicembre per adempiere al suo
dovere, anche rimandando questioni personali, ci racconti di una
decisione difficile, presa con alto senso di responsabilità verso
quest'assemblea e quest'istituzione, in piena coerenza con il forte
impegno politico che l'ha sempre animato e in ragione del profondo
e costante rispetto da sempre dimostrato verso tutti i cittadini
valdostani.
L'atto che ha deciso di compiere è, a sua volta, una preziosa
lezione che ci indica la strada di una politica che sappia farsi
"Per" e non "Contro", come lui ha sempre detto e sempre sostenuto,
una politica che sia lungimirante e non si incagli in sterili
contrapposizioni e che riesca a essere dentro i momenti e alle
situazioni, invece che lasciarsene travolgere.
Augusto Rollandin si è dimesso, ma la continuità della sua
visione e della sua forza, del suo pensiero con cui ha dominato la
scena politica valdostana non s'interrompe sicuramente con questa
scelta, bensì resta patrimonio del nostro movimento e di
quest'Aula, che l'ha sempre visto protagonista, per stimolarci a
una più attenta riflessione sul significato del ruolo che noi tutti
siamo chiamati a svolgere, al fine di conseguire il benessere e lo
sviluppo della nostra comunità.
A lui vanno i nostri dovuti ringraziamenti e a noi - o almeno a
me sicuramente - resta la certezza di poter sempre contare
sull'uomo politico che ha fatto la storia della nostra regione,
incarnando valori tradizionali in cui ci riconosciamo.
Presidente -
Consigliere Marguerettaz ne ha facoltà.
Marguerettaz (UV) -
Il momento delle dimissioni e la
presa d'atto delle dimissioni è sempre un momento molto delicato e
si porta dietro tante valutazioni, tanti quesiti, tante
incognite.
Augusto Rollandin ha sicuramente caratterizzato la vita politica
della Valle d'Aosta, ricoprendo tutti i ruoli possibili nell'ambito
delle amministrazioni pubbliche, è stato ricordato: Sindaco,
Assessore, Presidente della Regione, Senatore.
I percorsi a volte ci dividono, a volte le visioni e le letture
possono essere diverse; credo sia un fatto noto che ultimamente, su
alcuni passaggi, abbiamo avuto delle visioni diverse, però, se è
vero che gli ultimi anni sono quelli più facilmente memorizzabili,
la storia non si cancella. Augusto Rollandin è stato dell'Union
Valdôtaine dal 1975 sostanzialmente fino al 2020.
Io credo che in questo momento, più che le cose che ci hanno
diviso, sia bene ricordare le cose che abbiamo fatto insieme, il
percorso di tutta una vita, il percorso di tutta una serie di
battaglie, tutta una serie di successi che credo siano un
patrimonio per la comunità ma anche per l'Union Valdôtaine.
Noi, come gruppo dell'Union Valdôtaine, auguriamo ad Augusto di
poter risolvere i suoi problemi di salute e auguriamo alla sua
famiglia di poter dare quel giusto sostegno a un uomo in questo
momento in difficoltà.
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Quando una persona che ha fatto
politica per decenni si dimette, si segna comunque un punto a capo,
quindi due sarebbero le riflessioni che vorrei fare con voi, a nome
del nostro gruppo.
La prima di natura più politica: sono di un'altra generazione e
quindi ho vissuto, insieme ai colleghi Caveri, Bertschy e Jordan,
delle battaglie all'interno dell'Union Valdôtaine, battaglie dove
abbiamo raggiunto degli obiettivi e dove invece non abbiamo portato
a casa quello che era il risultato, o quanto meno gli obiettivi che
ci eravamo prefissati.
Sempre sul piano politico, a nome sempre del gruppo: le visioni
sovente erano diverse e soprattutto il metodo era messo in
discussione; nel momento in cui ci si confronta, c'è la possibilità
di posizionarsi e quindi di avere la capacità di trovare la
migliore soluzione, ma se ci sono delle visioni diverse, prima
provare a trovare delle sintesi, e, se non si trovano delle
sintesi, a quel punto è corretto che ognuno faccia la sua
strada.
Indubbiamente Augusto ha condizionato la vita politica della
nostra regione in questi decenni, nel bene e magari anche nel meno
bene, e quindi su questo penso che siano gli atti a dimostrare
quello che è successo in questi decenni.
Nel momento in cui le visioni non sono più state sullo stesso
sillon
, era corretto fare delle scelte drastiche, come tutti
e quattro noi eletti abbiamo fatto negli ultimi 15 anni.
La seconda invece è sul piano personale, umano: in quest'anno -
da quando Pour l'Autonomie è entrata a far parte di questa
maggioranza, a sostenere questa maggioranza - io sono stato il suo
vicino di banco e quindi sono stati dodici mesi importanti, dove le
difficoltà di salute non gli hanno permesso probabilmente di fare
la politica che faceva o che ha fatto, ma penso che le due cose
vadano assolutamente distinte: saper distinguere la battaglia sul
piano politico, la battaglia sul piano delle idee, la battaglia sul
piano della visione... è tutta un'altra storia quella che è invece
la persona, l'umanità in un momento comunque di problemi di
salute.
Un augurio quindi a Rollandin, un augurio a tutta la famiglia,
che possa risolvere i suoi problemi di salute.
Presidente -
Altri? Non vi sono altri interventi? Nel
comprendere le ragioni delle dimissioni del Consigliere Rollandin,
a titolo personale e credo anche di tutta l'Assemblea, un augurio
di pronta ripresa e di miglioramento delle sue condizioni di
salute. Consigliere Baccega.
Baccega (FI) -
Grazie Presidente. In realtà non avevo
intenzione d'intervenire ma un lungo percorso che mi ha visto a
fianco di Augusto Rollandin mi dice che è opportuno che io lo
faccia.
Un uomo del Fare, io da lui ho imparato tanto, un uomo del Fare
fino in fondo, e devo dire che tante cose che ho imparato mi hanno
dato anche la fermezza e la volontà di continuare a far
politica.
Posso dire un'altra cosa, che in momenti difficili di questo
Consiglio regionale, anche di carattere personale, lui mi ha difeso
a spada tratta, e questo non lo dimenticherò mai.
È vero che poi la politica, in qualche modo - perché magari le
condivisioni non sono quelle che si erano definite fin dall'inizio
- fanno sì che ci si possa allontanare dal punto di vista politico;
così è avvenuto, ma dal punto di vista dell'amicizia, della stima,
della capacità, è rimasto quello che da sempre mi ha insegnato.
Auguri ad Augusto Rollandin.
Presidente -
Pongo in votazione l'accettazione delle
dimissioni dalla carica di Consigliere regionale del signor Augusto
Rollandin. La votazione è aperta. La votazione è chiusa.
Presenti, votanti e favorevoli: 33
L'atto è approvato all'unanimità.
