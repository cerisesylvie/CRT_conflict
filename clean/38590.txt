Classificazione
AGRICOLTURA
FINANZA REGIONALE E LOCALE
Finaosta



Oggetto del Consiglio n. 2106 del 12 maggio 2016 - Resoconto
OGGETTO N. 2106/XIV - Mozione: "Impegno per una sospensione,
a favore degli agricoltori, di trenta mesi delle rate dei mutui
contratti con Finaosta".
Follien (Presidente) -
Punto n. 47 all'ordine del giorno.
Per l'illustrazione, la parola al consigliere Nogara.
Nogara (UVP) -
Questa mozione fa seguito a quanto avevamo
presentato con una risoluzione qui in Consiglio regionale il 6
aprile 2016, chiedendo un impegno alla Giunta regionale per
sollecitare le banche e gli istituti di credito che avevano
accettato l'accordo fatto tra Abi e il Mipaaf per una moratoria di
trenta mesi sui mutui. Io avevo chiesto in quell'occasione
all'Assessore alle finanze Perron, visto che Finaosta non è
nell'Abi, se era possibile intercedere anche con Finaosta per poter
avere una moratoria di trenta mesi sui mutui che gli agricoltori
hanno stipulato con Finaosta stessa.
Io non mi dilungherei oltre, perché dovrei ricominciare a
parlare dei problemi che hanno gli agricoltori e l'agricoltura
valdostana in questo momento. È da molti mesi che ne parliamo
spesso. Questa è la richiesta che noi facciamo: che ci sia una
moratoria di trenta mesi, cioè che i mutui accesi dagli agricoltori
con Finaosta vengano sospesi per questo periodo di tempo, per dare
un po' respiro a questa categoria che in questo momento è in vera
crisi.
Presidente -
La parola all'assessore Testolin.
Testolin (UV) -
Intervengo in questa fase della
discussione, perché abbiamo condiviso questo tipo di problematica
con i proponenti la mozione e nell'ottica delle iniziative che
possono offrire una soluzione momentanea alle problematiche che
stanno toccando la liquidità soprattutto del settore agricolo, così
come anche di altri settori, ma di quello agricolo in particolare,
che sono dettate da tutta una serie di eventi che abbiamo già
analizzato all'interno di questa aula.
In aggiunta ai solleciti nei confronti delle banche, così
com'era stato richiesto da uno specifico ordine del giorno, a
rendersi disponibili nei confronti soprattutto dei trasformatori
lattiero caseari, per quanto riguarda le iniziative siglate tra Abi
e il Mipaaf, cosa che è stata puntualmente fatta tramite una
lettera inviata dall'assessore Perron, c'è stato un incontro
all'interno del quale ci siamo ritrovati per verificare la
possibilità degli anticipi garantiti da Finaosta e sono state di
nuovo sollecitate queste azioni di attenzione nei confronti di
questo tipo di tematica. Peraltro, la tematica della moratoria dei
trenta mesi a livello nazionale non ha ancora trovato una soluzione
definitiva, perché si è ancora in attesa dell'emanazione di un
ultimo decreto che possa permettere alle banche di aderire e di
iniziare questo percorso.
Proprio in quest'ottica e per quello che ci eravamo detti
tramite l'assessore Perron nella scorsa seduta del Consiglio
regionale, si è verificata la possibilità di cercare di prevedere,
tramite il percorso di una norma specifica che possa ristabilire
questa opportunità, per quanto riguarda i fondi di rotazione
dedicati agli agricoltori, una sospensione di dodici mesi, quindi
di due rate semestrali, tempo che ci permetta di gestire, con una
certa celerità e nel rispetto delle norme, delle esigenze
contingenti.
Quindi noi proporremmo un emendamento al testo della mozione,
che vado a leggere e che va esattamente nella direzione,
circoscrivendo a dodici mesi la sospensione di questi mutui,
proprio per cercare di arrivare poi a regime anche con i contributi
che sono previsti dalle varie normative e che dovrebbero arrivare
nelle tasche degli agricoltori. L'emendamento sarebbe questo:
"Impegna il Governo regionale a presentare un intervento normativo
che possa prevedere una sospensione per dodici mesi (due rate
semestrali) sui mutui a valere sui fondi di rotazione concessi agli
agricoltori valdostani tramite Finaosta, nel caso di crisi di
liquidità accertate tramite specifici criteri oggettivi stabiliti
in norma". Questo sarebbe l'emendamento che proponiamo e che va
esattamente nell'ottica di quanto era auspicato dai proponenti.
Dalle ore 10:32 assume la presidenza il presidente Marco
Viérin.
Viérin M. (Presidente) -
La parola al consigliere
Nogara.
Nogara (UVP) -
La ringrazio, Assessore. Noi come gruppo
non siamo qui per fare speculazioni politiche o polemiche. Per
andare verso gli interessi degli agricoltori, noi accettiamo
volentieri la proposta e siamo contenti che sia accettata, perché
pensiamo che nel giro di una annualità qualcosa si possa mettere a
posto, riguardo ai pagamenti di quello che deve venire dal Psr o
dalla Pac. Perciò la ringrazio e accettiamo con favore questa sua
proposta.
Presidente -
La parola al collega Chatrian.
Chatrian (ALPE) -
Ho firmato questa mozione con i
colleghi del Uvp, proprio perché l'obiettivo era trovare delle
soluzioni nel più breve tempo possibile. Lei ha emendato in parte
questa mozione, che comunque va in quella direzione da noi
auspicata. Iniziamo a mettere un tassello in più e poi
prossimamente avremo la possibilità di affrontare invece l'altro
tema iniziato ieri mattina, per quanto riguarda il discorso Area e
Agea. Quindi sosterremo questa mozione emendata.
Presidente -
Poniamo in votazione la mozione con il testo
emendato nell'impegno, così come letto dall'assessore Testolin e
che è stato distribuito. Dichiaro aperta la votazione.
Esito della votazione:
Presenti, votanti e favorevoli: 33
Il Consiglio approva all'unanimità.
