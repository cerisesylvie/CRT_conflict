Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2252 del 5 aprile 2023 - Resoconto
OGGETTO N. 2252/XVI - Interpellanza: "Azioni volte a
garantire l'efficienza del servizio reso dagli uffici della
Motorizzazione civile".
Bertin (Presidente) -
Alla presenza di 32 Consiglieri
riprendiamo l'analisi dei punti all'ordine del giorno. Punto n. 24.
Illustra la consigliera Foudraz.
Foudraz (LEGA VDA) -
Quest'iniziativa vuol far luce su
alcuni aspetti in merito a alcuni disservizi che sono occorsi agli
utenti della Motorizzazione civile, disservizi accaduti ormai
all'incirca quasi tre mesi fa, poiché quest'iniziativa è la terza
volta che viene iscritta all'ordine del giorno del Consiglio. Erano
pervenute alcune segnalazioni in merito a dei disguidi all'utenza
avvenuti appunto negli uffici della Motorizzazione civile e, nello
specifico, l'impossibilità di ritirare pratiche già espletate e
ultimate, riferiti a cambi di proprietà di intestazione di mezzi
agricoli. Come tanti sanno, anche le macchine agricole, per poter
circolare su strada, devono essere munite dei documenti di
circolazione previsti dal Codice della strada. I documenti e le
targhe sono rilasciate, a seguito di specifica richiesta,
esclusivamente dall'ufficio della Motorizzazione civile nella cui
circoscrizione si trova l'azienda agricola o forestale alla quale è
destinata la macchina agricola, ovvero l'impresa che effettua
lavorazioni meccanico-agrarie o locazioni di macchine agricole,
ovvero gli enti o consorzi pubblici proprietari della macchina
agricola. Nello specifico, le segnalazioni ricevute interessavano
il puro e semplice ritiro di documenti per i quali la pratica era
già stata espletata e conclusa. Si trattava appunto del solo ritiro
della carta di circolazione dei mezzi agricoli a seguito di cambio
di proprietà nell'intestazione, ritiro che, a detta di coloro che
hanno fatto presente la problematica, non è potuto avvenire nel
momento in cui si sono presentati presso gli uffici perché si sono
sentiti rispondere che dovevano prendere un appuntamento anche per
il solo ritiro. Ritengo che l'appuntamento sia sì necessario quando
la pratica è da presentare o totalmente da istruire poiché, a
seconda delle richieste che vengono effettuate, la tempistica di
elaborazione potrebbe richiedere lassi di tempo sicuramente
importanti, ma mandare via l'utenza perché pochi minuti per la
consegna di un documento portano via del tempo mi sembra un po'
esagerato.
Vorrei sottolineare l'importanza di garantire all'utenza questo
servizio e anche per essere in analogia con altri servizi che sono
resi dall'Amministrazione regionale per i quali non è necessario
l'appuntamento per il solo ritiro di documentazione a conclusione
di una pratica. Per quanto appena esposto, quindi interpello
l'Assessore competente per conoscere innanzitutto se le
segnalazioni ricevute corrispondono al vero e in seconda istanza
quali siano le azioni che si intendono intraprendere per garantire
all'utenza pari trattamento nell'erogazione dei servizi resi
dall'Amministrazione regionale.
Presidente -
Risponde l'assessore Bertschy.
Bertschy (AV-VdA Unie) -
Buongiorno a tutti i colleghi e
buona lunga giornata di lavoro visto che finiremo stasera tardi.
Inizio la mia serie di interpellanze con la Motorizzazione civile,
la ritrovo dalla precedente delega del 2019 nella situazione un po'
in cui già si discuteva allora: un sacco di problemi, un sacco di
ritardi, tante difficoltà e segnalazioni come quella che lei ha
portato in aula. Io potrei dirle, rispetto alla segnalazione, che
gli uffici della Motorizzazione precisano che quello che viene dato
non è un vero appuntamento, bisogna chiedere conferma perché non è
detto che le pratiche siano concluse e la conferma dà la
possibilità di ricevere l'appuntamento. Capita però che le pratiche
siano lo stesso ricevibili anche se non è concluso l'iter dato dal
precedente appuntamento e quindi può essere che uno che non ha
appuntamento ha le pratiche pronte e quindi in quel momento gli
vengono date oppure no. Dico questo perché vorrei lavorare in
un'altra maniera, cioè non vorrei correre dietro ai problemi e
vorrei provare a darmi nei prossimi 3-6 mesi un tempo lavoro per
cercare di andare a dare qualche prima risposta a un problema che
le persone vivono quotidianamente e del quale non voglio dare
completamente la colpa a chi oggi lavora negli uffici. Chi lavora
negli uffici fa quello che può, l'organico è ridotto da tempo,
sicuramente - e lo chiederò in termini politici - un atteggiamento
anche un po' più dinamico per cercare di dare le risposte e anche
trovare delle risposte, quindi non è sufficiente reclamare, come
purtroppo capita un po' in tutti i nostri servizi personale,
dobbiamo anche avere un atteggiamento un po' più proattivo e
costruttivo nei confronti dell'utenza e cercare anche di guardarci
intorno.Io quindi le dirò, se lei è d'accordo, sulla segnalazione
che ricevo - e chiederò informazioni ulteriori - e non sto a
leggerle una lunga risposta, però più che altro sulla domanda 2,
che cosa intendo e intendiamo fare e credo che intenda fare il
Consiglio regionale. Intanto nel recente accordo rispetto alle
categorie si sono definite due indennità: una da 3 mila euro per i
C2 per gli esaminatori e una da 6 mila euro per le revisioni e i
collaudi per le persone che verranno inserite lì. Auspichiamo
quindi che, al di là dei concorsi, a qualche funzionario e
amministrativo che è in Regione possa interessare, attraverso una
mobilità, la possibilità di andare a lavorare in Motorizzazione.Ci
sono dei fabbisogni presentati e rispetto a questo dovrebbero
arrivare almeno tre unità di personale C2, che poi, per come è
organizzato quel servizio, andranno formate, perché si tratta poi
di acquisire delle competenze, richiederemo al più presto al
personale di ripubblicare un concorso per ingegneri, nel precedente
concorso che serviva a più strutture erano stati richiesti undici
ingegneri per tutte le strutture in Amministrazione regionale, il
concorso è stato purtroppo non soddisfacente, sono entrati in
graduatoria solo tre ingegneri, nessuno di questi ha scelto la
Motorizzazione per essere chiari. Richiederemo quindi di rifare un
concorso e parallelamente però io cercherò di avere dei dati da
altre Motorizzazioni per capire se i nostri tempi lavoro sono
confacenti a quelli delle altre Motorizzazioni, perché
evidentemente dobbiamo anche avere uno sguardo esterno per vedere
se l'attività è sufficientemente rispondente ai bisogni di una
situazione di tutte le Motorizzazioni civili d'Italia dove tutti
sono in crisi perché ci sono una serie di problemi abbastanza
grandi. In più, e non ho nessun problema poi a presentarlo
eventualmente in Commissione o anche a darlo, ho cominciato a
chiedere dei dati rispetto alla possibile produzione dei prossimi
mesi della struttura chiedendo quali sono gli esaminatori che
possono fare le patenti B e quelli che possono fare tutte le
patenti e ce n'è solo uno in questa riga verde, abbiamo solo un
esaminatore in grado di fare qualsiasi tipo di patente.Io vi darò
dei dati, vi dirò cosa possiamo fare di tempo lavoro nei prossimi
3-6-9 mesi, riunirò le associazioni di categoria e le autoscuole
per dire: diamoci delle priorità, cerchiamo di dare la migliore
risposta in attesa di riorganizzare la Motorizzazione perché
diventi efficiente, rispondente ai bisogni dei cittadini e delle
imprese e possa dare la migliore risposta.
Chiederò in questo periodo, da un lato, disponibilità agli
uffici della Motorizzazione, dall'altra parte, se possibile, un
periodo di pace per provare a costruire un lavoro che dia veramente
questa risposta perché la contrapposizione continua credo che non
faccia bene agli uffici in termini di pressione, l'Assessore
ovviamente verrà in aula a rispondere come è giusto che sia, però
dobbiamo darci un programma per uscire da questa situazione che
ormai da troppo tempo perdura e crea ovviamente tutti i disagi che
anche lei ha ben rappresentato con la sua interpellanza.
Presidente -
Per la replica, la parola alla consigliera
Foudraz.
Foudraz (LEGA VDA) -
Grazie assessore Bertschy. Sì, ha
chiesto un periodo di pace e fortunatamente qui in aula non siamo
in guerra. Compito della politica è anche quindi un adeguamento
complessivo dell'organico regionale. Vorrei sottolineare che il
personale della Motorizzazione civile, come peraltro ha anche
anticipato lei, è sempre molto cortese e disponibile nei confronti
dell'utenza, però ritengo che dovrebbe appunto essere messo nelle
condizioni di poter lavorare con serenità e sicuramente questi
episodi segnalati sono dovuti appunto alla carenza di figure
amministrative negli uffici.Mi auguro, come lei ha sottolineato e
si è dato una tempistica, che il Governo valuti attentamente la
questione per dare quelle risposte a entrambi gli attori
interessati, ovvero sia coloro che spesso devono lavorare in
condizioni non ottimali a causa dell'organico ridotto ma anche agli
utenti che non devono scontare dei comportamenti dettati da una
politica inadeguata che non si fa carico delle problematiche.
