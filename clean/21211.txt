Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1131 del 9 febbraio 2005 - Resoconto
OGGETTO N. 1131/XII - Riorganizzazione delle strutture regionali
competenti in materia di politiche del lavoro. (Interrogazione)
Interrogazione
Ricordate le precedenti iniziative consiliari circa il
trasferimento alla Regione delle competenze in materia di mercato
del lavoro, in seguito al D.Lgs 183/2001 e alla emanazione del
relativo Decreto applicativo;
Ritenuto che la regionalizzazione di competenze e personale
riguardanti l'ufficio del lavoro dovrebbe comportare una più
generale riorganizzazione della/e struttura/e che si occupano di
politiche del lavoro, come previsto anche dalla legge regionale
n.7/2003;
Preso atto che, espletate tutte le procedure previste dalla
normativa nazionale, si dovrebbe, in base alla legge regionale n.
7/2003, rendere operative le strutture organizzative ivi previste
entro il 4 febbraio 2005;
Tenuto conto che solo il 75% del personale ha voluto
transitare nei ruoli regionali;
la sottoscritta Consigliera regionale
Interroga
l'Assessore competente per sapere:
1) se si è provveduto alla riorganizzazione delle strutture
regionali competenti in materia di politiche del lavoro, entro i
termini prescritti;
2) se l'avvio di tale riorganizzazione presenta aspetti
critici, e quali;
3) come è stato preparato il passaggio del personale, con
quali iniziative (incontri, colloqui) e sulla base di quale
organigramma concordato;
4) come si pensa di garantire i servizi sul territorio, e con
quale personale.
F.to: Squarzino Secondina
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Innanzitutto una precisazione. Nelle
premesse dell'interrogazione si dice che solo il 75% del personale
ha voluto transitare nei ruoli regionali; ma la cosa è diversa. La
norma prevedeva che il passaggio del personale dallo Stato alla
Regione avvenisse nella misura del 70% del personale che era
occupato per le attività collegate alle politiche del lavoro; il
personale che è transitato alla Regione è il 69%, quindi
sostanzialmente si è rispettato quanto previsto dalla norma. C'era
la possibilità di un incremento o di un decremento del 5%, quindi
si poteva andare dal 75 al 65%. La situazione è tale per cui sono
28 le persone che sono transitate e rappresentano circa il 70%.
Per quanto riguarda la prima domanda posta:
"se si è
provveduto alla riorganizzazione delle strutture regionali
competenti in materia di politiche del lavoro, entro i termini
prescritti"
, va detto che da un punto di vista metodologico il
modo di approccio rispetto a questo tema è quello di avere un
confronto preventivo, sia con le organizzazioni sindacali, che con
i lavoratori. Allo stato attuale siamo ancora in una fase di
consultazione con le organizzazioni sindacali, ma siamo nelle
condizioni nei prossimi giorni di portare in Giunta una
deliberazione che definisce la macrostruttura del nuovo
Dipartimento delle politiche del lavoro; quindi direi che la
Regione ha rispettato i tempi. Va precisato però che l'esercizio
effettivo delle competenze non può che decorrere dal momento
dell'assegnazione effettiva delle risorse umane, strumentali e
finanziarie da parte dell'Amministrazione statale alla Regione,
cosa che non è ancora avvenuta e che si realizzerà attraverso la
sottoscrizione dei decreti interministeriali del Ministero del
lavoro e delle politiche sociali e del Ministero dell'economia e
delle finanze, che sono quelli che devono realizzare questi
decreti, che consentono il trasferimento effettivo delle funzioni.
Ad oggi siamo ancora in attesa; doveva essere fatto entro il 4 di
questo mese, ma finora i due ministeri non hanno ancora provveduto;
fino a quando non ci sarà questo decreto, non siamo nelle
condizioni di poter operare.
Preliminare all'emanazione dei decreti sopraccitati è la
sottoscrizione di un'intesa fra i Ministeri del lavoro e delle
finanze e la Regione Valle d'Aosta, relativamente ad un protocollo
d'intesa per assicurare al personale che transiterà dallo Stato
alla Regione il completamento di percorsi di miglioramento
professionale previsti da contratti di lavoro e non ancora
completati dal Ministero. La Regione, in data 10 gennaio 2005, ha
approvato la bozza d'intesa proposta dall'Amministrazione statale;
adesso siamo in attesa della sottoscrizione da parte dei ministeri
competenti che non è ancora avvenuta per i problemi che dicevo
prima. Dal punto di vista dell'operatività la Regione ha cercato
quindi di far fronte nei tempi previsti a quanto era stato
determinato dal DPCM dell'ottobre scorso.
La seconda domanda chiede:
"se l'avvio di tale
riorganizzazione presenta aspetti critici, e quali".
Nel
momento in cui si tratta di fare delle modifiche organizzative e
soprattutto quando si tratta di mettere insieme amministrazioni che
provengono da strutture diverse, delle criticità esistono. Noi
abbiamo individuato due principali tipi di criticità. La prima è
legata al fatto che si tratta non di un passaggio di competenze
"tout court", i nuovi uffici regionali non continueranno ad offrire
gli stessi servizi di prima, ma si sarà in presenza di un
decentramento che prevede un notevole cambiamento della qualità dei
servizi offerti a lavoratori ed imprese, oltretutto questo
passaggio di competenze avviene in un contesto normativo in forte
evoluzione, quindi si tratta di tener conto di questo tipo di
esigenza, in particolare quella di attivare delle strutture che
siano prontamente collegate alle esigenze del nostro territorio.
Ora, una parte dei servizi di qualità che sono richiesti sono già
attualmente offerti dalla agenzia regionale del lavoro. La seconda
criticità è legata al fatto che si tratta di vedere il
trasferimento di persone che hanno operato in contesti
organizzativi diversi e si tratta di armonizzare culture che hanno
degli aspetti che differiscono per il tipo di attività che veniva
svolto, sia nella ex Agenzia del lavoro, sia nelle strutture
statali, quindi è necessario operare per fasi successive, in modo
tale che il trasferimento avvenga in una situazione che garantisca
nell'immediato i servizi e garantisca una fase di continuità,
pensando poi a una progressiva modificazione dei processi di
riorganizzazione e all'operatività dei servizi stessi. Si tratterà
comunque di un'operazione che dovrà essere discussa e condivisa con
gli interessati e preveda degli elementi di sviluppo.
Per quanto riguarda le risorse per accompagnare questo tipo di
trasferimento, queste sono previste dal "POR" nella misura "A1",
una misura che riguarda esplicitamente il potenziamento dei servizi
per l'impiego. Le Regioni che hanno già realizzato il decentramento
dei servizi sono ancora impegnate in un aggiornamento dei loro
sistemi operativi e organizzativi.
La terza domanda chiede:
"come è stato preparato il passaggio
del personale, con quali iniziative...".
Nell'anno passato, nel
mese di ottobre si è svolto un incontro con il personale del
Ministero del lavoro e delle politiche sociali, incontro preceduto
da un analogo incontro che si era fatto presso l'Agenzia del lavoro
con i dipendenti dell'agenzia stessa. Nei due incontri sono state
presentate sia le linee di indirizzo generali per l'organizzazione
dei servizi per il lavoro, sia gli aspetti caratteristici del
rapporto di lavoro del personale regionale, che sono poi questioni
legate ad orari, part-time e quant'altro. Erano presenti a questi
incontri il sottoscritto e i dirigenti del Dipartimento delle
politiche del lavoro e il responsabile del Dipartimento personale e
organizzazione. Parallelamente si sono svolti incontri con il
personale con contratto di diritto privato dell'Agenzia del lavoro
sempre rispetto ai problemi organizzativi e ai problemi di
inquadramento del rapporto di lavoro. Qui scontiamo il fatto che la
norma che era stata votata dal Consiglio circa la possibilità di
transitare dal contratto di diritto privato dell'agenzia al
contratto unico che caratterizza il rapporto di lavoro con i
dipendenti della Regione, è stata impugnata dalla Corte
costituzionale, quindi abbiamo una situazione di differenza di
stato giuridico fra chi ha il contratto di diritto privato e chi ha
il contratto di dipendente regionale. Direi quindi che è stato
fatto un lavoro iniziale, che ha coinvolto sia i dipendenti del
ministero, sia i dipendenti del Dipartimento delle politiche del
lavoro, tenuto conto del fatto che nel momento in cui vi sono dei
trasferimenti è chiaro che le persone nutrano delle preoccupazioni
e necessitino di risposte.
Per accompagnare questa fase, proprio per la delicatezza della
questione, si è coinvolto il Prof. Bresciani che da tempo segue
l'attività dell'agenzia quale esperto riconosciuto a livello
nazionale, proprio sul tema dei mutamenti organizzativi nei servizi
per l'impiego. Questo professionista accompagna la fase di avvio
della nuova dimensione organizzativa della struttura; è già stato
definito un documento di carattere generale che ha inquadrato il
tema della nuova organizzazione, dovrebbero essere pronti in queste
ore un documento che riguarda la macro-organizzazione e un
documento che riguarda, invece, un intervento più specifico secondo
un modello organizzativo più di dettaglio. Nei prossimi giorni ci
sarà un confronto con i dipendenti dell'Agenzia del lavoro, perché
dal punto di vista metodologico la volontà è quella di accompagnare
questa modificazione del modello organizzativo attraverso un
confronto diretto con gli operatori del settore.
Ultima domanda:
"come si pensa di garantire i servizi sul
territorio, e con quale personale"
? Si tratta di avere sul
territorio dei servizi che presentano anche elementi di
innovazione; è altrettanto vero che va garantita la continuità dei
servizi attualmente erogati ed è altrettanto vero che le 28 persone
che transitano dallo Stato alla Regione non sono sufficienti per la
copertura del territorio, soprattutto per il centro dell'impiego
della bassa Valle. Da questo punto di vista si tratta di far sì
che, quando ci sarà questo momento di trasferimento effettivo,
questo sia accompagnato anche dalla mobilità di personale
regionale, cioè là dove ci sono carenze di organico, si dovrà
utilizzare personale regionale per coprire i posti che si rendono
disponibili nelle sedi territoriali che non vedono una copertura di
organico. A questo proposito, nell'attività che è stata posta in
essere, si è fatta anche una ricognizione dei carichi di lavoro
delle singole strutture, sia regionale che statale, e questo sarà
di utilità anche per definire il numero complessivo degli organici,
quindi prevedere quali saranno le necessità di trasferimento di
personale per garantire la gestione dei servizi attuali e per
creare le condizioni per avere l'erogazione di servizi diversi, più
rispondenti alle necessità di un mercato del lavoro che, come tutti
sappiamo, è in profonda trasformazione. Un processo - ripeto - che
si è cercato di realizzare in stretto confronto con le
organizzazioni sindacali e con i dipendenti.
Presidente - La parola alla Consigliera Squarzino Secondina.
Squarzino (Arc-VA) - Grazie per tutte le informazioni date. Non
voglio riprenderle ad una ad una perché sarebbe troppo lungo;
l'unica cosa che mi sento di dire è di questo tipo. L'impressione
che ha dato descrivendo il modo in cui la Regione intende muoversi
rispetto alla questione che stiamo trattando, è di un atteggiamento
di attesa che da Roma vengano definite le convenzioni, definiti i
decreti per poter cominciare a lavorare. È vero che avete nominato
un esperto, è vero che ci sono dei documenti, alcuni già redatti,
altri in via di elaborazione; è vero che avete individuato gli
aspetti critici; è vero che avete pensato che sul territorio poi
bisognerà provvedere alle carenze con la mobilità...
(Il Presidente del Consiglio richiama l'Assemblea al silenzio
per consentire il regolare svolgimento delle risposte da parte
degli Assessori e delle repliche dei colleghi)
... dicevo... cosa manca a nostro avviso? Manca l'assunzione del
problema proprio nei suoi aspetti critici!
Lei diceva che gli aspetti critici sono la qualità del servizio
collegata con il territorio, e questa è in via di trasformazione
per tutti, e poi la necessità di armonizzare culture organizzative
diverse. Rispetto a questo obiettivo di armonizzare culture
organizzative diverse, non è necessario aspettare che sia firmata
l'intesa fra Regioni e ministero, non è necessario che arrivi il
decreto ministeriale che consente il passaggio reale delle persone.
La Regione sa con esattezza che sono 28 le persone, sa il nome e
cognome di ciascuna di queste, dovrebbe sapere anche quali sono le
competenze, dovrebbe sapere come queste competenze vengono
armonizzate all'interno di questa macrostruttura e dovrebbe
cominciare ad utilizzare i fondi del "POR". Non basta mettere nel
"POR" le iniziative, ma questo è il momento in cui gli operatori
devono essere aiutati a lavorare insieme, a confrontarsi nelle
diverse culture organizzative.
Lei ha parlato, già nel mese di novembre, della necessità -
rispondendo ai colleghi di "Forza Italia" - di esprimere la
volontà, che condividiamo, e cito:
"accompagnare e supportare la
fase di avvio dei centri per l'impiego facendo l'integrazione di
questi servizi con i servizi di base..."
, e via dicendo,
"coinvolgere gli interessati in termini anche propositivi"
;
poi di tutta questa attività di coinvolgimento lei ha segnalato una
serie di incontri con l'Agenzia del lavoro, e va benissimo, ma io
prendo anche l'altra fetta di personale che ha una cultura
organizzativa diversa - come lei dice - e che deve essere aiutata
ad inserirsi in questa cultura nuova, che deve essere nuova anche
per l'Agenzia del lavoro perché deve essere ridisegnato il tutto.
Ma come? Avete fatto un incontro ad ottobre, giusto, in cui il
problema è il rapporto di lavoro, gli orari, le minime conoscenze
per sapere qual è il contesto normativo entro cui si colloca il
rapporto di lavoro; ma la cosa più importante non è questa, per
consentire il lavoro integrato fra questi due segmenti che si
occupano del mercato del lavoro! Non possiamo limitarci solo ad un
incontro ad ottobre, aspettare che arrivino i decreti da Roma per
fare poi gli incontri e preparare allora le persone per la
mobilità! Ma qui c'è qualcuno che ha in mano la questione e la
porta avanti?
L'impressione nostra è che si proceda ad intervenire su singoli
pezzi, ma che non ci sia, anche qui, chi diriga e governi il
processo e questo, secondo noi, è molto grave!
