Classificazione
ISTRUZIONE PUBBLICA



Oggetto del Consiglio n. 1875 del 22 giugno 2011 - Resoconto
OGGETTO N. 1875/XIII - Interpellanza: "Individuazione di
iniziative per consentire un più approfondito studio dell'inglese
nella scuola primaria".
Interpellanza
Ricordato che nella nostra Regione nella scuola primaria
l'insegnamento dell'inglese è limitato a una o due ore
settimanali;
Tenuto conto che a causa della globalizzazione e della
diffusione della rete Internet la conoscenza dell'inglese è
elemento determinante per rimanere competitivi sia a livello delle
singole persone che di una comunità nelle sue articolazioni
economiche e culturali;
Considerato che occorrerebbe un più importante impegno orario
in tale materia al fine di raggiungere una base di conoscenze che
non penalizzi i nostri ragazzi rispetto a quelli di altre regioni o
di altri stati;
la sottoscritta Consigliera regionale
Interpella
la Giunta regionale per conoscere se intenda:
1) approfondire l'argomento, anche attraverso specifiche
consulenze tecniche, al fine di valutare una più equilibrata
distribuzione dei carichi di lavoro tra le varie materie della
scuola primaria al fine di consentire un più approfondito e utile
studio dell'inglese;
2) richiedere, alle autorità scolastiche, un maggiore impegno
perché le risorse finanziarie disponibili vengano dirette a
progetti integrativi nella lingua inglese, anche attraverso la
disponibilità di insegnanti madrelingua durante periodi di stage,
piuttosto che indirizzarli verso gite o altre attività di minore
rilevanza ai fini della crescita linguistica dei nostri
giovani.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
L'insegnamento delle lingue nella nostra regione è un argomento
complesso e spesso fonte di dibattiti accesi e di contrasti. Con
questa interpellanza ho voluto cogliere un aspetto marginale di
questo argomento, ma che potrebbe diventare nei prossimi anni un
aspetto fondamentale. Mi riferisco alla lingua inglese, che viene
insegnata nella scuola primaria della nostra regione solo per una o
due ore settimanali, una quantità insufficiente a dare anche solo
una conoscenza di base. Ciò significa che i nostri bambini di oggi,
i ragazzi di domani e gli adulti di dopodomani avranno meno
possibilità dei loro colleghi delle altre regioni italiane e degli
altri stati europei, perché molto probabilmente conosceranno meno
bene l'inglese e questa è una difficoltà non da poco; noi dobbiamo
essere coscienti delle conseguenze che ciò potrà portare alla vita
dei nostri figli e nipoti.
La scarsa conoscenza dell'inglese è una penalizzazione molto
importante, paragonabile a quella della mancata copertura della
rete Internet ad alta velocità o dell'inadeguatezza delle reti dei
trasporti ferroviari, servizi pubblici di trasporto, eccetera. Come
fare, allora, a fornire ai nostri allievi delle elementari le
competenze in lingua inglese necessarie ad un loro moderno crescere
culturale ed umano, tenuto conto della complessità
dell'insegnamento linguistico nella nostra regione, basato su un
pari numero di ore di insegnamento in italiano ed in francese e su
un certo numero di ore di insegnamento del dialetto locale?
Noi non abbiamo una risposta, ma chiediamo alla Giunta regionale
di approfondire l'argomento in modo da consentire in tempi brevi un
più approfondito studio della lingua inglese e, insieme, suggeriamo
una strada: quella di devolvere le somme oggi utilizzate delle
autorità scolastiche per gite ad altre iniziative di minore
rilevanza culturale al reclutamento di insegnanti di madrelingua
anglosassone, in modo da offrire ai nostri allievi della scuola
primaria un'integrazione importante nel normale programma di
inglese. Non pensiamo che questa sia l'unica soluzione, ma vogliamo
aprire un dibattito perché il futuro dei nostri figli non sia già
condizionato in negativo fin dai primi anni di scuola. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Condivido le considerazioni sull'importanza della lingua inglese
e noi, in questi anni, stiamo cercando di abbinare a concetti
legati alla riscoperta del territorio, delle lingue e della cultura
valdostana, quindi della civilisation valdôtaine, anche il fatto di
avere dei giovani aperti verso le nuove tecnologie, verso le lingue
e verso l'Europa. Il concetto è ciò che a più riprese abbiamo
sottolineato del localismo, cioè la capacità e la facoltà di agire
locale pensando globale, e viceversa, quindi avere dei giovani
aperti verso il mondo e le nuove tecnologie, verso l'inglese, ma
anche radicati alla nostra storia ed alle nostre radici.
L'Amministrazione regionale, in questo caso l'Assessorato, che
all'epoca era l'Assessorato alla pubblica istruzione, fin dagli
anni '80, con l'introduzione della lingua inglese facoltativa
nell'allora scuola media, ha prestato grande interesse alla
tematica dell'insegnamento di questa lingua e credo che tanti hanno
partecipato a questo dibattito, non solo amministratori, ma il
mondo sindacale ed il mondo della scuola sull'importanza di
introdurre questa lingua di apertura. Fino a questo periodo si è
ritenuto opportuno valorizzare le competenze interne però della
scuola valdostana e non attivare consulenze esterne, in quanto - ed
è stato a più riprese sottolineato - i docenti e i dirigenti della
scuola valdostana hanno le professionalità e le competenze, la
formazione internazionalmente riconosciuta per essere valorizzati.
Nel caso specifico sono stati utilizzati presso l'Amministrazione
per il supporto all'insegnamento dell'inglese, dalle prime
sperimentazioni degli anni '80 fino al 2003 la professoressa
Annabella Cabianca, dal 2000 al 2006 la professoressa Laura Verdura
e dal 2007 ad oggi la professoressa Zanchi.
Per quanto riguarda l'organizzazione oraria, una circolare
ministeriale, la n. 21 del 14 marzo 2011, prevede quanto segue:
"L'insegnamento della lingua inglese è impartito in maniera
generalizzata nell'ambito delle classi loro assegnate dai docenti
in possesso dei requisiti richiesti per le ore previste dalla
normativa vigente. A tal fine il dirigente scolastico, sentito il
collegio dei docenti, adotta la soluzione organizzativa utile a
garantire in tutte le classi l'assegnazione di una docente in
possesso dei titoli per tale insegnamento".
Quindi
l'organizzazione di cui parliamo è di competenza del collegio dei
docenti; è pertanto interessante che ci sia una sensibilizzazione,
e comunque esiste questo in capo al collegio docenti.
Seconda domanda: la volontà della Giunta di richiedere alle
autorità scolastiche un maggiore impegno. Per ciò che è delle
risorse finanziarie allocate per la lingua inglese nella scuola
primaria, vorrei precisare che sono attivati annualmente - e anche
in questo caso, come in tutto il mondo scolastico, non ci sono
state riduzioni -: moduli di formazione linguistica per i docenti
di 110 o 55 ore presso l'English Center, moduli di formazione
metodologica didattica di 40 ore, moduli di formazione in
immersione in Gran Bretagna nel periodo estivo di 70 ore, moduli di
autoformazione di 30 ore, finanziamenti alle istituzioni
scolastiche per sopperire, tramite esperti, alla mancanza di
insegnanti nella scuola primaria, in possesso di conoscenze
linguistiche.
Cosa ci siamo studiati? Esistono i requisiti, esistono i crismi
da rispettare, noi diamo una dotazione finanziaria, in caso non ci
fosse chi ha i requisiti si può accedere a quello di cui lei parla,
cioè il consulente esterno, e in certi casi è praticato. Questo per
non penalizzare chi ha i titoli, però per dire che chi non li ha
può essere sostituito da... Collaborazione all'interno delle
istituzioni scolastiche verticali con i docenti in lingua inglese
della scuola secondaria di primo grado: consulenze, in questo caso,
e corsi erogati dalla professoressa Zanchi, che all'interno
dell'Assessorato è la responsabile, a scuole o a gruppi di docenti
che ne fanno richiesta. Attualmente più di 70 docenti di scuola
primaria hanno conseguito presso l'università di Cambridge il PET
corrispondente al livello +1 del Consiglio d'Europa o il First
corrispondente al livello B2; questo è molto importante perché
significa non solo formazione, ma anche riconoscimento dei
titoli.
Mi preme poi sottolineare che l'insegnamento della lingua
inglese è stato avviato sperimentalmente attraverso progetti ludici
anche nella scuola dell'infanzia: questa è una sottolineatura molto
importante, perché abbiamo una scuola che negli anni è stata
bilingue e oggi è plurilingue, perché accanto al francese,
all'italiano, al tedesco e il
töitschu
nelle vallate Walser,
il
patois
nella scuola valdostana, in questo caso l'inglese
parte già dai più piccoli. Per ciò che è dei giudizi di valore
rispetto alla minore rilevanza delle attività decise dalle scuole
autonome rispetto ai progetti integrativi di lingua inglese, qui
vorrei ricordare che la legge sull'autonomia scolastica voluta dal
Ministro Berlinguer è legge costituzionale, e proprio alle scuole
autonome è demandato il piano di offerta formativa, quindi la
programmazione delle attività compete alle scuole autonome e,
all'interno di questo piano, per l'offerta formativa.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore. Devo riconoscere
che effettivamente la scuola ha fatto tanto, non era mia intenzione
dire che non è stato fatto, assolutamente! Il mio obiettivo era
solo quello di vedere se si potevano potenziare delle ore in più,
perché proprio nella scuola di base si insegna di più: era questo
l'obiettivo, specialmente per i ragazzi, servirebbe proprio per
loro. Questo era l'intento di questa interpellanza. Grazie.
