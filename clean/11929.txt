Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2763 del 20 novembre 1991 - Resoconto
OGGETTO N. 2763/IX Tempi di realizzazione dello stadio del
ghiaccio coperto di Courmayeur
(Interpellanza)
.
Presidente
Do lettura dell'interpellanza presentata
dal Consigliere Voyat:
Interpellanza Nel Campionato Italiano di Hockey su ghiaccio,
Divisione nazionale serie "B 1", stagione sportiva 1991-1992,
milita con grande successo il Courmayeur-Aosta Brunik.
Detta società alla penultima giornata di andata si trova prima
in classifica generale.
Il programma della società prevede di raggiungere la serie "A"
nel giro massimo di 3 anni, ma l'andamento del campionato fa
prevedere che l'obiettivo potrebbe essere raggiunto già al primo
anno.
Considerato il sostanzioso impegno finanziario che sta
affrontando lo sponsor"Soc. Brunik" ed il suo Presidente Dott.
Rivetti Carlo per applicare detto programma.
Vista la grande affluenza di pubblico che segue queste
manifestazioni.
Constatato che la realizzazione dello stadio del ghiaccio
coperto di Courmayeur sarà terminato non prima del mese di novembre
1993, secondo le dichiarazioni fatte dal Presidente della Giunta
regionale nella conferenza stampa svoltasi a Courmayeur il 4
ottobre u.s.
Rilevato l'effettivo disagio in cui si trova la società nel far
svolgere gli allenamenti e le competizioni tra lo stadio di Aosta e
Courmayeur.
Vista la previsione di finanziamento dell'opera che sarà di 10
miliardi per il 1992 e 10,3 miliardi per il 1993.
Sottolineato l'impegno con cui il Comune di Courmayeur ha finora
seguito la vicenda e risolto i problemi più immediati ed
urgenti.
Con lo scopo di alleviare al più presto le difficoltà logistiche
in cui si trova la società Hockey Club Courmayeur-Aosta Brunik, il
sottoscritto Consigliere regionale del gruppo dell'Union
Valdôtaine
interpella
l'Assessore competente per sapere:
a) quando sarà effettuato l'appalto per il completamento
dell'opera che prevede un investimento ulteriore di 20,3 miliardi
in due anni finanziari;
b) quando si prevede la consegna dell'opera finita;
c) se si ritiene di effettuare un appalto iniziale per la sola
parte ghiaccio ed in seguito la parte tennis, per superare le
difficoltà di cui in premessa;
d) se si intende effettuare l'appalto per il completamento dello
stadio nel suo complesso prevedendo sul contratto delle scadenze
parziali, indicando le date precise ed inderogabili per l'utilizzo
in primis:
- della pista
- degli spogliatoi
- delle gradinate
Presidente
Ha chiesto di illustrare
l'interpellanza il Consigliere Voyat, ne ha facoltà.
Voyat (UV)
Credo che tutti i consiglieri conoscano
la squadra del "Courmayeur Aosta Brunik", anche solo per averlo
letto sui giornali, in quanto per il primo anno partecipa al
campionato di serie "B 1" ed è attualmente prima in classifica.
E' da tempo che non si vedevano delle manifestazioni di questo
genere nel palazzo del ghiaccio di Aosta e di Courmayeur, questo
dovuto soprattutto al programma che ha fatto lo sponsor, la società
Brunik, e il suo presidente Rivetti, per raggiungere nell'arco di
un massimo di tre anni la serie "A".
Si dice che lo sponsor e il presidente abbiano stanziato una
cifra che va ben oltre i due miliardi. Questo è compensato dalla
grande affluenza della popolazione e nello stesso tempo dalla
attività che si fa per le squadre giovanili; in effetti abbiamo
avuto anche manifestazioni per le
under
di diciannove anni
qui in Valle d'Aosta, che sembrano abbastanza quotate.
Purtroppo, per varie vicissitudini, lo stadio del ghiaccio di
Courmayeur sembra, a detta del Presidente della Giunta
all'occasione di una conferenza stampa, che non potrà essere messo
a disposizione del comune e della società prima del novembre
1993.
Le vicissitudini di questa società, il continuo trasporto dei
giocatori da Courmayeur ad Aosta e viceversa lo si è anche notato
tramite una lettera inviata dal presidente Rivetti al giornale, in
cui si parla di effettive difficoltà di accordo fra la società
dell'Aosta Courmayeur e i gestori del palazzo del ghiaccio di
Aosta. Nella lettera al giornale si dice che già in precedenza era
stata rifiutata questa struttura alla suddetta società, e questo si
è ripetuto nel caso di un incontro di
under
diciannove, e si
dice inoltre che due persone abbiano poi verificato se il palazzo
del ghiaccio di Aosta era occupato; questa struttura risultava -
così è detto nella lettera - chiusa alle sei e mezza di sera senza
che vi fosse nessuno ad usufruirne.
Visto anche che è già previsto nel bilancio 1992-93 il
finanziamento di questa opera (10 miliardi per il 1992 e 10,3
miliardi per il 1993), visto anche i tempi lunghi per la
conclusione di questi lavori, vorrei sapere dall'Assessore quando
sarà effettuato l'appalto per il completamento dell'opera, a cui si
riferiscono questi 20,3 miliardi già stanziati in bilancio; quando
si prevede l'effettiva consegna dell'opera finita, e, qualora i
tempi venissero ad essere quelli già esternati in occasione della
conferenza stampa del Presidente della Giunta, se non si ritiene di
effettuare due appalti, un primo appalto più urgente per l'opera
del ghiaccio e un secondo appalto per il tennis.
Qualora questa non fosse l'intenzione della Giunta, vorremmo
sapere se non si ritiene, appaltando l'opera nel suo complesso, di
poter prevedere delle scadenze precise che prevedano fra l'altro la
consegna al più presto della pista del ghiaccio, degli spogliatoi e
delle gradinate, per fare in modo che nel prossimo campionato la
società "Courmayeur Aosta Brunik" possa usufruire già di questa
struttura.
Presidente
Ha chiesto di parlare l'Assessore ai
lavori pubblici, Martin, ne ha facoltà.
Martin (ADP)
La procedura di appalto dello stadio
del ghiaccio di Courmayeur è in fase di esecuzione, nel senso che
nel mese prossimo, al massimo all'inizio del prossimo anno,
dovrebbe essere pronta la delibera per appaltare l'opera.
Considerati i tempi tecnici di appalto, visto che si tratta di
un appalto europeo, si può pensare che per il prossimo mese di
giugno la gara di appalto possa essere esperita e quindi verso il
mese di giugno del 1992 possano essere aperte le buste per lo
stadio del ghiaccio di Courmayeur.
Il capitolato di appalto prevede che l'opera debba essere
terminata in quattrocentoventi giorni e quindi più o meno
nell'estate-autunno 1993.
Non si ritiene di frazionare l'appalto, anche perché non si
guadagnerebbe comunque del tempo. E' però previsto sempre nello
stesso capitolato che lo stadio del ghiaccio debba essere
consegnato prima dell'intero fabbricato e sono previsti
duecentocinquanta giorni dall'inizio dei lavori per consegnare lo
stadio del ghiaccio agibile con tutti gli impianti e servizi
annessi. Quindi, se vengono rispettati questi tempi, si può
prevedere che entro la primavera del 1993 possa essere terminato lo
stadio del ghiaccio.
Naturalmente con questo intervento che ricordava prima il
Consigliere Voyat, di 20,3 miliardi, si completa tutta quanta
l'infrastruttura che è già stata appaltata per due lotti in quel di
Courmayeur; con questo ultimo appalto la struttura viene completata
e lo stadio viene reso agibile nella sua completezza.
Presidente
Ha chiesto di parlare il Consigliere
Voyat, ne ha facoltà.
Voyat (UV)
Secondo i dati che mi ha fornito
l'Assessore credo siano più esatte le date che aveva esternato il
Presidente della Giunta che non quelle che ha detto l'Assessore,
perché se, pur essendo già pronta la documentazione, solo a gennaio
sarà fatta la deliberazione per l'appalto, solo a giungo saranno
aperte le buste, senz'altro la consegna dei lavori non sarà fatta
prima della fine estate 1992. Ora, se i quattrocentoventi giorni
sono quasi un anno e mezzo, si va alla fine del 1993.
Parlando poi dei duecentocinquanta giorni già previsti sul
capitolato, direi che potrebbero essere ancora ridotti; se nello
stesso tempo si anticipasse al massimo la delibera per l'appalto e
la consegna dei lavori, ritengo che per l'autunno 1992 una parte
dello stadio potrebbe già essere finita e quindi usufruita da parte
della società e della popolazione che è interessata a questa
manifestazione.
Pregherei l'Assessore di vedere con i tecnici e con gli uffici
di accelerare al massimo queste date che mi ha fornito, cioè
anticipare la delibera per l'appalto, anticipare al massimo la
consegna dei lavori e possibilmente ridurre anche i tempi di
duecentocinquanta giorni a sei-sette mesi.
Presidente
Colleghi consiglieri, il tempo previsto
per i lavori è scaduto, pertanto dichiaro chiusi i lavori del
Consiglio regionale in questa seduta mattutina. L'Assemblea è
convocata per oggi pomeriggio alle ore 16.
La seduta è tolta.
