Classificazione
CASA DA GIOCO



Oggetto del Consiglio n. 419 del 12 febbraio 2014 - Resoconto
OGGETTO N. 419/XIV - Interpellanza: "Predisposizione di un
inventario dei beni depositati presso i magazzini e le aree
circostanti della Casa da gioco".
Presidente -
Per l'illustrazione, la parola al collega
Guichardaz.
Guichardaz (PD-SIN.VDA
) - Torniamo a parlare del Casinò e
le sue magagne, anticipando in qualche modo l'approfondimento
richiesto dalle forze di minoranza in sede di Consiglio
straordinario. Perché parlarne adesso e non rinviare appunto a tale
sede? Perché la questione del magazzino e delle aree esterne
richiede delle risposte immediate, chiarimenti, e anche i cittadini
non possono aspettare. Sapere che fine abbiano fatto arredi e altri
oggetti dismessi dal Casinò e soprattutto la loro entità serve
anche a chiarire responsabilità e a dare un voto se ce ne fosse
ancora bisogno a colui, anzi, a coloro che gestiscono il Casinò per
conto degli azionisti, cioè noi che rappresentiamo la Regione in
questo consesso e i cittadini contribuenti. Guardate colleghi, che
non è una questione di puntiglio la nostra. Scavare nei meandri
delle società a totale partecipazione pubblica è un dovere
soprattutto in un momento di crisi e di necessaria
razionalizzazione delle risorse. Il Casinò, poi, è la
rappresentazione di quella che si potrebbe definire una parabola,
che ha visto una fase espansiva, uno stallo e una fase di declino,
probabilmente inevitabile, stante la concorrenza delle slot libere
e la crisi devastante. Declino che nel caso del Saint-Vincent
Resort & Casino si può quasi definire un precipizio.
I conti stanno lì a dimostrare che non si può continuare sulla
strada comoda che tutti i Casinò d'Italia, non solo quello di
Saint-Vincent, erano abituai a percorrere. Strada senza
smottamenti, senza particolari difficoltà, quasi un rettilineo in
discesa. Non si può soprattutto continuare ad amministrare il
Casinò senza tenere in conto che i tempi sono cambiati e con essi
anche le priorità. Il Signor Frigerio, l'amministratore unico del
Saint-Vincent Resort & Casino ci insegna che gli sprechi sono
quasi tutti da imputare al personale esclusi i dirigenti,
naturalmente.
Dal nostro piccolo osservatorio di consiglieri di minoranza,
pensiamo invece che gli sprechi vadano ridotti a partire da ben
altro: intanto dai dirigenti, dai loro emolumenti esorbitanti
soprattutto se raffrontati con quelli corrisposti ad altri
dirigenti del pubblico impiego.
L'altra volta ho citato il caso del Direttore Generale dell'USL,
un caso che conosco, il quale lordo azienda, non lordo busta,
quindi oneri accessori compresi, percepisce circa 203 mila euro
l'anno, più o meno la metà di quello che prende Frigerio e meno
della media dei Dirigenti del Casinò. Trattamenti retributivi
ingiustificati nella loro entità soprattutto se si considera che il
rischio di impresa è sostanzialmente nullo. Per capirci, visto che
qui ci sono degli imprenditori tra i colleghi, se un'impresa
privata non fa utili, anzi va in perdita, alla fine dell'anno o
addirittura del mese l'imprenditore mica si dà uno stipendio o si
distribuisce degli utili che non ci sono o si premia per essere
andato in perdita. Probabilmente questo imprenditore ammortizza le
perdite con il proprio capitale, cerca di tamponare le falle e a
volte ci rimette pure l'azienda, nel senso che la perde
proprio.
Nel caso specifico, se l'impresa Saint-Vincent Resort &
Casino non funziona, chi ci rimette? Intanto i cittadini pagatori
di tasse cioè i contribuenti, in secondo luogo i lavoratori, e cosa
rischiano gli imprenditori, in questo caso l'amministratore unico e
i suoi dirigenti? Un bel niente o più o meno. Forse un ritocco ai
loro stratosferici stipendi e premi anche se fino ad ora se ne è
parlato parecchio, diciamo in sordina e anche poco. Quando fa
comodo il Saint-Vincent Resort & Casino può mandare a casa
costoro e quando fa comodo il Saint-Vincent Resort & Casino è
pubblico e quindi nel pubblico si possono mettere in discussione i
contratti già stipulati, compresi i premi, ma li si potrebbe
mettere in discussione, volendo, come si è fatto in ben più di una
occasione con i direttori dell'USL non particolarmente graditi.
Ripercorrere la storia delle trombature eccellenti di molti di loro
potrebbe insegnare qualcosa, quanto meno a capire che un dirigente
non capace o non gradito può essere tranquillamente allontanato.
Cosa rischiano, quindi, i dirigenti del Casinò che pure sono lì in
virtù di contratti, se ho ben capito, di tipo privatistico,
dirigenti che non riescono a risollevare la Casa da gioco e
relativo Resort dal pantano in cui è precipitato. A sentire
l'Assessore Baccega e il Presidente Rollandin, lì è stato messo il
meglio del meglio del meglio, e quindi non è possibile nella
maniera più assoluta trovarne di più capaci. Va bene, allora
vediamo se il meglio del meglio del meglio poteva fare un po'
meglio. Noi crediamo di sì, quanto meno per la custodia dei beni
che non sono di proprietà loro, ma sono roba nostra. Forse posso
azzardare che sono beni di proprietà dei cittadini i quali
attraverso le loro tasse permettono al Saint-Vincent Resort &
Casino di stare sul mercato malgrado le perdite terrificanti e
continuare a erogare stipendi e pagare i fornitori, e poi torneremo
sull'aspetto dei fornitori.
Vedere quel po' po' di poltroncine, di arredi, di armadietti, di
apparecchiature anche sofisticate, buttate lì come in una
discarica, Assessore Baccega e Presidente, direi che grida vendetta
e non raccontiamo che quella era monnezza, come ha scritto qualcuno
a commento di un
post
su
Facebook
, perché altrimenti
se fosse stata monnezza la si sarebbe dovuta eliminare da subito.
Il magazzino del Saint-Vincent Resort & Casino e non è una
discarica, è un magazzino. Se quella roba lasciata a macerare e ad
arrugginire aveva o ha ancora un valore residuo, era dovere del
Casinò e dei suoi dirigenti di preservarlo. Se quella roba poteva
essere valorizzata anche solo attraverso un piano di dismissione
che prevedesse la donazione a chi ne avesse avuto bisogno, ad
esempio a un gruppo parrocchiale, ad associazioni, enti, circolini,
tanto per rimanere nell'istituzionale, ma anche persone bisognose,
allora bisognava farlo, bisogna farlo. Con questa interpellanza
chiediamo di fornirci l'inventario di quelle attrezzature,
inventario dettagliato di ciò che è stato posizionato, per non dire
buttato alla belle e meglio, fuori e dentro i magazzini del Casinò.
Vogliamo avere contezza, a nome anche dei cittadini che
rappresentiamo e dei contribuenti, del valore di mercato di quella
roba e soprattutto vogliamo un piano di dismissione che ridia
valore e, perché no, vita a quei beni. Abbiamo poi scritto nella
nostra interpellanza, senza fraintendimenti e con la chiarezza che
contraddistingue il nostro gruppo, e posso dire anche la minoranza
intera su questo tema, che vogliamo che i responsabili di questo
spreco, di questa situazione, siano puniti in maniera
esemplare.
Si dà atto che dalle ore 16,06 assume la presidenza il
Vicepresidente André Lanièce.
Lanièce (Presidente)
- Grazie. Ha chiesto la parola
l'Assessore Baccega, per la replica da parte del Governo; ne ha
facoltà.
Baccega (SA)
- Grazie Presidente.
Vi ringrazio perché questa interpellanza ci permette di dare
delle risposte chiare e certe rispetto a immagini che sono state
trasmesse su
Facebook
; vi assicuro che hanno preoccupato un
po' tutti, non solo voi. Non so chi le ha girate, tant'è che ci
siamo anche preoccupati di andare a verificare che cosa stava
succedendo in realtà, e quindi mi affiderò a una dettagliata
relazione, ricevuta appunto dalla Società, che ripercorre le
modalità di gestione dei beni che sono stati evidenziati in
argomento.
Dopo aver preso atto personalmente della redazione di una prima
perizia interna, di una relazione di stima mobiliare redatta da un
professionista incaricato nella dichiarazione di fine lavori e dopo
aver visto offerte pervenute ed esaminate in libro cespiti fino al
2012, il Casino della Vallée disponeva di due magazzini: il primo
in località Renard; il secondo denominato "ex Fera" con amplia
disponibilità di spazi. Negli anni le diverse gestioni
accatastarono in questi magazzini grandi quantità di materiali
ormai inutili e inutilizzabili rispetto alle attività e agli scopi
aziendali. Questi beni, regolarmente iscritti nel libro cespiti,
oltre a occupare inutilmente spazi notevoli generavano costi di
gestione importanti. Per questi motivi l'azienda, già nel mese di
aprile 2012, decise di non sottoscrivere un nuovo contratto di
affitto con Vallée d'Aoste Structure per il magazzino denominato
"ex Fera" e di trasferire tutto il materiale inutile nel magazzino
di proprietà in Frazione Renard, quello oggetto delle vostre
fotografie e video.
In questo modo furono risparmiati 84.720 euro all'anno di
affitto, oltre a utenze e assicurazioni, portando il risparmio
annuo a una cifra intorno ai 134.000 euro. Contestualmente, i
lavori del piano di sviluppo entravano nel vivo e pertanto cominciò
il flusso di materiali non più utilizzati proveniente dai
cantieri.
Già a partire dal 2012, a fronte dei lavori di ristrutturazione
delle sale da gioco, dell'hotel, del Centro Congressi e anche della
dismissione della struttura denominata "Palais", sulla base degli
inventari del valore residuo dei beni, cominciò un lungo e
complesso lavoro di alienazione di beni o di dismissione in quanto
si trattava di beni senza valore, senza possibilità di utilizzo,
trasferendo quelli di effettivo interesse presso i magazzini
Renard. Tale processo si è concluso e si sta concludendo proprio in
questi giorni alla luce del termine dei lavori del piano di
sviluppo.
Durante la fase di progettazione furono anche scelti tutti gli
arredi che potevano essere riutilizzati e inseriti negli ambiti
dopo i lavori di ristrutturazione, molti di essi sono stati
restaurati e risistemati per l'uso all'interno della Casa da gioco.
Bisogna specificare che durante i lavori di ristrutturazione una
grande quantità di cespiti è confluita presso il magazzino e la
logica utilizzata è stata quella di stoccare all'interno dello
stesso tutto quanto di valore e tutto quanto riutilizzabile o
alienabile. Sono stati stoccati all'esterno, invece, oltre che per
questioni di spazio e per facilità operativa, tutti i materiali che
rapidamente confluivano dalle aree dismesse, ma che non avevano
valore di vendita singola, non avevano valore di utilizzo in quanto
tecnicamente superati o perché il loro stato di conservazione non
lo consentiva o magari perché ormai privi di certificazione d'uso.
L'Azienda decise, per ottimizzare i costi, di procedere con i
conferimenti di sgombero del materiale non diversamente alienabile
o riutilizzabile in un'unica soluzione e cioè al termine del
lavoro, accatastare tutto lì e dopo dismettere tutto in una
volta.
Nel mese di ottobre 2013, tutto è documentato, veniva
predisposta la richiesta di acquisto e venivano raccolti i primi
preventivi per avere un'idea dei valori da parte degli uffici
preposti per la selezione del fornitore adatto all'attività di
smaltimento, per una vendita in blocco e successivo trasporto, in
modo da poter procedere con celerità, una volta terminati i lavori,
interrompendo il flusso del materiale verso il magazzino. Nel corso
del mese di novembre, data la complessità, si procedeva a una
preliminare valutazione dei beni da conservare nel magazzino e da
vendere o da smaltire, effettuando una perizia interna, valutando
tutto il materiale e predisponendo un piano di intervento. Tale
valutazione è stata poi aggiornata e affinata a gennaio 2014. Il 30
gennaio l'area tecnica ha comunicato ufficialmente la fine dei
lavori e l'inizio, in data 3 febbraio e giorni successivi, dello
smaltimento dei beni a suo tempo pianificato.
Un aspetto fondamentale della vicenda è quello che il materiale
oggetto di quell'attenzione del video e delle foto non è stato
eliminato come rifiuto ma è stato smaltito con una vendita in
blocco che ha fruttato 23.900 euro, una sorta di stoccaggio. Alla
fine del processo di sgombero di tali cespiti saranno ancora
trattenuti alcuni materiali in ottone e materiale ferroso in attesa
di una possibile vendita a peso. È importante notare, per capire
come gli uffici preposti hanno operato, che dall'inizio dei lavori
sono state effettuate molte vendite parziali di cespiti dismessi,
alcuni di qualche interesse per le aziende del settore turistico
del gioco o per persone fisiche. Tali vendite hanno fruttato
complessivamente quasi 622.000 euro, una cifra importante se si
considera che si tratta di cespiti quasi completamente ammortizzati
e con poco valore, pertanto si sono realizzate delle discrete
plusvalenze. Sono stati anche ceduti dei beni inutilizzabili a
prezzo preferenziale, il famoso 1 euro a pezzo, ad associazioni
benefiche tra le quali la Onlus "Noi per loro", alle Missioni Don
Bosco Ghana e Nigeria (si tratta di materiale di falegnameria) e a
un'altra Onlus a supporto dell'attività di bambini di Cernobyl (si
tratta di copriletti, biancheria, eccetera).
I materiali oggetto della vostra attenzione e stoccati
all'aperto ma sempre all'interno dei recinti del magazzino sono
cespiti senza valore di vendita singola o prospettiva di riutilizzo
perché tecnicamente inadeguati, senza certificazione e destinati
alla dismissione in quanto inutilmente costosi rispetto al loro
stoccaggio in un magazzino chiuso. È già molto essere riusciti a
venderli e a farli trasportare via. La perizia effettuata su questi
cespiti iniziata il 19 dicembre 2013 attraverso un primo sopraluogo
e chiusa ora sulla base esatta dei cespiti esistenti dismessi ha
valutato un totale di 20.484 euro di valore di mercato, di cui
6.908 euro per mobili e arredi per ufficio, 3.484 euro per macchine
e attrezzature d'ufficio, 5.027 euro per mobili per sale giochi,
841 euro per mobili del bar, 4.224 euro per macchine e attrezzature
per bar. La valutazione come da prassi è stata effettuata sulla
base del valore di mercato stabilito dalle specifiche quotazioni di
vari listini, dalle indagini di mercato svolte dal perito, dal loro
valore residuo di ammortamento, tenendo in considerazione la loro
singola obsolescenza e l'usura, e si è appunto accertato durante
l'accesso in funzione della necessità di una rapida vendita. Tra la
roba di scarto che abbiamo avuto la possibilità di vedere in foto e
in video tutto è perfettamente elencato e iscritto nel libro
cespiti. Ci sono armadietti in ferro provenienti dagli spogliatoi
dei dipendenti e ormai inutilizzabili perché privi di serratura,
privi di porte o piegati e/o ammaccati dall'uso del tempo, vi sono
dei monitor per PC anche a tubo catodico, videoregistratori VHS
inutilizzabili, stampanti ad ago, eccetera. Devo dire che tutto
questo mobilio tecnico vario di autoproduzione in pessimo stato
proveniente dalle sale e non alienabile a nessuna altra Casa da
gioco perché l'età e la conservazione e soprattutto la mancanza di
certificazione al fuoco in particolare nei basamenti in legno per
slot machine
rotte e non più utilizzabili sono tecnicamente
superate dai nuovi modelli di macchine e non più a norma. Si sta
parlando di materiale con decenni di vita sulle spalle sostituito
in occasione dei lavori di ristrutturazione e come da perizia
risulta di scarso valore di mercato in quanto difficilmente
riutilizzabile.
Concludo perché il tempo non mi concede di arrivare alla fine di
questa importante relazione che avrò comunque il piacere di farvi
avere. Devo dire che credo che si possa apprezzare come le unità
preposte hanno gestito questa situazione complessa cercando di
minimizzare i costi e massimizzare le eventuali vendite di
materiali, un fatturato totale di 650.000 euro, a questo va
aggiunto la dimensione e impostazione dei magazzini che producono
un risparmio di 134.000 euro, per cui credo che si sia fatto un
buon lavoro. Forse si poteva fare meglio, non lo so, è da
dimostrare. Sono ben 784.000 euro di minori costi, quindi un buon
lavoro.
Presidente -
Grazie. Per la replica, ha chiesto la parola
il Consigliere Donzel; ne ha facoltà.
Donzel (PD-SIN.VDA) -
Grazie Presidente.
Caro Assessore, intanto grazie per la cortesia che ci farà di
farci avere una relazione puntuale, insomma in qualche caso una
semplice interpellanza riesce ad avere quei dati misteriosi che
nessuno riesce ad avere. Guarda caso, due fotografie messe lì su
Facebook
in una visita col collega Guichardaz, sono riuscite
a fare quello che da giorni continuiamo a chiedere, richieste di
116 rifiutati, non è possibile, non si può avere, eccetera. Due
foto, un po' di gente che va a guardare queste fotografie, e di
colpo sbucano relazioni puntuali. Lei, allora, ha premesso
correttamente che tutto quello che ci avrebbe letto è un relazione
e in qualche modo dice: non mi prendo la responsabilità, questa
roba non l'ho scritta io, l'hanno scritta loro, e quindi in qualche
modo, come dire, dice, questo è quello che affermano loro, lei non
è che è andato sul posto a verificare la congruenza di quei dati.
Questo è quello che ci ha detto lei, "intanto vi presento e vi
leggo la relazione di quei signori". Non è che si è premurato di
dire: "vado lì, cerco di capire se quello che c'è scritto
corrisponde al vero, o meno".
Lei prende atto e riferisce. Noi prenderemo questa relazione,
con il collega Guichardaz, ce la guarderemo un attimo, perché lei
ha avuto l'accortezza, nel leggere quella relazione, di mettere un
po' tutto assieme.
È chiaro allora che l'interpellanza chiedeva un esame generale
della situazione, e lei ci ha fatto notare che il problema della
compressione a cui è stato sottoposto quel magazzino deriva dal
fatto che prima c'erano due magazzini, guarda caso quello
sterminato della Fera in cui si pagavano 84.000 euro di affitto.
Denaro comunque pubblico, che andava a un'altra società pubblica
per gestire un magazzino, una partita di giro, la chiamerei, no?
Lei dice: adesso questa cosa, l'aver ridotto un magazzino ci ha
consentito un risparmio di 134.000 euro. Sarebbe come dire: visto
che la gestione non è cominciata ieri, proprio quello che cercavamo
di spiegare noi, allora se lei dice che risparmiate 134.000, vuol
dire che prima questi 134.000 euro erano buttati. Per quanti anni
questa gestione ha buttato via 134.000 euro?
Da qui le ribatto il suo calcolo, e le dico che da quella
relazione calcolo che in questi anni, la gestione, almeno gli
ultimi 3 anni, stando a quello che dice lei, 134 per 3, sono
402.000 euro buttati dalla finestra, che una gestione più accorta
di quei beni avrebbe potuto risparmiare. Questo è chiaro, se uno ci
presenta quei conti così, alla veloce, spera di coglierci di
sorpresa con una riffa di conti, ma anche noi un po' di matematica
l'abbiamo fatta, qualcosa sappiamo dirle. Calma, quindi, a
rivendicare questo favoloso intervento di risparmio, perché se
favoloso risparmio è, bisogna spiegare cosa ci facevano quei mobili
abbandonati, in quella situazione. Dopodiché, sulla perizia, non
sono né un tecnico né un esperto, quindi valuteremo questi calcoli,
lei ci fa notare che da una serie di vendite si arriva a ottenere
il valore di 622.000 euro. Uno dice: però, 622.000 euro dalla
svendita di beni usati del Casinò. Sì, ma per capire che cosa è
successo bisogna sapere qual è il valore iniziale del bene, e del
suo ammortamento, dopodiché si va a dire: e di quella roba lì
abbiamo ancora tirato fuori 600.000 euro. Perché, francamente,
abbiamo ritirato su 600.000 euro, sì, ma quanto l'abbiamo pagata
quando l'abbiamo comperata? Quanti anni l'abbiamo utilizzata, è
stata utilizzata fino all'usura o no? Tutta queste considerazioni
che lei ha letto, magari ci saranno nella relazione, lo andremo a
guardare con attenzione, ma non risulta. Questo pseudo grande
guadagno di cui lei ci parla, è una cifra che può essere in più o
in meno, ma senza la cifra di riscontro del valore originario del
bene, è assolutamente una cosa buttata lì. Il tempo non mi consente
di concludere il ragionamento, vado velocissimo, sull'ultimo
passaggio, per quanto attiene a una serie di beni, che lei dice,
che sono stati dati via a 1 euro a questa associazione o
quant'altro: una cosa che a noi piacerebbe di questa società è che
mettesse fuori un bando pubblico, in questi casi. C'era un bando
pubblico? Tutte le società potevano partecipare, altrimenti il
benefattore del bene pubblico lo fa chiunque: prendo le sedie lì, e
all'associazione amica gliele do. È bello averle date a queste
associazioni in Africa e quant'altro, ma altre associazioni sono
state informate di questo? No. È stata una scelta fatta così, a
capocchia, di qui noi non abbiamo alcun ragionamento che sta
dietro. Per quanto attiene poi al fatto che alcuni beni sono stati
dismessi in fretta e furia, ecco, anche in questo caso dite di aver
ricavato qualcosa da questo materiale...
Presidente
- Collega può concludere, grazie.
Donzel (PD-SIN.VDA)
- ...mi avvio a concludere. Se questo
materiale fosse stato messo pubblicamente a bando di dismissione,
avremmo avuto due possibilità: tutti hanno rifiutato di prenderlo e
l'abbiamo dato via a 20.000 euro, che affare, oppure, con la
possibilità di altri soggetti di accedere a questi materiali, ci
sarebbero stati altri risultati. Di questo non abbiamo riscontro,
ma proveremo a leggere questa relazione, magari ne riparleremo
quando ci sarà il Consiglio straordinario sul Casinò e sulle
partecipate. Per adesso ci dichiariamo assolutamente non convinti
dei calcoli che sono stati esposti.
Presidente
- Grazie. Punto 16 all'ordine del giorno.
