Classificazione
AMBIENTE
Inquinamento
INDUSTRIA


Resoconto integrale del dibattito dell'aula
Oggetto del Consiglio n. 1778 del 10 gennaio 2001 - Resoconto
OGGETTO N. 1778/XI Rischi di inquinamento
dell’aria a seguito dell’incendio
nell’area Cogne. (Interpellanza)
Interpellanza
A conoscenza
dell’incendio avvenuto nel reparto "decantaggio"
della Società "Cogne Acciai Speciali";
A conoscenza, altresì, dell’esistenza di sostanze
nocive derivanti dall’ammasso di scorie radioattive
presenti all’interno dello stabilimento;
Appreso delle indagini in corso da parte della Magistratura,
nonché da parte di Enti ed istituzioni competenti in materia di
monitoraggio dell’aria e del terreno;
Constatata la paura e l’inquietudine che, a
seguito di questi avvenimenti e dal ricordo sempre presente della
recente alluvione, regna fra gli abitanti del Quartiere Dora di
Aosta, collocato a poca distanza dalla "Cogne Acciai Speciali";
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se e quali esiti hanno dato gli accertamenti messi in atto
sulla qualità dell’aria e sul rischio esistente
nella coltivazione dei giardini ed orti da parte della popolazione
della zona e in particolare del Quartiere Dora;
2) quali iniziative intende intraprendere per rassicurare la
popolazione interessata che dopo l’alluvione, vive
nell’inquietudine e nella paura che altre calamità
possano accadere nel Quartiere Dora.
F.to: Beneforti
PrésidentLa parole au Conseiller Beneforti.
Beneforti (PVA-cU)
Abito al Quartiere Dora e conosco lo
stato d’animo e le preoccupazioni degli abitanti;
preoccupazioni che si sono accentuate dopo
l’alluvione.
Gli abitanti temono di essere ancora emarginati, anche se devo
dire che lo sono sempre meno rispetto al passato.
Quando ci incontriamo nel quartiere, manifestano le loro paure,
i loro timori e le inquietudini che ci sono.
La popolazione ha appreso dell’incendio avvenuto
nel reparto decapaggio della società Cogne Acciai Speciali. Ha
appreso dell’esistenza di sostanze nocive derivanti
dall’ammasso di scorie radioattive presenti
all’interno dello stabilimento. È a conoscenza
dell'istruttoria delle indagini in corso da parte della
Magistratura.
Di conseguenza ci hanno chiesto di essere rassicurati: vogliono
conoscere la verità sulle sostanze nocive che sarebbero state
scoperte, se sussistono rischi di inquinamento
dell’aria e anche nel terreno, perché sono dediti
alla coltivazione dei loro giardini e dei loro orti.
Fra l’altro c’è da tenere presente
che la maggioranza della popolazione del quartiere è anziana, sono
pensionati, che vorrebbero vivere una vecchiaia tranquilla,
dedicandosi anche alla coltivazione di qualche metro di
terreno.
L’orto e il giardino per loro è uno svago, un
passatempo, a cui non vorrebbero rinunciare, ma se ci sono dei
pericoli è chiaro che dovrebbero smantellare tutto.
A seguito delle loro richieste e nell’interesse
più generale della popolazione aostana, perché anche di questa
credo che occorra tener conto, abbiamo presentato questa
interpellanza.
La risposta ritengo che debba essere rivolta, Presidente, più
verso queste popolazioni che verso di me. In questo momento posso
prendere solo atto, mi limito a questo.
Non so se il monitoraggio in corso abbia già dato dei risultati,
visto anche le feste natalizie che ci sono state nel frattempo;
l’importante è che si faccia presto a dare delle
risposte, che si faccia presto a svelare certi "misteri", come
qualcuno li ha chiamati.
Questi "misteri" devono essere svelati. La stessa Magistratura
mi auguro che lo comprenda, anche se le indagini devono essere
approfondite. Non si può non tener conto che esiste la paura e
l’inquietudine fra la gente. Chiedo solo una
risposta, in modo da rassicurare per quanto possibile la
popolazione di Aosta, in particolare del Quartiere Dora.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
La risposta sarà sintetica, perché
l’ARPA mi riferisce testualmente che:
"In
riferimento all’incidente avvenuto
nell’area decapaggio, e non "decantaggio", della
Cogne Acciai Speciali il giorno 28 novembre 2000, questa agenzia ha
inviato a codesto Assessorato una relazione tecnica datata 1°
dicembre 2000; in seguito ad un'interpellanza dei Consiglieri
regionali Per la Valle d’Aosta-con
l’Ulivo è stata redatta un'approfondita relazione
sull’incidente medesimo e in generale
sull’impatto dell'Acciaieria in relazione alla sua
posizione a ridosso della città di Aosta, datata 14 dicembre 2000.
Le due relazioni sopraccitate sono allegate"
.
Per questo motivo si fa riferimento tout court alla relazione
già illustrata in quest'Assemblea.
"Per quanto riguarda -
dice poi l’ARPA
- in particolare
l’impatto dell’incidente sui
quartieri circostanti, si evidenzia che i valori registrati dal
laboratorio mobile, collocato presso la palestra del Quartiere Dora
dalle ore 18 del 28 novembre, giorno dell’incidente,
hanno mostrato gli stessi andamenti e valori confrontabili rispetto
alle concentrazioni misurate nello stesso periodo presso Piazza
Plouves. Queste ultime non hanno mostrato variazioni sensibili
rispetto alle concentrazioni caratteristiche
dell’orario e del periodo.".
Questo è quanto mi riferisce l’ARPA, che conferma
che non vi è nessuna novità rispetto alla relazione fatta
all’epoca.
Per rispondere compiutamente alle domande poste dal Consigliere
Beneforti, mi pare che sia importante distinguere
l’aspetto dell'indagine sulle origini
dell’incendio - che sono in corso, e di cui avremo
notizia non appena ci saranno comunicate, e sulle quali non spetta
a noi in questo momento interferire - dall’aspetto,
che mi pare la sostanza dell’interpellanza, delle
condizioni dell’area Cogne. Sotto questo secondo
aspetto l’ARPA mi ha autorizzato a dire che non solo
non vi è nessun problema, ma che la popolazione del Quartiere Dora
insieme alla popolazione di tutta la città di Aosta non corre
assolutamente nessun pericolo.
È chiaro che, come già ha riferito stamani il Presidente durante
la discussione dell'interrogazione riguardante il controllo
dell’area, si deve mettere in atto un sistema di
monitoraggio attento dell'intera struttura dell’area
Cogne intesa in senso lato, controllo e monitoraggio delle sostanze
nocive presenti da sempre, da quando lo stabilimento Cogne esiste
in quest’area. Ci sono gli organi competenti che
devono farlo, in primis gli stessi responsabili
dell’azienda che hanno totale e assoluta
responsabilità in merito. A noi come struttura pubblica spetta
intensificare i controlli dell’area tramite le
stazioni fisse; nulla vieta che l’ARPA venga
interpellata anche direttamente dal quartiere, se si ritiene
necessario, per installare nuovamente la stazione mobile di
monitoraggio nella zona dove si preferisce installarla.
L’ARPA è a disposizione, per opportunità
suggerisco che se tale richiesta deve essere fatta, transiti dagli
uffici dell’Amministrazione regionale per evitare
che l’ARPA invii una fattura direttamente al
Quartiere Cogne per espletare questa indagine. Ma ripeto, si
possono rifare le indagini ovunque si ritenga di farle, perché
l’aria cambia a seconda dei venti e possono essere
rilevati a volte alcuni parametri diversi a seconda delle
situazioni che si verificano dal punto di vista meteorologico.
Ribadisco la disponibilità ad effettuare questa ulteriore indagine,
ma sono autorizzato a dire che non vi è pericolo di sorta.
Président
La parole au Conseiller Beneforti.
Beneforti (PVA-cU)
Come ho detto in premessa, prendo atto
della risposta e delle assicurazioni che l’Assessore
ha dato, che riferiremo alla popolazione del quartiere. Intanto la
ringrazio.
