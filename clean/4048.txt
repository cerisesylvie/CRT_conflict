Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 367 del 8 luglio 1981 - Resoconto
OGGETTO N. 367/81 - APPROVAZIONE ED IMPEGNO DELLA SPESA DI LIRE
186.233.000 PER LA CONCESSIONE DI CONTRIBUTI, AI SENSI DELLA LEGGE
REGIONALE 10.1.1961, N. 2, NELLE SPESE PER L'INCREMENTO DEL
PATRIMONIO ALPINISTICO.
Presidente
- Do lettura del testo del deliberato:
Il Consiglio regionale delibera:
1°) di approvare la concessione dei contributi sottoelencati,
con impegno della complessiva spesa di Lire 186.233.000 sul cap.
37350 del bilancio preventivo della Regione per l'anno 1981
("Contributi e sussidi ad enti e privati per l'incremento e la
conservazione del patrimonio alpinistico") che presenta la
necessaria disponibilità;
a) concessione di un ulteriore contributo di L. 27.800.000
alla sezione C.A.I. di Torino per lavori di sistemazione e
ammodernamento del rifugio "Teodulo" in Comune di
Valtournenche;
b) concessione di un secondo contributo di L. 60.000.000,
alla Società Guide di Gressoney per lavori di costruzione del
rifugio "Città di Mantova" in Comune di Gressoney La
Trinité;
c) concessione di un contributo di L. 23.560.000 alla sezione
del C.A.I. di Torino per lavori di ricostruzione del rifugio
"Giovanni Bobba" in Comune di Valtournenche;
d) concessione di un contributo di L. 2.000.000 al Sig.
Frachey Rinaldo per l'acquisto di un gruppo elettrogeno per il
rifugio "Ferraro" in Comune di Ayas;
e) concessione di un primo contributo di L. 20.000.000 alla
sezione del C.A.I. di Milano per la costruzione di locale invernale
ed ampliamento cucina al rifugio "Elisabetta" in Comune di
Courmayeur;
f) concessione di un contributo di L. 2.100.000 alla Società
Guide di Courmayeur per la copertura in lamiera zincata del tetto
della teleferica del rifugio "Monzino" in Comune di
Courmayeur;
g) concessione di un contributo di L. 3.280.000 alla sezione
del C.A.I di Biella per la riparazione del rifugio "Vittorio Sella"
al Lauson in Comune di Cogne;
h) concessione di un contributo di L. 533.000 alla sezione
del C.A.I. di Torino per lavori di sistemazione al rifugio
"Mezzalama" in Comune di Ayas;
i) concessione di un secondo contributo di L. 1.770.000 al
Rev. Junod Roberto - Parroco di Saint-Barthélemy - per la
sistemazione e destinazione a rifugio alpino di un locale
dell'oratorio di Cuney a Saint-Barthélemy;
l) concessione di un contributo di L. 20.800.000 alla
sottosezione del C.A.I. di Châtillon per lavori di ristrutturazione
di un rifugio presso Punta Lechaud, in Comune di La-Thuile;
m) concessione di un contributo di L. 24.390.000 al Sig.
Cosson Lorenzino per la trasformazione di alcune baite situate in
località Pré del Monte della Saxe, in Comune di Courmayeur, a
rifugio alpino;
2°) di stabilire che alla liquidazione dei sopraccitati
contributi si provveda ai sensi dell'art. 57 della legge regionale
7.12.1979, n. 68, a cura dell'Assessorato del Turismo, sulla base
di idonea documentazione di spesa e in relazione al procedere dei
lavori di cui si tratta.
Presidente
- La parola all'Assessore Pollicini per
l'illustrazione.
Pollicini
(DP)
- Anche questo è un provvedimento
in ordine ad una legge relativa alla concessione di contributi per
l'incremento del patrimonio alpinistico. Qui si è applicata una
norma che il Consiglio si è dato lo scorso anno, di differenziare i
contributi: 70% per gli Enti residenti in Valle d'Aosta; 50% per
gli Enti esterni alla nostra Regione, salvo quelli che sono gestori
di rifugi di alta montagna, laddove l'impegno a garantire la
sopravvivenza di detti rifugi è talmente importante che è
necessario dare un contributo pari al 70%. C'è un aspetto
fondamentale che è questo: di fronte al finanziamento di quel
Capitolo, che è fermo sui 250 milioni, e al notevolissimo costo
delle opere d'alta montagna, che rischia di superare anche il ritmo
già accelerato dell'inflazione, si rischia di far cadere in degrado
alcune strutture, specialmente quelle poste ad altitudini
maggiori.
Qui si sono accettate tutte le domande. Si è intervenuti in
maniera parziale nel totale; non si è coperto tutto il Capitolo
perché le documentazioni per alcune richieste sono arrivate in
questi ultimissimi giorni, e alcune non sono ancora giunte.
Penso che per ogni tipo di intervento sia sufficientemente
chiara la relazione che ne determina sia l'ammontare che le
motivazioni.
Presidente
- Ha chiesto di parlare il Consigliere Faval.
Ne ha facoltà.
Faval (UV)
- Vorrei sapere dall'Assessore se per il
finanziamento, in particolare a proprietari che non sono residenti
in Valle d'Aosta, sono state poste quelle condizioni che avevamo
indicato con una mozione in Consiglio regionale, cioè di dare
l'assoluta precedenza nella gestione a residenti in Valle
d'Aosta.
Presidente
- Colleghi Consiglieri, con dispiacere mi
corre l'obbligo di farvi notare che non è più presente in sala il
numero necessario per poter validamente deliberare; pertanto vi
chiederei di soprassedere un attimo, in modo che i Consiglieri
possano rientrare: affinché, nel caso di votazioni, ci sia il
numero necessario, come prescrive lo Statuto. Grazie.
Presidente
- Stiamo trattando l'oggetto n. 15; è
intervenuto il Vice Presidente Faval. Ci sono altri che intendono
prendere la parola?
La parola all'Assessore Pollicini.
Pollicini (DP)
- Vorrei rispondere due cose. La prima,
che è stata istituita la Commissione per valutare l'idoneità dei
candidati alla gestione dei rifugi alpini; la Commissione è
composta dal rappresentante del C.A.I. della zona ove sorge il
rifugio; dal rappresentante della Società Guide d'Alta Montagna;
dal rappresentante del Soccorso Alpino; da un medico specializzato
in soccorso di alta montagna; dal rappresentante del Comune in cui
sorge il rifugio stesso. Sono state fatte le selezioni anche per
l'assegnazione della gestione di alcuni rifugi, che era venuta a
scadere, in base appunto al regolamento che era sorto da
un'iniziativa del Consiglio, e in questo senso si è comportata la
Commissione stessa. Per quanto riguarda la scelta del gestore,
stando alla legge il gestore è scelto, fra quelli idonei, dal
proprietario del rifugio; evidentemente con la raccomandazione, per
quanto possibile, che sia elemento residente in Valle. È evidente,
tuttavia, che, fintanto che non avremo modificato la legge,
esisterà questo tipo di comportamento. Però il fatto che si operi a
livello di questa Commissione, che ci sia una selezione, e che ci
sia un discorso con la proprietà del rifugio, - così come avviene
adesso, in quanto il proprietario fa parte della Commissione
d'esame - penso che aiuti molto a giungere ad applicare la norma
della precedenza, nelle assegnazioni di gestioni, ai residenti.
Presidente
- Ha chiesto di parlare il Consigliere Faval.
Ne ha facoltà.
Faval (UV)
- È importante che si insista su questo
aspetto, perché questi sono denari spesi dall'Amministrazione
regionale, è denaro della Valle d'Aosta e non vedo perché, come
d'altra parte succede troppo spesso, questi rifugi debbano essere
gestiti da non residenti in Valle d'Aosta. Tanto più che questa è
un'attività che dovremmo considerare tipica degli abitanti della
Valle d'Aosta. È pur vero che inizialmente queste attività sono
state promosse da non residenti; adesso però hanno acquistato un
peso, nell'economia turistica, di una certa importanza, per cui io
ritengo che interventi di questo genere debbano seguire una via di
promozione nei riguardi dei residenti. E se la legge prevede che
sia il proprietario del rifugio a scegliere, noi - questo l'avevo
ribadito in modo estremamente chiaro nella mozione che il Consiglio
aveva votato - possiamo condizionare l'erogazione del contributo a
questo tipo di imposizione: possiamo benissimo chiederlo.
Presidente
- Altri che chiedono la parola; prima di dare
la parola all'Assessore?
La parola all'Assessore Pollicini.
Pollicini (DP)
- Personalmente sono molto preoccupato da
questo tipo di atteggiamento, che non mi sentirei di accogliere a
cuor leggero per due aspetti: primo, la proprietà non possiamo
negare che abbia il diritto di esprimere una sua indicazione su
quello che deve essere il gestore...
Intervento fuori microfono
-
E allora se lo
paga...
Pollicini
(DP)
- Benissimo. Vorrei inoltre
invitarvi a considerare che non tutti i rifugi sono dei "Vittorio
Emanuele II", cioè non tutti sono dei rifugi-albergo. Io non ho la
pretesa di conoscere tutti i rifugi, però sono convinto che non
sono tutti rifugi-albergo; stiamo attenti, perché rischiamo, con
questo tipo di atteggiamento, di far cadere in degrado un
patrimonio che invece dobbiamo mantenere. I costi di manutenzione,
di riparazione, di eventuale ampliamento dei rifugi di alta
montagna sono altissimi, perché alcuni, e forse una buona parte di
quelli, si raggiungono soltanto ed esclusivamente mediante
trasporto con elicotteri, e i costi sono altissimi. Io mi domando
allora se il non dare il contributo sia davvero un atteggiamento
conveniente, nell'interesse generale dell'offerta turistica che si
ha nella nostra Regione. D'altra parte, evidentemente la proprietà
non può non avere, almeno, voce in capitolo nella scelta, fra le
persone idonee che una Commissione ha selezionato, di quella che
pensa sia in grado di dare affidamento per la gestione. La legge io
non la invento, però penso anche che nessun altro la possa
inventare; o la modifichiamo tutti insieme, oppure dobbiamo anche
rispettarla.
Ecco, io vorrei valutare questo aspetto.
... Intervento dall'aula, incomprensibile...
Io ho la sensazione che non sia lontano il tempo in cui questi
CAI possano cedere i rifugi. Domandiamoci se è molto bene o molto
male; io vorrei ancora fare i confronti fra una realtà e
un'aspirazione! Le aspirazioni sono più facili da coltivare che le
realtà. Quindi, verifichiamole queste cose.
Presidente -
Ha chiesto di parlare il Presidente della
Giunta, Consigliere Andrione, ne ha facoltà.
Andrione (UV)
- Mi sembra che si possa ottenere il
risultato desiderato da una parte e dall'altra, modificando la
legge e mettendo una clausola di priorità a condizioni uguali.
Clausola che esiste, credo, in tutte le Regioni, specialmente
nell'Alto Adige.
Priorità a condizioni uguali; se tutti rifiutano, è chiaro che
il rifugio rimane aperto con qualcuno che viene da fuori; ma se c'è
qualcuno che è idoneo e che è del posto, non si vede perché non
dovrebbe essere preferito. Mi sembra normale, no? Questo per ovvi
motivi. Direi che il Consigliere Faval potrebbe riguardare la legge
e proporre una modifica, dopo di che molte di queste difficoltà
dovrebbero cadere. D'altra parte è chiaro che l'intervento di
ristrutturazione e tutto il resto costituisce un patrimonio nel
quale la proprietà del CAI, o di altri, sovente è fittizia.
Presidente
- Ha chiesto di parlare il Vice Presidente
Faval, ne ha facoltà.
Faval (UV)
- Brevissima considerazione. Vi ricordo che
nella mozione che il Consiglio aveva votato, avevamo indicato anche
altre condizioni oltre a quella della precedenza, a parità, dei
residenti. Avevamo per esempio parlato di imporre, sempre a parità
di condizioni e quando ciò fosse possibile, che per i lavori
fossero utilizzate le ditte locali. Perché più di una volta succede
che noi paghiamo il 70% - che poi con le perizie fatte in un certo
modo, suppletive, non suppletive, diventa regolarmente il 100% - e
lo paghiamo a ditte che vengono a lavorare in queste zone e che
poi, in fondo, non è che abbiamo quella gran competenza. Porterò,
ad esempio, il caso di un rifugio di un CAI della Liguria che ha
utilizzato una ditta della zona, che di alta montagna veramente non
sapeva assolutamente niente: in questo caso, per esempio, i lavori
sono stati protratti molto al di là di quanto non richiedesse la
loro entità.
Presidente
- Nessun altro che chiede la parola? Ci sono
dichiarazioni di voto?
Possiamo passare alla votazione dell'oggetto n. 15.
Presidente
- Metto in approvazione, dunque, l'oggetto n.
15:
Esito della votazione:
Presenti, votanti: 22
Magg. richiesta: 12
Voti favorevoli: 22
Approvato all'unanimità.
Presidente
- Giunti a questo punto chiederei ai colleghi,
sempre in virtù della decisione adottata stamattina circa il
calendario dei lavori, di prendere nuovamente l'ordine del giorno
della seduta del 29 giugno, per continuare la trattazione degli
oggetti che non sono stati trattati in quella seduta. E quindi, in
modo particolare, riprendendo quell'ordine del giorno - la cosa è
stata fatta apposta - ci ritroviamo, sempre con relatore
l'Assessore al Turismo, agli argomenti che lo riguardano, e in
particolare l'oggetto n. 24.
