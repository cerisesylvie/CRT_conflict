Classificazione
CASA DA GIOCO



Oggetto del Consiglio n. 1314 del 24 giugno 2015 - Resoconto
OGGETTO N. 1314/XIV - Interpellanza: "Sospensione delle
promozioni del personale della Casa da gioco di
Saint-Vincent".
Presidente
- Ha chiesto la parola per l'illustrazione il
Consigliere Ferrero, ne ha facoltà.
Ferrero (M5S) -
Grazie Presidente.
Torniamo sulla questione della famosa riorganizzazione del
personale e sulle famigerate promozioni à gogo che hanno riguardato
una parte dei dipendenti e in particolare non facciamo ovviamente
nomi, perché ci è stato vietato, ma facciamo riferimento
esclusivamente alla figura professionale che è stata ricoperta.
Chiediamo alcune delucidazioni all'Assessore e aspettiamo.
Presidente -
Per la risposta, ha chiesto la parola
l'Assessore Perron, ne ha la facoltà.
Perron (UV) -
Grazie Signor Presidente.
Vorrei farle una premessa collega Ferrero. In data 10 novembre
2014 l'Amministratore unico della società inviava una nota, che
cito:
"con riferimento all'ordine di servizio 82 del 2012:
conclusa ormai la fase di ristrutturazione e restyling ed
acquisito, l'avvio della nuova offerta Resort & Casino, Avati
prosegue
- sottolineo
"prosegue"
-
nella sua
collaborazione in staff alla Direzione personale e organizzazione
sulle tematiche di organizzazione aziendale coadiuvando inoltre il
Direttore del personale nella gestione delle risorse umane"
.
Non è avvenuta quindi una promozione, ma è stata data continuità ad
un impegno definito il 1° settembre 2012 in occasione dell'avvio
dei lavori di ristrutturazione della Casa da gioco e dei problemi
connessi da un punto di vista organizzativo. In quella data allo
stesso veniva affidata la responsabilità del progetto
Nuovi
lavori e cambiamento organizzativo
. Questo nasceva in una fase
aziendale di discontinuità, caratterizzata, come abbiamo parlato
più volte, da una grande attività di ristrutturazione e di
restyling
. La finalità era quella di dare supporto alle
funzioni aziendali per attuare dei cambiamenti organizzativi e
operativi derivanti dalla necessaria riorganizzazione delle sale e
delle strutture alberghiere. La collocazione di questo progetto
nell'ambito della Direzione del personale rispondeva quindi a delle
esigenze di efficacia del progetto stesso, avendo questa Direzione
una competenza trasversale e totale rispetto all'organizzazione
aziendale.
Per quanto riguarda i quesiti, il soggetto ha conseguito licenza
di scuola media, ripercorro schematicamente, se le è utile, collega
Ferrero, i trascorsi se le interessano: nel 1990 è assunto come
portiere presso la Casa da gioco, nel 1997, dopo una lunga attività
formativa, viene promosso quale addetto ai controlli di
amministrazione, l'anno successivo inizia la sua carriera di
impiegato tecnico tirocinante Craps Punto & Banco, dopo la
frequenza del corso relativo alla presenza dei responsabili
aziendali e dei funzionari regionali, nel 1999 ha acquisito la
qualifica di tecnico Craps Punto & Banco, dal 2003 è Sotto
Capo, dal 2006 Capo tavolo, dal dicembre 2008 Vice Ispettore nel
reparto stesso. Ha fatto numerosi corsi, tra cui quello della
sicurezza, per l'utilizzo della piattaforma Microsoft, nonché corsi
sulla conoscenza delle lingue.
Punto 2: l'incarico assegnato nel novembre del 2014, per
precisione, non ha portato ad alcun incremento mensile della
retribuzione, quindi a nessun incremento di costi. Non vi erano
stati in precedenza incrementi del costo del lavoro, nel senso che
si era avuto riguardo ai costi medi del reparto di provenienza.
Sul terzo quesito, essendo stata data continuità, peraltro per
un periodo di tempo determinato, che scade il 31 dicembre 2017, ad
un incarico precedente, non è stato necessario fare alcuna
selezione in quanto per questi tipi di incarico non è necessaria
una selezione. Si è semplicemente preso atto dei risultati positivi
conseguiti dal lavoratore e al tempo stesso del permanere di
esigenze aziendali, anche se è stata consolidata la fase di
ristrutturazione. È stata individuata questa persona in quanto è
stata ritenuta la più adatta tra alcuni lavoratori provenienti dai
ruoli tecnici che si erano resi disponibili a fare un'esperienza
più ampia di tipo operativo.
Sul punto quattro, collega, in termini generali le promozioni
della Casa da gioco sono sospese, esiste ovviamente uno sguardo di
attenzione alla turnazione dei tavoli, perché è necessario
garantire una certa figura di responsabilità, non entro nel merito.
Detto questo, condivido l'impostazione, nel senso che l'azienda è
entrata in una fase delicatissima che è stata caratterizzata anche
dall'invio delle disdette alle organizzazioni sindacali di alcuni
istituti che derivano dalla contrattazione collettiva. Una
decisione questa che nasce dall'esigenza improrogabile di riduzione
dei costi del personale e che si spera potrà essere accompagnata da
una - necessaria - riorganizzazione anche del modello organizzativo
finalizzato ad una migliore efficienza.
Presidente
- Per la replica, ha chiesto la parola il
Consigliere Ferrero, ne ha la facoltà.
Ferrero (M5S)
- Grazie Presidente.
Ringrazio l'Assessore, due note positive: non ci sono aumenti di
costi e la sospensione della promozioni è diventata un punto fermo,
quindi, da questo punto di vista, siamo soddisfatti. D'altro canto
c'è...e ritorniamo a fare la famosa analisi, non per richiedere dei
titoli di studio eccezionali alle persone, dei
master
particolari, ma qui anche nel caso del Signor Avati - adesso a
questo punto possiamo tranquillamente dire il nome, dato che l'ha
detto lei - ci troviamo di fronte alla famosa...chiamiamoli
simpaticamente "la banda della terza media". Sono cioè persone che
non sono in possesso nemmeno di un diploma e vanno a ricoprire dei
ruoli che...io capisco che l'esperienza è importante, ma se andiamo
a vedere il curriculum della persona, vediamo che è un curriculum
di tipo tecnico: Sotto Capo Craps, Vice Ispettore Craps e
improvvisamente passa a svolgere delle mansioni che guardiamo qui
nella suddivisione dei ruoli sono molto complesse, perché qui si
parla di:
"formalizzazione delle soluzioni approvate, seguirne
l'attuazione, verificarne l'efficacia, verificare la funzionalità
delle strutture e il corretto dimensionamento degli organici sia
nella fase di transizione che nella fase di realizzazione delle
strutture produttive, proporre iniziative di riduzione dei costi di
gestione a parità di funzionamento operativo in attuazione dei
budget prestabiliti"
. Io non penso che col corso di Microsoft
Word, Excel o con il corso della sicurezza antincendio uno riesca
ad acquisire queste competenze, ma capite che ad un certo punto...e
torniamo sul discorso, ma torniamo sul discorso perché qui gli
esempi continuano. Con una specie di assetto della dirigenza e
delle figure direttive di questo livello e con queste esperienze
professionali, ma non possiamo poi neanche sorprenderci se i
risultati della Casa da gioco stentano a migliorare, perché, per
carità, si può anche crocifiggere Frigerio, però il comandante ha
anche una squadra che in questo caso, accidenti, anche se vai
prenderli in panchina, non è che in panchina ci trovi qualcuno che
funziona. Qui quindi c'è un discorso che è più complesso e che noi
vorremmo che voi che avete la responsabilità in questo momento
anche del futuro della Casa da gioco, affrontaste in maniera seria,
perché qui non si tratta di mandar via un amministratore e tirarne
fuori un altro dal cappello del prestigiatore e metterlo lì, perché
è inutile...se continui ad utilizzare una squadra del genere,
sinceramente io non so come si possa fare. Andiamo a vedere gli
altri ambiti di competenza, le aree di responsabilità, ma sono
tutte di carattere veramente di livello, non si può pretendere che
una persona che ha fatto semplicemente dei ruoli tecnici possa
ricoprire questo ruolo. Allora dovete fare una revisione di quella
che è anche la struttura organizzativa della Casa da gioco, se
andate in questa direzione, non andate da nessuna parte. Io capisco
che magari la presenza del Signor Avati magari alle serate della
pecora nera sia di particolare pregio, capisco che la scelta dei DJ
rientri magari nelle sue mansioni e che addirittura si trovino
ancora nella sala della pecora nera alcuni bicchieri con il logo
della discoteca del Signor Mimmo, ma accidenti sarà un grande
intrattenitore, però qui c'è un profilo professionale di tutto
rispetto che sinceramente io non so neanche chi di noi sarebbe in
grado di ricoprire, allora forse è venuto il momento di farsi un
piccolo esame di coscienza, perché diversamente il Casinò lo
schiantiamo completamente. Il messaggio non è quello di fare un
altro curriculum del solito Signore senza requisiti, ma di dirvi:
"meditate, meditate", perché forse adesso è il momento giusto e
sarà l'ultimo.
Presidente
- Grazie. Punto 16 all'ordine del giorno.
