Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 318 del 18 dicembre 2013 - Resoconto
OGGETTO N. 318/XIV - Reiezione di risoluzione:
"Riorganizzazione di un numero minimo di cantieri idraulico
forestali sull'intero territorio regionale".
Presidente
- Chi intende prendere la parola? Il
Consigliere Nogara, ne ha facoltà.
Nogara (UVP)
- Merci Président.
Bene, dopo poco più di un mese ci ritroviamo a parlare di operai
idraulico-forestali. Vorrei ricordare che, in seguito all'articolo
14 del comma 24bis del decreto legge 78 del 31 maggio 2010, e alla
sentenza della Corte costituzionale n. 173 del 2 luglio
2012...ecco, qui mi vorrei fermare subito un attimo per farvi...non
so...questa mattina abbiamo parlato tantissimo di Corte
costituzionale...tutta la maggioranza compatta ha affermato che una
sentenza di una Corte costituzionale bisognava assolutamente
seguirla.
Ecco, noi abbiamo qua la sentenza della Corte costituzionale che
ci dice che gli operai idraulico-forestali, qui, in Valle d'Aosta,
potevano essere assunti; perciò la decisione che è stata presa a
suo tempo è stata una pura decisione politica e non una decisione
dettata da una legge o quant'altro. Questa, secondo me, dopo tutta
la discussione che abbiamo avuto in mattinata, oggi, è una cosa
molto importante, perché quanto ci dice la Corte
costituzionale...afferma appunto che non c'era nessun motivo per
lasciare a casa circa 650 operai forestali. Oltre ad averli
lasciati a casa senza motivo, ci troviamo ad aver creato un disagio
sociale, un disagio sociale molto importante che lo ritroviamo
soprattutto...in questi mesi, noi abbiamo girato molto, parlando
anche con queste persone...ce lo troviamo soprattutto in Bassa
Valle: in Bassa Valle, e soprattutto nei cantieri
idraulico-forestali, dove un gran numero di addetti - che erano
appunto demandati a questi lavori, erano iscritti in queste liste -
di punto in bianco si son trovati senza lavoro, oppure si son
trovati a dover lavorare un paio di mesi all'anno...magari ci sono
anche dei nuclei familiari dove c'è sia la moglie che il marito che
lavoravano in questi cantieri, e, di colpo, si son trovati in
questa situazione. Un'importante perdita di professionalità, perché
anche come avevo già spiegato diverse volte, questi operatori
avevano acquisito una professionalità molto importante, per loro e
per noi, perché svolgevano un lavoro molto importante all'interno
del territorio valdostano e per l'ambiente della Valle d'Aosta.
Una cosa ancora più importante...sono i problemi di natura
ambientale che si potrebbero creare dal fatto che queste maestranze
non operano più sul territorio. Qui, Assessore Testolin...si
ricorda che l'ultima volta - adesso esattamente la data non me la
ricordo - che abbiamo parlato di cantieri idraulico-forestali, lei
mi ha detto che le affermazioni che avevo fatto, in un Consiglio
precedente, non erano così catastrofiche, che c'era solo un lavoro
che era stato fatto male nella Valle del Gran San Bernardo, ma per
il resto era stato tutto fatto bene, diciamo... Ecco, mi son preso
la briga di girare un po', mi son preso l'elenco dei lavori che
sono stati fatti sul territorio della Valle d'Aosta e ho girato un
pochino. Le elenco un po' di lavori che ho trovato...ma non è tanto
il fatto di lavori non fatti bene, perché, per carità, succede
tutti i giorni, nei lavori pubblici, dappertutto, che ci possano
essere dei lavori non fatti bene...però qui c'è un pericolo
imminente, e questo mi sento di dirglielo anche un po' come tecnico
in questo settore.
Allora, mi son trovato nel Comune di La Thuile, son andato a
vedermi il taglio colturale che era stato fatto su a La Thuile,
vicino all'Area Conecofor, che è un'area in cui appunto vengono
fatti dei rilievi costantemente per vedere la "sanità", diciamo
così, delle foreste: lavoro chiuso, son state lasciate piante di
importanti dimensioni sul letto di caduta, nel senso che son state
tagliate le piante, il lavoro è chiuso, e le piante sono rimaste lì
(le voglio far presente che fare un lavoro del genere vuol dire che
se questa primavera non vengono tolte immediatamente dal letto di
caduta, rischiamo di avere un attacco parassitario IPS, tipografo,
bostrico...o come volete chiamarlo, è matematico che succeda una
cosa del genere). Antey: previsto esbosco gru a cavo, effettuato
solo il taglio, l'esbosco non si sa quando si farà (anche qui
rischio di attacco di bostrico). La Salle: esbosco con gru a cavo,
materiale eccedente non esboscato; una ditta che aveva ripreso quel
lavoro si era anche resa disponibile per esboscare questo materiale
che non era stato esboscato, abbiamo detto di no e lì è rimasto
tutto il materiale, sempre in foresta. Jovençan, Brin: previste due
linee con gru a
cavo, una si fa e l'altra non è prevista;
stanno ancora valutando la scelta, cosa fare, io son andato su a
vedere e non sanno se esboscare con la gru a cavo, se andare su con
i trattori, comunque è già stato tagliato qualcosa e c'è sempre lo
stesso pericolo. Gressan: qui hanno fatto un ottimo lavoro, qui è
stato fatto un lavoro col processore, son andato a vedere, è stato
fatto un bellissimo lavoro, non sono stati fatti danni. Veramente
questa ditta ha lavorato molto bene. Lillianes: linee gru a cavo,
al massimo si raggiungono i 4-5 metri per il passaggio delle gru a
cavo, son piccole gru a cavo, ma anche quelle grosse, son 4-5 metri
lo spazio che si taglia...ecco, qui ci sono le linee di 15 metri di
larghezza, potrebbe esserci quasi una pista di sci che passa. A
Gressoney c'è un problema anche lì. Poi arriviamo a Etroubles,
quello che mi ha spiegato lei, e sono andato a rivedermelo. E poi
sono andato a Brusson, proprio di fronte all'area
attrezzata...guardando le delibere che sono passate venerdì, in
Giunta, ho scoperto che è l'unico posto dove...c'è stata una
delibera dove si chiedono i danni alla società che ha preso i
lavori...sì, vengono chiesti i danni...ecco, voglio specificare che
questa ditta ha fatto dei lavori di taglio ed esbosco con gru a
cavo, ed è una ditta che...non sto a dire il nome, però finisce con
"Costruzioni Edili"...tanto per spiegare con che attenzione, in
questo momento, si danno i lavori a delle ditte per lavorare in
bosco, dove si devono fare dei lavori delicati.
Vi voglio dire ancora un'altra cosa: noi, spesso, proprio quando
c'erano degli attacchi forti di bostrico, di IPS tipografo,
facevamo queste cose qua, nel senso che si tagliavano le piante
d'autunno, si lasciavano in primavera, perché si chiamavano "piante
esca" e, in primavera, dovevano essere assolutamente esboscate,
scortecciate, bruciate le cortecce altrimenti partivano degli
attacchi importanti di questo scolitide...per spiegarvi i problemi
grossi, enormi, che potremmo avere in primavera se questi problemi
non vengono risolti. In più abbiamo ancora, per fortuna - io dico
"per fortuna" - una disponibilità di mezzi che sono nei nostri
capannoni, e abbiamo ancora la disponibilità di personale tecnico e
amministrativo che ha sempre gestito i cantieri forestali.
Ecco, io volevo sensibilizzare l'aula per questi problemi,
perché qui non si vuole dire: "basta con i lavori dati a queste
ditte private", qui si vuole solo dire di prendere, di rifare, di
costituire di nuovo un minimo di cantieri forestali sparsi in tutta
la Valle per poter intervenire in casi così importanti per il
nostro ambiente naturale. Io penso che vi ricordiate tutti cos'è
successo nel 2000, l'alluvione, e penso che sappiate il ruolo
importantissimo che hanno avuto i cantieri idraulico-forestali
nella sistemazione del dopo-alluvione; ma, grazie al lavoro di
questi cantieri forestali e di questi cantieri idraulico-forestali,
i danni si sono limitati, perché altrimenti sarebbero stati molto
più importanti di quelli che sono stati! È per questo motivo che
noi vi chiediamo - ma mi sembra una richiesta giusta e normale - di
poter almeno affiancare, a quest'esternalizzazione che si vuol
dare, anche un certo numero di cantieri forestali. E questo ve lo
chiedo soprattutto per...termino subito...per il nostro ambiente
naturale, perché vi assicuro che se voi...ormai son 3-4 anni che
non c'è una grande attenzione al nostro ambiente...se girate, i
letti dei torrenti, gli scarichi dei
rus
, i boschi, i nostri
boschi, sono stati un po' abbandonati. Per non avere grossi
problemi, sia fitosanitari che idrogeologici, vi chiedo davvero di
vedere se è il caso di poter di nuovo riaprire ma - io dico in
parte, con la finanza a disposizione - di nuovo i cantieri
idraulico-forestali. Grazie.
Presidente
- Grazie Consigliere Nogara. Altri intendono
prendere la parola? La discussione è aperta. Consigliere Donzel, ne
ha la facoltà.
Donzel (PD-SIN.VDA)
- Grazie Presidente.
Certo che nel dramma del lavoro che stiamo vivendo in Valle
d'Aosta, presentare una risoluzione che fa riferimento a una
sentenza della Corte costituzionale che delegittima alcune scelte
fondate proprio su un'interpretazione che poi la Corte ha smentito,
è davvero drammatico! Io penso che in questi anni molti di questi
lavoratori abbiano saputo far fronte con le loro energie, da soli:
rispondere al fatto che erano stati buttati fuori dai cantieri in
violazione di tutte le norme e senza alcun rispetto...come avviene
in altri settori, per esempio per chi è dipendente di un'azienda
privata o per chi è un dipendente pubblico...qui, in questo caso,
si sono trovati dall'oggi al domani in mezzo a una strada e senza
un lavoro. La clausola sociale sappiamo che ha risposto, su 810 che
erano occupati nel 2010, a circa 250 persone, non di più, e quindi
siamo ben lontani dall'aver trovato la soluzione a questo tipo di
lavoro.
Ma c'è un dato più drammatico, che non è riportato nella
mozione. Il dato più drammatico è che vengono...per questi lavori
che così bene il collega Nogara ha evidenziato, di grande
importanza, sia per la salute dei nostri boschi, sia per la
protezione che ne deriva dalla tutela del nostro territorio...ecco,
abbiamo appreso in modo sconcertante che sono stati di nuovo
pesantemente tagliati i fondi per la cantieristica forestale,
quindi non solo si è...come dire? appaltato all'esterno a ditte
esterne, alcune migliori, altre invece un po' improvvisate in
questo campo, ma, oltre ad aver appaltato fuori, si è nel tempo
ridotta la quantità di denaro che veniva messo a diposizione per
questo tipo di attività.
È quindi evidente il senso della mozione, che si muove su due
assi: uno, è quello che non possiamo immaginare di far finta di
niente che, in un capannone regionale, un enorme quantitativo di
mezzi è abbandonato all'invecchiamento senza essere utilizzato, tra
l'altro nel giro di 4-5 anni è anche un mezzo che...efficiente
quanto volete, ma perde la sua efficacia. Io vorrei capire chi è
che pagherà i danni, chi è che pagherà i danni del non utilizzo di
mezzi che erano funzionanti...no? Anche questo è un problema!
...quando fuori di qui ci sono centinaia di persone che potrebbero
utilizzarli con competenza, perché le competenze non si sono
completamente smarrite, abbiamo ancora operai in grado di
attivarsi! Abbiamo detto di non ripetere gli errori del passato, di
distinguere fra quelli che sono i lavori socialmente utili e quelli
che invece sono i lavori che devono essere eseguiti da maestranze
specializzate. Certo, dovete solo far fare un passo indietro alle
vostre logiche clientelari che sempre mettete in atto quando vi
frulla il posto di lavoro...eccetera, però si può fare, eh! Si può,
lo fanno in altre regioni, utilizzano i cantieri forestali in altre
regioni, sono riusciti a gestirli, non è che tutto è stato
privatizzato dappertutto in Italia! Questo "innamoramento" della
privatizzazione che ha preso di colpo...poi, guarda caso,
l'innamoramento della privatizzazione ha preso soprattutto i
cantieri forestali, perché uno dice: "han privatizzato
dappertutto"...no, i cantieri forestali dovevano essere
privatizzati, perché si immaginava di dare chissà quali denari alle
società private! Adesso invece la scoperta: anche per quegli
imprenditori che sono venuti a darci lezioni in commissione:
"bisogna far così...cosà", eccetera, la scoperta è che non ci sono
neanche più fondi!
Allora, ecco il secondo asse...uno, è l'asse del ragionamento
sul lavoro e sul recuperare e non lasciar perdere delle
professionalità che ancora ci sono e bisogna in qualche modo
rimettere in atto e, l'altro, è: ma abbiamo deciso di abbandonare i
nostri boschi? Abbiamo deciso...dopo che per anni avete pubblicato
fior di libri sull'importanza della coltivazione del bosco, del
rimetterlo in salute e quant'altro, dopo che siamo andati a fare
visite d'ispezione anche in altri Stati, siamo andati addirittura
in Svizzera a vedere l'importanza della cura delle foreste di
protezione per difendere i nostri villaggi per quanta importanza è
la cura dei versanti che sono sulle nostre strade, perché, se non
si curano bene i boschi che si trovano appunto sulle strade o si
interviene in malo modo, possono esserci anche gravi tragedie, e
sono avvenute queste tragedie, sono avvenute queste tragedie! Non
posso citare qui i casi, ma vi assicuro che ci sono stati casi dove
l'incuria, o un intervento non opportuno su un bosco ha determinato
spostamenti di massi che hanno causato danni enormi a persone che
viaggiavano in auto su queste strade. Quindi sono fatti acclarati
sui quali bisogna intervenire opportunamente; per farlo bisogna
recuperare delle risorse e decidere che questo è un settore dove
bisogna investire. Ecco il senso di questa mozione ed ecco perché,
come l'abbiam fatto in tutti questi anni...sentendoci fare delle
promessine, delle mezze promesse, delle varianti, eccetera...noi
insistiamo pervicacemente nel dire che fu sbagliata quella scelta
del 2010, ma ancora più sbagliata è la pervicacità, quasi
l'arroganza con cui si continua a difendere una scelta che è
palesemente sbagliata agli occhi di tutti, che in nessuna parte
d'Italia viene attuata in questa modalità. Va scisso un percorso di
privatizzazione di alcune attività da un percorso che, invece, deve
ritornare gestito in modo efficace, pubblico e trasparente!
Quindi assolutamente io penso che ci siano le condizioni per
dare questa risposta, e soprattutto guardo l'Assessore...non si
distragga, abbiam parlato tantissimo di agricoltura, ma non si
distragga, qui sono venute meno le risorse proprio nel pezzo della
cantieristica forestale, di interventi proprio sulle foreste,
cioè...è anche quella una sua competenza, e quindi da questo punto
di vista bisogna rispondere al più presto!
Presidente
- Grazie Consigliere Donzel. La parola al
Consigliere Chatrian che ne ha facoltà.
Chatrian (ALPE)
- Grazie Presidente.
Assessore Testolin, durante il primo Consiglio, affrontando la
finanziaria 2014-2016, con il nostro lavoro...diciamo della
minoranza, in prima battuta, e poi di tutto il Consiglio...un
aiutino gliel'abbiamo dato, nel senso che qualche soldino è stato
impegnato, o quanto meno allocato, per dare delle risposte al suo
Assessorato...risposte che non avevano avuto contezza nel 2013 e
del 2012, nonostante le centinaia di pratiche istruite, inevase e
senza copertura, cioè senza soldi. Il pressing che noi abbiamo
fatto, e che in parte avete accolto, è servito, quindi l'azione che
noi abbiamo messo in campo è servita.
Ho fatto questa premessa perché volevo poi entrare nella
verifica di questo triennio 2010-2013. Innanzitutto possiamo dire
tranquillamente: la scelta fatta allora, modificata in parte nel
2012-2013, ha dato dei pessimi risultati! Non è solo Chatrian o il
gruppo di ALPE a dirlo, non sono solo i colleghi della minoranza,
ma sono sotto gli occhi di tutti. Gli esempi che ha citato il
collega Nogara penso parlino da soli. Detto questo, dato che la
verifica non ha una valutazione sufficiente, con questa mozione
vorremmo impegnare lei, il Governo, la maggioranza e tutto il
Consiglio, a rivedere il percorso. Noi pensiamo che perseverare
forse non aiuti il settore, forse se vi sono degli sbagli, dei
punti di debolezza, tanto vale provare a raddrizzarli. Vi diamo una
nuova possibilità.
Con questa mozione vi diamo un assist a nostro avviso
interessante. Diverse persone, in questo triennio, in questi anni
2010-2013, hanno cercato con difficoltà, qualche d'uno ha trovato
impieghi alternativi... Il percorso che vorremmo affrontare insieme
con voi, col Governo, con la maggioranza, è di trovare delle
soluzioni alternative e, soprattutto, dare delle priorità, priorità
che devono essere divise in due: priorità alle imprese, da una
parte, e quindi quel modello che avete messo in campo due anni fa,
di esternalizzare e, l'altro asse, quello di dare delle risposte
interne come pubblico, e quindi rivedere, reinventarsi,
ristrutturare quelli che sono i cantieri forestali.
Collega Assessore Testolin, ci son delle cose probabilmente che,
dopo una verifica puntuale...probabilmente dobbiamo tutti fare un
passo indietro, cioè ci son delle cose di cui è il pubblico che
deve occuparsene, ci sono dei settori ai quali solo il pubblico può
dare delle risposte, ci son delle cose la cui compensazione può
arrivare solo esclusivamente dal pubblico: questo penso sia proprio
il tema centrale di questa nostra mozione. Ci sono meno risorse sul
capitolo destinato ai cantieri esterni o interni, quindi questo è
un dato di fatto. Dato che la coperta è più corta, noi siamo
convinti che le priorità debbano ritornare all'interno
dell'Amministrazione regionale e debbano ritornare all'interno
dell'Ente pubblico, rivisto, ristrutturato, rimodulato, ma che deve
riprendersi un attimo la situazione in mano, deve ridare delle
linee non solo strategiche, ma di impostazione, soprattutto deve
ridare delle certezze. In questi mesi, stiamo parlando...per chi
amministra, chi comunque legifera, chi in questo momento ha avuto
un incarico dagli elettori...di creare delle condizioni per il bene
comune: ecco, penso proprio che sia questo uno dei temi
fondamentali. Avete sbagliato, i risultati sono pessimi sul
territorio - lo sapete anche voi - e probabilmente dobbiamo
rimodulare quella che è stata la programmazione e quello che è
stato comunque il percorso che avete messo in campo in questo
triennio.
Questa mozione, se volete, magari nell'impegno è persino,...come
posso dire? con delle briglie larghe, generico, ma volutamente,
perché vorremmo fare questo percorso assieme, vorremmo rivedere il
modello assieme, c'è la possibilità. Dicevo prima: i lavoratori
sono diminuiti rispetto al 2010-2011 per tanti motivi, perché certi
lavoratori hanno cercato lavori in altri settori. Bene, forse è
arrivato il momento che il pubblico debba dare delle risposte a
questi lavoratori, ma non solo, deve dare delle risposte al nostro
territorio, non solo, deve dare delle risposte anche a tutti quei
mezzi che per tre anni, per tre anni son stati inutilizzati, è
stato un costo per l'Amministrazione regionale. Non avete ancora
iniziato il percorso di alienazione, non avete ancora le idee
chiare? Benissimo, Assessore Testolin, vi diamo nuovamente un
assist per dire: "rivediamo il modello, rivediamo insieme".
Noi siamo a disposizione, da subito, per andare in commissione e
darci delle priorità, darci una strategia e creare le condizioni
per un percorso alternativo, dato che i risultati non sono così
soddisfacenti. Chiederei anche al collega Consigliere Borrello se,
a seguito della dichiarazione del Governo regionale su questa
mozione, fosse possibile convocare subito una commissione; in modo
da fare lo stato dell'arte, il punto della situazione, e...perché
no? modificare, a questo punto, l'impianto da voi messo in
discussione nel 2010, che ha dato dei pessimi risultati.
Grazie.
Presidente
- Grazie Consigliere Chatrian. Altri
Consiglieri intendono prendere la parola? Non ci sono altre
richieste? Possiamo chiudere la discussione? Consigliere Bertschy,
a lei...
Bertschy (UVP)
- Sui cantieri della forestale ho
l'impressione che si sia chiusa un po' la scatola, messi dentro gli
operai che son rimasti
...et
voilà
...senza nessuna
analisi dei risultati che questa scelta ha comportato sotto il
profilo umano e sociale per tante famiglie, per tante persone,
senza fare un'analisi di quali problemi questa scelta ha comportato
in certi territori, dove l'occupazione è fortemente in
difficoltà.
Il collega Nogara citava la Bassa Valle...l'altro giorno,
c'erano almeno un centinaio di persone che non è che ci hanno
chiesto di farsi sentire, semplicemente ci hanno chiesto di provare
a prendere in esame i problemi che stanno vivendo. Si sono dette
tante cose sui cantieri:
"il posto per
- qualcuno ha usato
anche termini forti -
i pelandroni"
...ce ne sarà stato
qualcuno;
"il posto per quelli che non sapevano cosa fare nella
vita"
...ce ne sarà stato qualcun altro...generalmente ci si è
dimenticati di dire che, grazie ai cantieri, e l'hanno detto i miei
colleghi prima, si sono fatti tanti lavori e sistemati tanti
problemi in Valle d'Aosta! Certo, come tutti i lavori,
probabilmente sarebbe stato meglio controllare un po' meglio,
assumere forse un po' meno, fare un po' più attenzione a quello che
c'era da fare; però dei malfunzionamenti, delle difficoltà e dei
problemi che hanno creato i cantieri se n'è parlato tanto e dei
benefici meno; soprattutto chi oggi paga una scelta così forte, e
forse qualche errore, sono le persone che si sono ritrovate
dall'oggi al domani senza una via d'uscita.
Si è poi anche cercato di mettere in contrapposizione l'impresa
privata con i cantieri forestali, ecco, chi teneva per i cantieri
forestali diventava il nemico delle imprese private e chi teneva
per le imprese private diventava il nemico dei cantieri forestali.
Si è studiata questa benedetta "clausola sociale", i tre mesi di
lavoro, come nelle peggiori delle condizioni: ti presto una persona
"per tre mesi", anche bloccando questa clausola sociale in uno
schema talmente rigido che...non so se avrebbe funzionato in
qualsiasi altro posto! Gli imprenditori potevano assumere delle
persone e farle lavorare esclusivamente per il lavoro che avevano
appaltato dalla Regione: quindi due ore e mezza...se pioveva fuori
non potevano più far niente perché magari il cantiere si spostava
da un'altra parte e loro dovevano star fermi nel cantiere che
avevano appaltato. Chi ha pensato questa roba qui si faccia un
piccolo esame di coscienza, perché probabilmente non ha più
capacità di capire come si lavora in un'impresa.
E allora noi non vogliamo creare conflitto tra gli imprenditori
e tra il cantiere forestale, perché sennò è troppo facile, poi
quando si va nelle associazioni degli impresari si dice:
"eh io
sono il liberista che ha messo nuove risorse sul
mercato"
...quando noi abbiam parlato di risorse nel bilancio,
queste risorse sono rimaste a pagare altre cose, no? e quindi i
liberisti si possono fare su tante scelte, quando invece le si va a
fare sulla pelle della gente questo dispiace. Noi non siamo di
quelli che vogliono ristabilire tutto quello che è stato fatto in
passato, non siamo neanche di quelli che dicono che chi ha fatto
queste scelte ha voluto far del male alle persone: le scelte si
fanno immaginando che non facciano del male alle persone, e credo
che anche nella volontà dell'allora Assessore Isabellon non ci
fosse questa intenzione. È una scelta per andare a liberare delle
risorse, mettere delle risorse sul mercato, fare lavorare gli
impresari e gli operai nelle imprese.
Oggi però la valutazione la possiamo fare un po' tutti insieme:
la valutazione su certi territori è pesante. Mi dispiace...e qui
c'è stato un grande congresso di una forza sindacale, la scorsa
settimana, e altre li stanno facendo...mi dispiace che anche un po'
le sigle sindacali si siano dimenticate di queste persone, perché
ci sono persone che si sono rivolte ai sindacati, anche
ultimamente, ma grandi risposte non ne hanno avute! Allora cosa si
fa?
Il collega Chatrian diceva: "ma l'Ente pubblico che risposta
dà?"...certo non possiamo riassumere tutti, le risorse sono la metà
di quelle che erano l'anno scorso, forse qualche impresa si aspetta
di andare avanti, certo che bisognerebbe controllare anche le
imprese, eh?...e capire un po' cosa sta succedendo. Le imprese
stesse si son rese conto che certi lavori dei cantieri non riescono
a farli, o non possono farli, o non sono interessate a farli. Ci
son lavori che sono in posti dove non c'è quella redditività, e la
redditività viene fuori solo se si fanno i lavori in una maniera
diversa da come venivano fatti prima; se i lavori si fanno in una
maniera diversa da come venivano fatti prima durano di meno. Credo
che alle imprese vada data la possibilità di lavorare su certi
cantieri, ma vada data la possibilità agli operai forestali di
poter ritornare a lavorare su altri cantieri. E su questo credo che
potremmo fare un approfondimento un po' tutti insieme per andare a
fare una verifica puntuale su quello che c'è da fare sul nostro
territorio.
Immagino, perché non vedo grandi movimenti dalle parti di
maggioranza, che la nostra mozione cadrà un po' nel vuoto; ma, come
tutte le cose che abbiamo portato in questo Consiglio, le cose che
facciamo non hanno semplicemente l'idea di essere uno spot per
venire qui, a farci dire, quando poi usciamo: "grazie che ci avete
detto qualcosa, almeno voi ci avete pensato"...no, noi questa cosa
la manterremo ben presente. Quindi, come forze di opposizione,
proprio per la correttezza che c'è fra di noi, oggi non abbiamo
animato il territorio, ma sicuramente, dopo questa mozione, andremo
a sentire direttamente la gente, andremo a fare un'analisi di
questa lista di 5-600 persone per capire cos'è successo, e per
capire se a casa sono rimasti veramente i pelandroni o se a casa
sono rimasti padri di famiglia che non trovano lavoro da un'altra
parte! Perché vi posso assicurare che...lo commentavamo anche col
collega Laurent Viérin, che da poco è diventato imprenditore...che
la lista delle persone che cerca lavoro è diventata veramente
importante anche in Valle d'Aosta, eh!...e persone che hanno dei
titoli di studio, persone che possono spendere la loro
professionalità, persone per le quali la Regione ha speso dei soldi
per formare, appunto, delle professionalità.
Anche se la mozione non dovesse essere accolta, però, noi ci
muoveremo ancora: andremo a cercare le sigle sindacali, non faremo,
come sempre, i populisti, ma cercheremo anche di parlare con le
imprese per capire come sbloccare questa situazione, perché se
pensiamo che la gente possa vivere con qualche mese di lavoro
all'anno...o facciamo finta di non sapere che gli altri mesi
lavorano in nero da qualche altra parte, o qualcuno sa già che c'è
l'assegno di...collega Cognetta, me lo può suggerire?
l'assegno...come lo chiamate voi? assegno di
sostenibilità?...reddito minimo...probabilmente l'abbiamo già in
bilancio, ma non lo sappiamo, perché le persone con 3 mesi all'anno
non possono vivere. Ora, non c'è solo questa categoria: ci sono
operai delle industrie che stanno, anche loro, purtroppo peggio, e
anche sull'industria interverremo con almeno un documento da
portare in Consiglio nel mese di gennaio, ce lo siamo appunto già
dato anche come obiettivo, però non facciamo finta che il problema
non esista! Prendiamocelo a cuore, cerchiamo di capire se ci sono
delle soluzioni e se c'è la possibilità di sbloccare dei lavori, se
c'è la possibilità attraverso le imprese di dare più lavoro a
questi operai, per quest'anno, per questi due anni, in questo
momento di crisi.
Il Presidente della Giunta ci ha anticipato, purtroppo con un
augurio funesto, sotto Natale, che i prossimi 6 mesi saranno
peggiori di tutto quello che abbiamo visto...allora pensate se
saranno peggiori per noi, peggiori per le persone che lavorano,
peggiori per le persone che hanno comunque la possibilità di
arrivare a fine mese...che tipo di mesi saranno per quelli che non
lavorano!
Attenzione allora ad affrontare questa mozione semplicemente
dicendo: "la respingo o non la respingo"...non è questo, qui stiamo
parlando della "pellaccia" delle persone, stiamo parlando della
vita delle persone, stiamo parlando di gente che sta veramente
tribolando, come altri...come altri, perché noi non vogliamo
diventare corporativi rispetto ai cantieri piuttosto che ad altri.
Però non è la mozione della nomina che salta o non salta, qui la
mozione è una mozione...che almeno politicamente ci faccia
ricordare che ci sono persone che son state usate, riusate, riusate
anche in campagna elettorale, e poi dimenticate, tutto d'un
colpo...non è tutta colpa loro, e adesso proprio non è colpa loro,
perché né attraverso questa scelta dell'imprenditoria, né
attraverso altre scelte ce ne siamo più occupati in questo anno e
mezzo. Quindi non ci sono i buoni e i cattivi, però ci sono i
politici, qui, in questa sala...quelli che vengono definiti
"politici" perché hanno la voglia di approfondire i problemi e non
- come dice qualcuno - con tempo da perdere. Tra quelli che hanno
la voglia di approfondire i problemi speriamo che ci siate anche
voi, colleghi della maggioranza, affinché insieme possiamo fare un
percorso per riprendere almeno in considerazione i problemi che
queste famiglie, queste persone, stanno vivendo. Grazie.
Presidente
- Grazie collega Bertschy. Altri intendono
prendere la parola? Non ci sono altre richieste? Consigliere
Gerandin, ne ha la facoltà.
Gerandin (UVP)
- Grazie Presidente.
Solo per alcune brevi considerazioni. È legittimo ipotizzare dei
sistemi diversi, delle organizzazioni diverse per quello che
riguarda tutte le tipologie di servizi, di lavori; io ritengo che
sia anche legittimo, da una parte, provare a mettere in campo
un'organizzazione diversa. Ritengo anche che, dopo un'esperienza
come quella dei cantieri forestali, quella vissuta con
l'eliminazione dei cantieri forestali...io penso che sia anche
legittimo avere ripensamenti. Glielo dico proprio sulla base di
quello che ha già anticipato il collega Bertschy: noi, in Bassa
Valle, lo viviamo, lo viviamo quotidianamente il disagio che c'è;
se in Media e Alta Valle non è così marcato, in Bassa Valle è un
grande e serio problema. Allora, dicevo, è lecito eventualmente
correggere.
Partendo dall'analisi che ha fatto il collega Nogara, è giusto
che vengano riconosciute magari anche quelle imprese che hanno
lavorato correttamente; però è assolutamente opportuno che, tenuto
conto dei grandi problemi, di quanto è emerso, dei seri problemi
derivanti dalle risorse messe in campo lo scorso anno, tenuto conto
che quest'anno in bilancio regionale avete la metà delle risorse, è
lecito e doveroso da parte vostra fare un ripensamento, mettendo in
campo un sistema, se vogliamo, che vada nel senso di tener conto
delle imprese che avevano lavorato bene, ma di tener conto anche
dei lavoratori che sono rimasti casa.
Ha ragione il collega Bertschy quando dice che chi è
fortunato...un mese, due mesi, tre mesi...ma non si vive, non si
campa, non si mantiene una famiglia, e questo è quello che è emerso
parlando con questi operai...
Presidente
- Colleghi, vi chiedo per gentilezza un po' di
silenzio...non si riesce a seguire il collega Gerandin. Grazie.
Gerandin (UVP)
-...dicevo, parlando con queste persone,
da quanto emerge ci sono delle famiglie in cui c'erano due persone
a lavorare che non son più state richiamate o che hanno lavorato
per tempi molto limitati...rischiano di perdere anche la casa,
hanno fatto un mutuo sulla casa, rischiano di perdere l'abitazione
perché alle banche non frega niente se la Regione ha fatto altre
scelte...queste sono le realtà in cui vivono!
Ora io dico, e penso, e siamo veramente convinti, che da un
necessario processo di riorganizzazione - che tenga conto, per la
carità, delle professionalità - non si vada a creare disagio dal
punto di vista occupazionale, ma soprattutto un disagio sociale,
perché voi avete cambiato il problema in un disagio sociale, e sono
costi anche nel sociale, attenzione! Nel sociale sono costi
comunque. Per cui quello che vengo a chiedere è proprio questo: io
immagino...tenuto conto anche dell'esperienza dell'anno scorso,
quando, seppur con risorse ridotte e con un sistema organizzativo
diverso, qualcuno - e parlo dell'Assessore Viérin - è riuscito in
parte a chiudere il cerchio, a sistemare la cosa...non è successo
così per gli operai forestali! È drammatico, ma è così! Allora
forse è veramente il caso che qualcuno batta i pugni sul tavolo,
che qualcuno si faccia sentire. Non può essere sempre
l'agricoltura, non può essere sempre il settore della selvicoltura
che paga pegno! Assessore, lei ha già pagato troppo pegno col
bilancio che le hanno fatto digerire! Io immagino "fatto digerire",
perché non posso pensare che l'abbia condiviso...lei ha già pagato
pegno, tanto pegno; si faccia sentire, perché questo scempio non
può continuare ad andare avanti!
Noi non vogliamo portare la gente qua di fronte a manifestare;
noi vogliamo che la gente abbia risposte, e che da un problema
serio come questo ci siano delle risposte vere e sensate. Il
sindacato fallisce quando fa politica, ma anche la politica
fallisce quando fa sindacato, su questo non c'è ombra di dubbio,
per cui a ognuno il proprio ruolo. Il sindacato forse le ha un po'
abbandonate, anzi, senza il "forse", sono state un po' abbandonate
queste persone; però la politica non può abbandonarle, perché
ricadranno su un altro tavolo, probabilmente non sul suo, sarà su
quello dell'Assessore Fosson, ma saranno comunque problemi di
carattere sociale. Garantire il minimo, dignitosamente, è un
obbligo. Noi abbiamo qualche idea, magari che una parte vada nel
senso degli appalti, ma una parte dev'essere gestita come vengono
gestiti i LUS, dove si va comunque a intervenire, si va comunque a
dare delle garanzie a queste persone, non possono essere
dimenticate!
Con questo io mi auguro veramente...e glielo chiedo col cuore:
si faccia sentire, chieda, e voti questa mozione, che non le lega
assolutamente né mani, né piedi, le lascia libertà d'azione...un
impegno suo personale e della Giunta di correggere alcuni sbagli,
alcune scelte che hanno creato più problemi rispetto a quello che
si credeva. Correggersi nella vita, ammettere di aver sbagliato, io
penso che sia anche un momento di...non so come dire...di
soddisfazione personale, perché riconoscere scelte sbagliate,
correggere, e dare risposte, è un bel segnale, soprattutto in
questo momento.
Presidente
- Grazie Consigliere Gerandin. Altri intendono
prendere la parola? Non ci sono altri interventi? Chiudiamo la
discussione generale? La discussione generale è chiusa. Ha chiesto
la parola l'Assessore Testolin, ne ha la facoltà.
Testolin (UV
) - Merci Président.
Ho ascoltato con attenzione gli interventi dei colleghi che
hanno voluto intervenire a questo riguardo. Partendo dal fondo, per
cercare di dare una risposta a quelli che sono stati i tanti
interrogativi che sono emersi da questa discussione, per quanto mi
concerne, non c'è mai niente che cade nel vuoto, salvo poi riuscire
a trovare gli equilibri per dare delle risposte che, magari, non
sono sempre le risposte che uno si attende.
Ho ascoltato comunque con attenzione quelle che sono state le
osservazioni poste dal collega Nogara che, sicuramente, essendo del
settore, avrà fatto delle analisi corrette rispetto alle
indicazioni che ha dato. Mi sono permesso di annotare le varie
situazioni elencate, in modo da poter verificare con il personale
tecnico ed amministrativo - da lui stesso citato - che continua a
lavorare con serietà, con serenità e con attenzione, anche con le
ditte che vengono incaricate a svolgere questo tipo d'intervento.
Quindi, penso che, da un punto di vista professionale, ci sia
comunque ancora da parte dell'Amministrazione un'attenzione per
quello che è il lavoro che deve essere svolto principalmente in
bosco, un lavoro particolare e delicato; particolare e delicato al
punto che ci sono delle squadre - e qua mi riallaccio a quello che,
giustamente, avete già detto voi - di lavoratori a tempo
indeterminato che continuano a supportare per molti tipi di
attività quelle che sono le esternalizzazioni nel settore e che
danno risposte magari più puntuali, più piccoline per poter
comunque fare attenzione a quello che è l'aspetto natura e
l'aspetto bosco.
Il problema trattato si divide sicuramente in due aspetti
fondamentali. Uno è, appunto, quello tecnico che abbiamo verificato
e che andremo comunque a continuare a monitorare. Mi fa piacere,
anche, che per certi versi ci siano dei cambiamenti di opinione
anche per quanto riguarda l'apprezzamento espresso in un lavoro -
mi sembra quello di Gressan - dove, con il processore si era
intervenuti e dove, in un primo momento, sembrava che l'intervento
fosse stato devastante. Quindi, questo a dimostrazione del fatto
che, con le dovute attenzioni da parte di tutti, si possa
rispondere in maniera concreta e fattiva a quelle che sono le
giuste necessità del nostro territorio. L'altro aspetto è un
aspetto sicuramente sociale che fa ancora più male di quello che
può essere magari un intervento fatto in modo sufficiente piuttosto
che ottimale. Un intervento sociale che, nel tempo, ha dato lavoro
a 800 persone che si sono fortunatamente ridotte nel tempo, vuoi
per raggiunti limiti di età e, quindi, la possibilità di andare in
pensione, vuoi perché qualcuno si è trovato una nuova occupazione
perché è stato in grado di avvicinarsi ad altro intervento.
Adesso come adesso, ci troviamo di fronte ad una situazione che,
com'è già è stato spiegato, come già abbiamo valutato nell'ultimo
bilancio, è una situazione che mette delle risorse che sono
sostanzialmente la metà, più o meno, di quelli che sono gli impegni
finanziari che sono stati affrontati nell'anno scorso. Quindi, così
com'ero già stato abbastanza esplicito nella precedente seduta e
con la sincerità che, in questi casi, comunque, è d'obbligo, si era
sottolineato come l'intenzione è comunque quella di proseguire
verso un'esternalizzazione dei lavori in ambito forestale ed
idraulico che comprendono tutti gli interventi in bosco, ma anche
interventi puntuali sulla manutenzione sentieristica e quant'altro.
Questi interventi hanno comunque dato una risposta anche da un
punto di vista occupazionale nella passata stagione, quindi nel
2013, così come sottolineato dal Consigliere Donzel e ripreso dal
Consigliere Chatrian: con 110 interventi, con 110 appalti, diciamo
che sono state coinvolte circa 250 persone di questa lista con una
partecipazione che, fortunatamente, per qualche verso, qualche
volta è stata declinata da chi è stato chiamato dalle imprese a
dover lavorare per un mese, due mesi, tre mesi o quattro mesi, a
seconda di quelle che erano le intensità di lavoro e di quella che
era la sua capacità poi anche di proseguire con la stessa impresa,
magari per periodi più lunghi. Fortunatamente ci sono anche state
molte richieste declinate, perché magari qualcuno aveva trovato
un'altra occupazione o perché magari si era avvicinato
all'imprenditoria in proprio. Diciamo che, da questo punto di
vista, come avevo già sottolineato in precedenti sedute consiliari,
c'è anche stato qualcuno che si è riciclato da operaio in
imprenditore e si sta avvicinando piano piano a questa nuova
attività. Credo che anche questo sia un segnale importante.
È passato un anno, ci sono stati sicuramente degli interventi a
livello generale che sono magari da rivedere, da migliorare. Penso
che comunque ci sia anche una scrematura di quelle che sono le
ditte che andranno ad operare sul nostro territorio, soprattutto in
ambito di forestazione, perché è un'attività comunque particolare,
ma è un'attività che ha anche dato delle risposte a chi questa
attività l'aveva fatta negli anni precedenti; quindi è con questo
spirito che si cercherà di dare delle risposte a quelle che sono
anche delle esigenze dei Comuni, dei Consorzi che chiedono
l'intervento della Regione per risolvere delle problematiche che,
anche loro, altrimenti, non riuscirebbero a dare. Dal punto di
vista occupazionale è comunque una risposta anche a dei lavoratori
che fanno parte di ditte: magari qualcuno che faceva parte di
questo elenco adesso fa parte in pianta stabile di queste ditte e
può magari continuare a lavorare perché c'è l'esternalizzazione.
Quindi questo non vuol dire che una cosa è incompatibile con
l'altra. Bisogna sicuramente trovare i giusti equilibri.
Diciamo che, in questo momento, una direzione va tracciata e,
considerato anche che le risorse diminuite nella loro sostanza non
possono dare risposte a 360 gradi, la scelta, in questo momento, è
quella di continuare con l'esternalizzazione dei lavori,
esternalizzazione che vedrà, secondo il piano lavori che è in
allestimento e che andrà a dare delle risposte, come dicevo prima,
a Comuni, a Consorzi, alle segnalazioni dei colleghi forestali che
indicheranno gli interventi puntuali da svolgere; potrà permettere
comunque ancora un'assunzione, proprio per l'esistenza...e mi
sembra opportuno e corretto che ci sia la clausola sociale che
permetterà ancora di dare le risposte, seppure in maniera, rispetto
al passato, decisamente più limitata...però, questa è un po'
l'indicazione.
L'ulteriore valutazione che mi permetto di fare prima di
concludere è quella in cui il fatto di esternalizzare possa
permettere di trovare dei ribassi negli appalti, delle risorse
ancora aggiuntive per massimizzare quello che può magari essere il
modesto budget assegnato a questo tipo d'imprenditorialità, che
hanno comunque permesso, negli ultimi mesi di quest'anno, di dare
alcune risposte puntuali ad interventi d'urgenza, anche all'interno
di quelle che sono le nostre comunità, i nostri comuni, per
riuscire a dare corso a quei lavori che necessitavano di essere
eseguiti e per i quali era magari difficoltoso trovare risorse in
altro modo. Quindi, per questi motivi, pur prendendo buona nota di
quello che è stato detto e, soprattutto, come dicevo prima, per
quelli che sono i miglioramenti che possono essere apportati al
servizio...per la maggiore attenzione, attenzione che, da parte di
chi segue questo settore, mi sono reso conto in questi mesi -
perché anch'io, nel limite del possibile, mi sono adoperato per
verificare quelli che sono stati gli interventi sul territorio -
c'è, da parte di tutti gli operatori, da parte di quei tecnici e
quelle maestranze che, nel Dipartimento delle risorse naturali,
cercano di guidare con attenzione i lavori che vengono svolti dalle
imprese e che, sinceramente, trovano anche delle risposte
importanti in queste imprese, con la puntualità e l'attenzione,
che, molte volte, non viene loro riconosciuta. Grazie.
Presidente
- Grazie Assessore. Ha chiesto la parola il
Consigliere Nogara per la replica...prego.
Nogara (UVP)
- Merci Président.
Devo dire che è con grande delusione che prendo atto di quanto
ci ha riferito adesso l'Assessore perché, secondo me, come diceva
il collega Chatrian, questa era un'altra ulteriore occasione per
metterci attorno ad un tavolo e discutere effettivamente di quali
sono i problemi legati al settore forestale. Vede, ci siamo resi
conto...non dico a priori che fosse tutto sbagliato...probabilmente
ci si è resi conto adesso - perché non si può negare - che sia
stata una scelta sbagliata quella di esternalizzare tutti i lavori
forestali. È stata una scelta sbagliata per vari motivi: perché si
sono dati dei lavori tecnici a ditte che non erano specializzate in
questi lavori, e si pensava di poter anche sistemare gli operai
forestali perché potessero entrare in queste ditte...ma io le dico
che abbiamo fatto una piccola indagine per cui, in media, risulta
che, su tre anni, hanno lavorato 11 mesi, cioè un operaio medio è
riuscito a lavorare 11 mesi in 3 anni con queste ditte...senza poi
tener conto del fatto che queste imprese cominciano ad essere
sempre più imprese di fuori Valle. Molto probabilmente questa
operazione era stata fatta per far lavorare delle ditte valdostane,
oppure per fare in modo che operai dei cantieri forestali si
facessero la loro ditta per poter prendere questi lavori. Non è
stato per tutti così, e lei lo sa benissimo, ci sono pochissimi
casi, le ditte vengono sempre più spesso da fuori Valle e sono
sempre meno specializzate, e lo dimostra il fatto della delibera
che avete votato venerdì scorso per quella ditta edile che ha
svolto i lavori...poi non capisco perché solo per questa ditta che
ha svolto i lavori a Brusson sia stato fatto questo, e non per le
altre...i lavori come sono stati fatti.
Poi, probabilmente, visto che la strada è quella, quando si
scelgono...lei ha parlato di scrematura preventiva, ma quando si
scelgono queste ditte per fare certi lavori, tali ditte devono
essere attrezzate per questi lavori! Per quello che ne so io, per
esempio, proprio per il lavoro di Brusson, la ditta che ha preso
questo lavoro per cui era previsto l'esbosco con la gru a cavo non
sapeva nemmeno che cosa fosse una gru a cavo! Fortunatamente, noi
abbiamo ancora quegli operai a tempo determinato che, per fortuna,
negli anni, sono passati a tempo indeterminato e riescono a tenere
ancora un po' la barca dritta...fino a quando potranno, perché sono
sempre meno, e probabilmente sono anche i migliori, e che però
vengono sparsi per tutta la Valle per supportare un po' tutti
questi cantieri. Ho già avuto modo di parlare con il collega
Borrello per portare in commissione anche questo problema, nel
senso che noi andremo in commissione per parlare dei lavori
forestali perché in quella sede ci verrà presentato il piano
lavori; forse quello sarà anche il luogo in cui si potrà ancora
parlare di questo problema, perché qui...vede, adesso mi sembra un
po' di perdere tempo, ma non è per quello...io sto dicendo queste
cose perché ci credo, ma l'impressione è che sia già tutto deciso:
io faccio il mio ruolo, lei fa il suo, però è già tutto deciso...è
questo che non mi sta bene!
Quello che vorrei è poter parlare e discutere, poter parlare e
poter far vedere quali sono i problemi, dimostrarvi cosa sta
succedendo e poi, tutti insieme, vedere quali siano le scelte da
fare. Secondo me, la riunione preventiva che è stata fatta a fine
mattinata è stata quella di prendere tutte le risoluzioni e dire:
"questa sì, questa no, questa sì, questa no"...capisce? È un po'
riduttivo questo, e mi dispiace molto. Io vi assicuro...io mi
auguro e lo auguro a tutti che non succeda mai niente, ma se ci
dovessimo trovare in un periodo come quello degli anni '80 con gli
attacchi di lymantria, di bostrico, le alluvioni, veramente non so
come potremo affrontare queste situazioni con le imprese e le ditte
edili che mettiamo in foresta! Quello che le dicevo prima per
quanto riguarda il settore tecnico-amministrativo non era un
appunto...io dicevo di essere contento per il fatto che ci siano
ancora, li conosco, conosco come lavorano, sono ottimi operatori e
ottimi professionisti...in più le dico ancora questo: spero che il
materiale che abbiamo nei magazzini, stipato nei magazzini da tre
anni, e che purtroppo fa ruggine, spero che non lo vendiate mai,
perché una volta che vendiamo questo materiale veramente mettiamo
la parola "fine" ai cantieri forestali! Grazie.
Presidente
- Ha chiesto la parola il Consigliere Donzel,
ne ha la facoltà.
Donzel (PD-SIN.VDA)
- C'è un'antologia horror che non
consiglio a nessuno di leggere e s'intitola "A volte ritornano" di
Stephen King...alle volte ritornano. È ritornata questa mattina la
Zublena con l'Assessore Bianchi e, nel pomeriggio, ci ritroviamo
con il ritorno dell'Assessore Isabellon...anzi, quasi mi viene da
rimpiangerla, Assessore, perché, sinceramente, lei non fu mai così
esplicito nel confermare che l'esternalizzazione era un modello
buono, lo diceva e lo si vedeva anche un po' a fatica; invece, qui,
c'è la conferma dell'esternalizzazione, la conferma della bontà del
modello e la conferma dei tagli. E, allora, di che cosa stiamo a
parlare? Siamo veramente basiti! Dentro questo contesto, lei si
aggrappa pateticamente alla clausola di solidarietà, alla clausola
sociale che permette pure le assunzioni, però le scappa pure
qualche battutina: "eh, mica tutti hanno detto di sì"...perché dove
pensava che fossero? Ma lei si è occupato di queste persone? Io le
dico perché qualcuno non dice di sì: non dice di sì perché si
lavora per due mesi, forse tre, se ti va bene la ditta vince un
altro appalto e vai a quattro e...lo stipendio arriva? Eh, no!
perché la ditta ti dice: "fai il bravo, abbiamo appena cominciato e
vuoi già prendere uno stipendio? Aspetta, sono in difficoltà, ho
dovuto comprare un mezzo, non so come sia"...questa è la realtà! Se
lei avesse incontrato queste persone...poi c'è qualcuno che ha
avuto la fortuna di essere fra i 250 e di farsi anche i suoi
quattro mesi di lavoro, ma sono perle rare anche dentro ai 250.
Molti, dovendo mantenere una famiglia, avendo un mutuo da pagare e
quant'altro, cercano altri lavori! Esiste quella cosa terribile che
si chiama "lavoro nero" e devono farlo perché questa cosa consente
loro di guadagnare di più che in questi famigerati cantieri
esternalizzati! Questa è la drammatica realtà! In più, ci troviamo
adesso anche con qualche imprenditore che dice: "però, questa cosa
della clausola sociale"...tre anni fa, me li ricordo gli
imprenditori che venivano da noi, in commissione, a dire che
sarebbero stati bravissimi a gestire la clausola sociale...e adesso
è: "che pizza la clausola sociale"!
Quello che posso rivendicare - perché di errori ne abbiamo fatti
tanti - è che su questo punto, sin dal 2010, noi dicemmo: "no, no e
poi no all'esternalizzazione totale dei cantieri forestali"! E lo
ribadiamo oggi! Inoltre ci aspetteremmo che il Presidente della III
Commissione della Stella Alpina avesse un sussulto, si fosse
occupato, magari, di questo problema...e invece no! Con l'aria
annoiata, dice: "mi chiamate sempre in causa"...ma chi dobbiamo
chiamare in causa? siete o non siete in maggioranza? siete per
l'esternalizzazione di questi cantieri forestali fino a far morire
l'ultimo lavoratore, oppure volete dire che si può cambiare
modello, si può uscire da questo contesto? Noi lo diciamo: si può
fare, lo fanno le altre Regioni! Perché dobbiamo incaponirci su
questa posizione? Anzi, è dimostrato che alcuni lavori non si
concludono mai per tempo, in alcune realtà, le imprese li stanno
trascinando. Ci sono lavori iniziati nel 2012 che finiranno nel
2014! Però se fossero stati gli operai avremmo detto: "ecco qui la
banda di pelandroni!", ma se lo fa un privato è una scelta
strategica, tecnica, ha dovuto gestire la realtà. Stiamo
scherzando? Vogliamo raccontare che è tutto bello quello che
succede? Ci sono dei cantieri che funzionano ed altri che hanno
fatto delle schifezze e non funzionano per niente, ma, stando al
regolamento che c'è, quella ditta può concorrere e, magari, vince
la ditta che ha fatto male e non quella che ha fatto bene, perché
non esiste un sistema di graduatoria per cui quella che ha fatto
bene è premiata nella gara aperta che c'è in questo momento...non
esiste! Si concorre e vince chi fa il massimo ribasso: questa è la
realtà che abbiamo messo in campo!
Allora, vogliamo dire che questo modello funziona? No! Per noi
non funziona, non è il toccasana di tutto! Abbiamo detto sin
dall'inizio: "una parte di cantieri siano esternalizzati, ma deve
rimanere uno zoccolo duro che è quello che interviene nelle
situazioni più difficili". È possibile che noi, della Valle
d'Aosta, guide alpine, sciatori, eccetera, dobbiamo far venire
degli operai specializzati da altre regioni per fare alcuni
interventi? Non possiamo specializzarci? Non possiamo essere noi
che andiamo in altre regioni a fare interventi sui versanti più
difficili? Dobbiamo sempre essere l'ultima ruota del carro, con un
atteggiamento di remissività, di passività assoluta? Questa cosa
l'abbiamo già verificata, quindi io non accetto le battute sulle
persone che hanno detto di no alla chiamata, perché o prima si va a
fare una verifica puntuale di questi casi...ma non tutti erano
sdraiati sul divano quando hanno detto: "no, io sto sdraiato sul
divano, non voglio un lavoro, per cortesia non datemelo"! Era gente
che si era attrezzata per fare altri lavori in attesa di questa
fatidica chiamata che non arrivava mai! E non possono accettare
lavori per due mesi se hanno una famiglia...ma come si può
immaginare che un padre di famiglia con tre figli e moglie a
carico, senza disoccupazione, stia lì ad aspettare che arrivi la
chiamata dai cantieri forestali? Ma stiamo scherzando? Ha fatto
bene a dire, al telefono: "andate a quel paese, non vi voglio più
sentire"! Si ribella a questo modo di fare! Anche queste persone
hanno una dignità!...anche se, devo riconoscere, non sono state
difese neanche dai sindacati nel modo adeguato, perché qualcuno,
pur sindacalista, è andato a dire loro: "non succederà niente,
state tranquilli, c'è la clausola sociale, saranno 500-600 i
posti"...e poi ciao! una volta che il provvedimento è stato preso,
il tutto è saltato.
Adesso i mezzi abbandonati nei capannoni mettono la muffa,
immensi soldi pubblici buttati via senza che nessuno ci pensi su.
Questa è la realtà che stiamo vivendo ed assistiamo alla conferma
del modello ed alle frasi che, a questo punto, sono veramente
tirate fuori da film dell'horror, in cui si dice: "faremo delle
verifiche"...ma non c'è nessuna verifica da fare! Bisogna andare a
trovare questi soldi, bisogna fare l'impossibile, tagliare da
qualche altra parte e trovare i soldi e metterli in "lavoro"! Non
c'è nessuna verifica, nessun confronto, non c'è nessuna commissione
che si debba riunire...per fare che cosa? Bisogna trovare i soldi e
dire: "si riaprono delle squadre specializzate, c'è questo da
fare"...e, invece, non c'è la volontà politica di farlo ed è una
cosa scandalosa!
Presidente
- Grazie Consigliere Donzel. Il Consigliere
Chatrian ha chiesto la parola, ne ha facoltà.
Chatrian (ALPE)
- Grazie Presidente.
Colleghi, è con un certo imbarazzo che prendo la parola...dopo
cinque mesi, l'intervento che ci ha proposto il collega ed
Assessore Testolin è un intervento di rassegnazione totale. Per
qualche minuto, per qualche secondo, ho cercato di mettermi nei
suoi panni ed ho cercato di pensare questo: fossimo noi, forze di
minoranza, in questo momento al Governo, come avremmo affrontato
questa mozione presentata da 17 colleghi? Probabilmente, prendendo
il toro per le corna, probabilmente cercando una soluzione
alternativa, probabilmente incaricando subito il collega Borello:
"convocatemi subito una III Commissione perché dobbiamo affrontare
una criticità". Il problema c'è e va affrontato e bisogna trovare
delle soluzioni. Quindi, a livello di metodo e di forma, mi sono
detto: avremmo dato una risposta comunque diversa, Assessore
Testolin! Sì, il modello non ha funzionato, il modello non ha dato
dei grandi risultati, il modello va rivisto, va ristrutturato.
Invece, nella sua risposta, ha cercato di navigare, neanche a
vista, ma di navigare, rassegnato e ha cercato di motivare la
validità di questo modello - probabilmente non ci crede neanche lei
- mettendo in conflitto, diceva bene il collega Bertschy poc'anzi,
il modello privato rispetto al modello pubblico.
Posso darle un consiglio, Assessore Testolin? Questo consiglio
viene dal cuore: non mettiamo in conflitto il modello privato con
il modello pubblico! Cerchi di battere i pugni all'interno del
Governo regionale, nella prossima seduta della Giunta, e metta a
disposizione del Gruppo Energia CVA la possibilità di mettere in
campo degli appalti, delle gare, delle procedure negoziate per
tutte le aziende nel settore edile e civile, e che possano...
Presidente
- Per cortesia, colleghi, chiederei un attimo
di silenzio...
Chatrian (ALPE)
-...partecipare più imprese con pari
dignità, pari opportunità, e quindi, poter dare delle risposte
concrete al mondo imprenditoriale, al mondo artigiano, al mondo
delle piccole imprese. Lei ha definito il mondo delle piccole
imprese, dicendo: "abbiamo dato delle risposte importanti". Ebbene,
cerchi di modificare questo impianto all'interno della Giunta
regionale e di dare delle risposte di pari opportunità alle imprese
nelle società partecipate e controllate, a rotazione, dando delle
risposte concrete, dirette, per tanti milioni di euro. Il primo
passaggio, quindi, è un consiglio che le diamo...settore privato:
benissimo, abbiamo delle società al 100 percento pubbliche,
benissimo, diamo loro queste possibilità, date loro queste
possibilità...è un consiglio.
Seconda considerazione: ci spiace che lei non abbia colto questa
occasione per riaprire e riaffrontare un problema forte e un
problema grande. Oggi avrebbe avuto la possibilità di dirci: "Il
mio Assessorato ha avuto di nuovo dei tagli forti; purtroppo non
sono stato in grado di mantenere i fondi, non ho battuto i pugni,
non sono io l'Assessore"...perché così è, perché così è!
L'Assessore lo fa il Presidente su questo settore... Lei, oggi, a
nostro avviso, a mio avviso, ci doveva dire: "ci vediamo la
prossima settimana in III Commissione e troviamo una soluzione
alternativa, alternativa perché il modello non ha dato dei
risultati positivi"...invece, con una certa rassegnazione, ha
cercato di darci una risposta dicendoci che il modello, tutto
sommato, ha funzionato e funzionerà così. Questa è un'altra
occasione persa per rivedere e rimodulare l'impianto legislativo,
per rivedere soprattutto la possibilità di creare due condizioni,
una per le aziende esterne e una per il ruolo dell'ente pubblico,
di far dialogare questi due mondi e non di metterli in concorrenza
o in conflitto. Torneremo sicuramente, colleghi, su questo tema,
torneremo assolutamente. Soprattutto nella Media e nella Bassa
Valle il problema è forte, grande ed è sentito. Non capiamo perché
non ci sia la minima volontà di aprire il dibattito...sembra quasi
che viviamo in due "Valle d'Aosta" separate! Sembra quasi che per
voi - o per lei - questo problema non esista, non ci sia. Ce ne
rammarichiamo, ma non ci rassegneremo. Torneremo su questo dossier,
che a nostro avviso è molto importante.
Dal punto di vista politico, però, veramente, se non è lei a
decidere, se non è lei ad allocare le risorse, se non è lei a
battere i pugni per mantenere le risorse e dare delle risposte
certe, non so quale altro consiglio noi possiamo darle! A questo
punto, però, se non è lei che decide, noi chiediamo al collega
Borrello di convocare una III Commissione urgente, di convocare il
Presidente della Regione e, quanto meno, di mettere nero su bianco
le carte per il 2014, per sapere quali saranno non solo le risorse
a disposizione, ma anche quanti saranno i cantieri che metterete in
campo per il 2014, i lavori che esternalizzerete, e quanti saranno,
invece, i pochissimi cantieri che metterete in campo come
Amministrazione regionale, come Dipartimento. Grazie.
Presidente
- Grazie Consigliere Chatrian. Altri chiedono
la parola? Possiamo chiudere? Consigliere Bertschy, ne ha la
facoltà.
Bertschy (UVP)
- Senza assolutamente dilungarmi, perché
poi sembra che vogliamo andare a raccontarci le cose addosso...
Due cose voglio chiederle ancora, Assessore. Intanto, per quanto
riguarda l'anno scorso, noi abbiamo avuto il grande problema, qui,
in Valle d'Aosta, del mantenere le risorse per pagare gli stipendi
agli impresari, per pagare gli stipendi alle persone, oppure del
riuscire a garantire la redditività delle imprese. Lei sa benissimo
che una parte di questi cantieri è finita fuori Valle e che c'è
stata una serie di problemi. Noi, oggi, abbiamo difficoltà a
mantenere i nostri stipendi e, rispetto a questo, non ci è stata
data nessuna risposta. Rispetto alla clausola sociale, sento solo
dire: "si ribadirà"...lei sa benissimo che la clausola sociale non
ha funzionato, assolutamente, tant'è che una delle lamentele delle
imprese è stata: "permetteteci di utilizzare la professionalità di
almeno una persona che assumiamo su tutto il nostro arco di
attività lavorativa", quindi se affrontate il tema in questo senso
diventa anche difficile...soprattutto non sento dire niente
rispetto al tempo, i tre mesi, i cinque mesi, o quello che verrà
fuori.
Manca quindi la risposta sotto un profilo umano...immagino e
spero che se lo voglia prendere a cuore in fase successiva...ma
mancano soprattutto gli approfondimenti che permettano almeno di
migliorare un po' la situazione attuale. È inutile che ci
raccontiamo di voler mantenere "qui" i soldi e di mantenere "qui"
il nostro lavoro, quando poi, appunto, questo lavoro va fuori dalla
Valle, in concorrenza con persone che non sapevano neanche che cosa
sarebbero venute a fare nei nostri boschi o sulle nostre montagne,
con tutte le difficoltà del caso e, in più, con persone che, già
lavorando poco, prendono gli stipendi con mesi di ritardo, perché
abbiamo anche segnalazioni di questo tipo!
Quindi, al di là di tutte le cose che sono state dette, al di là
che stiamo tollerando, comunque, un sistema di fare vivere la gente
con mezzi che una società civile come quella che la nostra regione
vuole essere non dovrebbe tollerare, al di là del fatto che la
gente dovrebbe poter guadagnare degnamente il proprio stipendio
senza dover appunto rincorrere ed inseguire ore di lavoro in nero
da qualche altra parte, almeno prenda in seria considerazione
quello che è successo in questi due anni e faccia attenzione,
perché quello che è successo sta veramente rovinando la vita alle
persone! Io ho avuto modo di incontrarle con altri colleghi e altre
ne incontreremo ancora, ma c'è gente veramente disperata, e la
disperazione non è non potersi comprare il regalo di Natale, la
disperazione è non sapere cosa fare per tirare avanti nei prossimi
mesi!
Presidente
- Altri intendono prendere la parola?
Consigliere Grosjean, ne ha la facoltà.
Grosjean (UVP)
- È tutto il pomeriggio che ho qualcosa
che mi gira per la testa: io credo che quando c'è un momento di
crisi, quando mancano i soldi, bisogna fare delle riflessioni.
Allora, sento dire che abbiamo dei magazzini pieni di attrezzatura,
e ci credo perché l'ho vista, ci sono 5 milioni fermi...poi si
parlava di costi della politica e dei 500.000 euro del
referendum...ma non voglio entrare in questo discorso. Dall'altra
parte, mi sembra che ci siano i servizi che si occupano o che si
occupavano...quindi il personale per gestire gli operai della
forestale, cioè coloro che fanno il lavoro...ci sono, perché sono
lì, magari anche con il dubbio del "chissà fino a quando mi
terranno qui, perché se non ho gli operai da gestire, se le
macchine sono in garage...io che cosa faccio?"...questo è un dubbio
che mi viene.
Io credo che, ragionando come una qualsiasi persona che gestisce
un'impresa, non mi verrebbe mai in mente di andare a dare un
incarico ad un'impresa esterna se possiedo l'attrezzatura, se ho la
direzione dei lavori e mi manca solo il lavoratore, non mi verrebbe
in mente di affidare tutto all'esterno...io questo non riesco a
capirlo! Credo che ci sia anche un altro fatto: queste benedette
imprese, che, per carità, hanno anche loro diritto di lavorare,
hanno anche l'obbligo di avere un utile d'impresa. Quindi, noi, con
pochi soldi, dobbiamo anche andare a dare un utile d'impresa a
queste imprese...e poi ci lamentiamo che non abbiamo i soldi per
fare lavorare i nostri ex operai forestali! Non riesco veramente a
capire! Mi sembra che sarebbe molto più logico e molto più semplice
riprendere le attrezzature, le professionalità che già abbiamo nei
nostri uffici e che hanno un'esperienza ventennale - se non
trentennale - sulla gestione di questi lavori e riassumere una
parte di questi operai secondo le graduatorie, le classifiche...per
carità, non mi metto a discutere di queste cose su cui non ho
competenza, però mi sembrerebbe un atteggiamento assai più normale.
Oppure vogliamo che i funzionari, i responsabili rimangano lì, in
ufficio, ad aspettare, a controllare che cosa fanno le ditte che
appaltano da fuori e che poi ci lasciano i problemi? Io mi ricordo
gli anni della lymantria, gli anni '88-'90...vi ricordate le stragi
di foreste che ci sono state in Valle d'Aosta? Io mi ricordo
soprattutto dell'Alta Valle, della zona di Pré-Saint-Didier, i cui
boschi sono stati completamente distrutti da questo insetto! Il
bostrico potrebbe creare problemi anche a noi che ci occupiamo di
viticoltura, perché attacca anche le viti...quindi mi creerebbe dei
grossi problemi sapere che andiamo a creare dei focolai di
bostrico, perché l'impresa, ad un certo momento, ha ritirato i suoi
attrezzi e se ne è andata. Quindi, secondo me, caro Assessore,
cerchi di mettere un po' di buon senso in questa situazione e
facciamo nuovamente funzionare, magari in modo rivisitato e
rivisto, questi benedetti cantieri forestali!
Presidente
- Grazie Consigliere Grosjean. Altri intendono
prendere la parola? Non ci sono altre richieste, possiamo
proseguire? Metto in votazione. La votazione è aperta. Posso
chiudere la votazione? La votazione è chiusa. Risultato:
Presenti: 34
Votanti: 34
Favorevoli: 17
Contrari: 17
La risoluzione è respinta.
Passiamo al punto successivo, il 27.02.
