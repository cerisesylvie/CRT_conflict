Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 166 del 30 marzo 1982 - Resoconto
OGGETTO N. 166/VII - INIZIATIVE PER LA LOTTA ALLA FAME NEL
MONDO E PER AIUTO AI PAESI SOTTOSVILUPPATI. - ESAME DI ORDINI DEL
GIORNO. - RINVIO.
PRESIDENTE
: Colleghi Consiglieri, ai sensi dell'art. 61
del Regolamento il Consiglio è chiamato ora a pronunciarsi con
votazione palese sugli ordini del giorno che sono stati presentati
nel corso della discussione generale.
Gli ordini del giorno sono due, come è stato detto sia dai
presentatori che dall'Assessore alle Finanze, e sono analoghi. Il
primo è stato presentato da parte del Consigliere Carlassare; il
secondo è firmato Lustrissy, Voyat, Martin. Io chiedo ai
presentatori se ritengono, dopo le parole pronunciate
dall'Assessore alle Finanze, che possa esserci un testo unico,
altrimenti li metto in votazione prima uno e poi l'altro, in ordine
di presentazione.
La parola al Consigliere Carlassare; ne ha facoltà.
CARLASSARE- (Dem. Prol.-Nuova Sinistra
): Ritengo che si
possa indubbiamente concordare un ordine del giorno unificato in
quanto importanti non sono i particolari ma sono lo spirito e
l'impegno che ci animano. Dobbiamo tuttavia fare delle variazioni,
fissare una certa cifra, per l'intervento a favore del Terzo Mondo,
in modo che sia un impegno preciso per essere effettivamente
realizzato. E' anche importante che si identifichi con precisione
una struttura regionale che possa operare in questo senso.
PRESIDENTE
: Sugli ordini del giorno la parola al
Vicepresidente Faval; ne ha facoltà.
FAVAL - (U.V.):
Credo che senz'altro si possa concordare
un testo unico. Rispetto al principio che il Consigliere Carlassare
intende affermare in questo ordine del giorno sul quale io sono
d'accordo, vorrei che si tenesse conto di un altro problema di
principio che è il seguente. Ho appreso da amici che di recente
sono stati in Paesi che malauguratamente si ritrovano nelle
condizioni tragiche descritte da entrambi gli ordini del giorno,
che se il mondo occidentale, il mondo industriale vuole intervenire
positivamente, concretamente nei loro confronti per cercare in una
certa misura di alleviare quello che è il problema della fame, il
sistema non è certamente quello di dar loro del denaro e di fornir
loro derrate alimentari di tipo occidentale, perché di queste cose
non sanno assolutamente che farsene. L'unico corretto valido
sistema di intervenire per contribuire a diminuire i morti per fame
è quello di fornire loro tecnologie e tecnici per utilizzare le
risorse che hanno in loco. Questo mi pare un principio molto
importante che noi dobbiamo affermare. Non si fanno gli scioperi
della fame alla "Pannella" per portare migliaia di tonnellate di
derrate di tipo occidentale, che quelle persone magari non
utilizzano. Se vogliamo essere seri, come giustamente si dice
nell'ordine del giorno di Carlassare, e come la popolazione
valdostana è sempre stata, agiamo in questo modo; sarà il nostro
intervento, piccolo magari, ma un intervento che vada in quella
direzione. Non solo, perché il nostro contributo in termini di
denari può essere limitato, possiamo convincere altre Regioni e il
Governo italiano ad intervenire in ugual modo. Questa credo sia la
cosa migliore che noi possiamo fare.
PRESIDENTE
: La parola al Presidente del la Giunta; ne ha
facoltà.
ANDRIONE - (U.V.):
Credo che il Vicepresidente Faval
abbia già detto una parte di quello che volevo dire. Dovrei
aggiungere che sarebbe opportuno anche prima di quantificare, come
è stato fatto del resto per il terremoto del Sud, scegliere una
Regione, perché non è che possiamo fare il miracolo di salvare
dalla fame tutto il Terzo Mondo. La Giunta regionale è disposta ad
accogliere qualsiasi proposta da un esperto serio che ci dica:
"Guardate in quella direzione". Che sia l'Haute-Volta, il
Bangladesh, non importa, noi questo lo accettiamo; mentre non siamo
d'accordo sulla indicazione di una cifra, che poi viene spesa male,
come è successo per il Cile. A noi sembrerebbe che questo modo
concreto di agire corrisponda non solo a quella necessità morale
che giustamente Carlassare e Tonino hanno sottolineato, ma
corrisponde anche ad una preoccupazione di concretezza, in maniera
si possa dire che i soldi sono andati spesi in questo modo, in quel
posto, per queste cose.
PRESIDENTE
: La parola al Consigliere Voyat; ne ha
facoltà.
VOYAT - (U.V.):
Come già detto dal Presidente della
Giunta e come avevamo già predisposto noi, non siamo favorevoli a
quantificare adesso l'intervento, in quanto si dice da parte
nostra: "partecipi alla lotta alla fame nel mondo per l'attuazione
di progetti di sviluppo concordati". Quindi per i progetti si
chiederà l'intervento da parte della Regione e lo si potrà
giustificare in quel momento. Mi sembra anche abbastanza esagerato
indicare la percentuale dello 0,5% di quello che è il bilancio
regionale, ma dobbiamo avere qualcosa su cui intervenire. Pertanto
noi siamo disposti a concordare a condizione che non si quantifichi
la cifra.
PRESIDENTE
: Ha chiesto la parola il Consigliere Lanivi;
ne ha facoltà.
LANIVI - (D.P.):
In questo momento, secondo me, si può
trovare una dichiarazione unitaria di volontà che il Consiglio può
esprimere rispetto a questo problema e che dovrebbe qualificare la
nostra Regione. Vorrei poi dare un suggerimento al Presidente della
Giunta rispetto alle dichiarazioni che ha fatto. Stante le
dichiarazioni di principio fatte in sede di replica dal Presidente
della Giunta sul ruolo della Regione rispetto alla realtà
regionale, in questa sede non dimenticherei e utilizzerei quelle
associazioni che già esistono su questa materia, perché in questo
modo la Regione sarebbe interprete di realtà associative che
meritano il nostro rispetto. Quindi, concordo con quanto ha detto
il Vicepresidente Faval, perché probabilmente inviare le scatole di
carne non serve e suggerimenti validi potrebbero venirci da
associazioni qualificate. Sono del parere che si debbano ripetere
le esperienze che la Regione ha verificato in occasione dei
terremoti, cioè l'individuazione di interlocutori precisi, avendo
anche contatti con organizzazioni internazionali, e coinvolgendo le
realtà associative che già esistono su questi problemi.
PRESIDENTE
: Ha chiesto di parlare il Consigliere Fosson;
ne ha facoltà.
FOSSON - (D.C.):
Sono assolutamente d'accordo con quanto
ha detto il Consigliere Lanivi sulla necessità che questo Consiglio
si ritrovi unanime intorno ad una dichiarazione unitaria su un
problema di importanza così fondamentale per il mondo in cui
viviamo. Quindi, se sarà necessario sospendere cinque minuti per
trovare una formulazione unitaria, dovremo farlo e lo faremo, lo
chiederemo alla Presidenza del Consiglio. L'altro aspetto è quello
di individuare con molta precisione delle organizzazioni che già
operano. E mi pare che tutti i Capigruppo abbiano ricevuto in
questi giorni una lettera di una Cooperativa che opera ad Aosta e
ad Ivrea e si chiama "Il Sentiero" e che ha dei collegamenti con
l'Alto Volta, dove sta portando avanti dei programmi concordati con
il Governo, programmi di ricerca e di sperimentazione tecnologica e
quindi di educazione. Il nostro Gruppo si è sentito in dovere di
partecipare alla attività di questa Cooperativa con una piccola
offerta. Un rappresentante di questa Cooperativa è nella tribuna
del pubblico, per cui penso che ogni Gruppo potrà, oltre che con il
contributo portato alla discussione in questo Consiglio partecipare
con un proprio contributo personale.
PRESIDENTE
: Ha chiesto di parlare il Consigliere Pedrini;
ne ha facoltà.
PEDRINI - (Ind. P.L.I.):
Sono perfettamente d'accordo
sull'impostazione data dal Presidente, ma dissento nella forma,
perché la Regione deve essere un polo trainante. E' giusto che gli
indirizzi ci vengano dalle organizzazioni internazionali però è la
Regione che deve essere il polo trainante, così come lo è stata nel
Meridione. Non possiamo ad un dato punto entrare in un coacervo,
dove praticamente le nostre lire verrebbero ad essere comprese in
una massa di miliardi praticamente utilizzati da altri, ma ci deve
essere quel controllo che noi invece richiediamo sia fatto proprio
a nome della popolazione valdostana.
PRESIDENTE
: Colleghi, per poter procedere senza
interruzioni nei lavori del Consiglio e se il Consiglio è d'accordo
nel derogare al fatto che la votazione avvenga subito dopo la
chiusura della discussione generale, poiché i firmatari degli
ordini del giorno sono quattro, li inviterei, come ha anche
suggerito il collega Fosson, a riunirsi e presentarci domattina un
testo unico, eventualmente traendo profitto anche dai suggerimenti
che possono venire dalla Cooperativa "Il Sentiero".
Ha chiesto di parlare il Consigliere Tamone; ne ha facoltà.
TAMONE
: Io voto molto volentieri questi ordini del
giorno, però vorrei fossero cancellate quattro o cinque parole che
non mi sembra il caso siano accettate. Noi stiamo facendo qui un
discorso nostro, per cui non mi pare si debba andare ad accusare
gli altri perché "di fronte alla latitanza del Governo centrale" a
noi non importa; il Governo centrale faccia quello che vuole, noi
qui stiamo operando per conto nostro e non vogliamo giudicare gli
altri.
PRESIDENTE
: Ha chiesto la parola il Consigliere
Carlassare; ne ha facoltà.
CARLASSARE - (Dem. Prol. - Nuova Sinistra)
Io intendevo
fissare delle responsabilità precise, ma possiamo metterci
d'accordo immediatamente, e tutto potrebbe essere risolto. Un
discorso diverso farei per quanto riguarda la Cooperativa "Il
Sentiero", per cui sono d'accordo di accettare l'indicazione fatta
da Fosson e riunirci come Capigruppo per vedere di realizzare
un'iniziativa immediatamente.
PRESIDENTE
: Ha chiesto la parola il Presidente della
Giunta; ne ha facoltà.
ANDRIONE - (U.V.):
Concordo con Carlassare sulla
sospensione. A me sembra importante tenere presente il concetto
espresso da Lanivi. Io parlo di un esperto; Lanivi ha parlato di
organizzazioni già esistenti; Fosson ha fatto anche un nome. A
questo punto se voi vi riunite ci potete dare non solo le vostre
intenzioni, ma ci fate avere un vostro accordo, un obiettivo da
discutere prima di entrare in Consiglio, ma un obiettivo concreto.
A questo punto credo che avremo fatto un passo avanti notevole,
perché non vorrei che la Giunta regionale stanziasse per esempio
due miliardi o cento milioni nel bilancio regionale e poi se non è
finalizzata rischia di rimanere come una posta di bilancio che il
ragioniere capo sarà molto lieto alla fine dell'anno di stornare.
Questa la accettiamo come, lo dico senza nessuna falsa modestia,
una lezione, perché Carlassare, Tonino, ecc. ne hanno fatto una
questione morale che ci sembra valida, che ci sembra giusta.
Interessa anche che sia una questione morale efficace, valida.
Quindi io chiederei la sospensione; voi vi riunite, lavorate, ci
fate una proposta e domattina ci
vediamo e
ne
parliamo.
PRESIDENTE:
C'è una proposta del Presidente della Giunta
di sospendere adesso la seduta, di riprenderla domattina con
l'esame dell'articolato e dell'ordine del giorno.
Il Consiglio è d'accordo?
- così resta deciso -
PRESIDENTE
: Viene accolta la proposta del Presidente
della Giunta di sospendere la seduta, che verrà ripresa domattina
alle ore 9,30.
La seduta è tolta.
La seduta termina alle ore 18,57.
