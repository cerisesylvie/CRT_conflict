Classificazione
INFORMAZIONE
Radiotelecomunicazioni



Oggetto del Consiglio n. 2396 del 10 gennaio 2007 - Resoconto
OGGETTO N. 2396/XII - Situazioni di criticità nei servizi
postali della Valle d'Aosta. (Interpellanza)
Interpellanza
Preso atto delle difficoltà che sta attraversando in questo
momento il comparto delle Poste in Valle d'Aosta, in quanto stanno
venendo al pettine i problemi più volte evidenziati sia dai
rappresentanti dei lavoratori, sia dai responsabili di pubbliche
amministrazioni, come ad esempio, la difficoltà di tenere
effettivamente aperti al pubblico gli uffici postali dislocati sul
territorio, l'intermittenza con cui viene effettuato il recapito
della posta, ecc...;
Ricordato come tali problemi siano in parte riconducibili
alle caratteristiche del territorio, ma anche alla carenza di
personale per fornire agli utenti le prestazioni richieste dal
carattere pubblico del servizio postale;
Atteso che in altre regioni sono stati attivati progetti
specifici (dalla "Sala Poste" in strutture pubbliche con grande
produzione di materiale da spedire o da ricevere, all'offerta, in
specie da parte degli uffici postali periferici, di ulteriori
servizi per conto di amministrazioni regionali o comunali) in base
a Convenzioni stipulate tra le Poste e l'Ente Regione;
Ritenuto lo strumento della Convenzione utile per sostenere
progetti a vantaggio del territorio, che, tra l'altro, possono
aprire anche ulteriori spazi di lavoro per gli operatori del
settore;
Considerando che sarebbe opportuno che la Regione affrontasse
nel suo insieme la questione delle Poste e del servizio efficiente
da garantire agli utenti in Valle;
i sottoscritti Consiglieri regionali
Interpellano
il Presidente della Regione per sapere:
1) quali sono, per quanto di sua conoscenza, i punti critici
del "sistema poste" in Valle e che cosa intende fare al riguardo,
in particolare per quanto riguarda la presenza efficace delle poste
sul territorio e il mantenimento della forza lavoro tuttora
operante in Valle;
2) se esista, o se si intenda attivare, un Tavolo di
confronto tra Regione e Poste Italiane, come sede per esaminare e
dirimere i problemi;
3) se ritiene utile lo strumento Convenzione, se intende
attivarlo, con quali contenuti e in che tempi;
4) come intende coinvolgere su tale problematica gli enti
locali e le stesse rappresentanze sindacali.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Il problema del comparto delle
"Poste" in Valle d'Aosta è un problema che è venuto adesso alla
luce, ma sarebbe inesatto dire: "il problema", bisogna dire: "una
serie di problematiche" che ad un certo punto si coagulano e fanno
emergere le difficoltà esistenti. Vi sono da anni una serie di
difficoltà che riguardano il problema della carenza di personale:
sempre più il personale va in pensione e non è sostituito e questo
comporta un venir meno dell'efficienza dei servizi postali, ma
soprattutto voglio qui sottolineare un aspetto che riguarda la
Valle d'Aosta, ossia viene a mancare quel servizio capillare sul
territorio che le "Poste" possono garantire e possono erogare.
Emergono allora una serie di problemi che, a nostro avviso,
colpiscono un aspetto importantissimo per quanto riguarda i servizi
in Valle d'Aosta: la nostra Regione è una zona di montagna,
sappiamo che le "Poste" possono garantire nei posti più dislocati
dei servizi anche integrativi, solo che questo tipo di servizio
aggiuntivo le "Poste" lo fanno laddove esiste un accordo con le
Regioni e gli enti locali; per questo abbiamo sollevato il problema
in Consiglio regionale e al Presidente della Regione. Non è un
affare solo delle "Poste italiane" e non è un problema sindacale di
rapporto fra i lavoratori e i loro dirigenti: qui è un problema
dell'efficienza del servizio postale, di un servizio pubblico che
potrebbe offrire ulteriori possibilità per le amministrazioni
locali di portare in loco dei servizi dell'USL, delle
amministrazioni e via dicendo, potremmo fare un elenco molto
analitico di questi possibili servizi. Di fronte a tale situazione,
il Presidente della Regione e la Giunta si sono posti questo
problema? Si sono preoccupati di capire se esistono le condizioni
affinché anche in Valle d'Aosta il servizio postale possa fare un
salto di qualità e questo nel rispetto sia dei lavoratori, sia
soprattutto dei possibili utenti nei diversi territori.
Presidente
- La parola al Presidente della Regione,
Caveri.
Caveri (UV)
- Nella risposta all'interrogazione e
all'interpellanza esiste una certa logica routinaria che vorrei
rompere, perché questa questione delle "Poste italiane" è un
problema annoso e complicato, tanto che alle 8,00 ho un incontro
con le organizzazioni sindacali che hanno chiesto un incontro
urgente. È mai possibile che tutto quello che è Stato non funzioni,
collega Squarzino? È mai possibile che tutto quello che è
"Ferrovie", che è "Poste"...
(interruzione del Consigliere Bortot, fuori
microfono)
... le poste non hanno mai funzionato, ho 48 anni, mi racconti
un giorno nel quale le poste hanno funzionato, poi ne parliamo. Se
la logica è quella delle poste pubbliche, siamo a posto; nei Paesi
socialdemocratici della Scandinavia i sistemi postali sono tutti
privati, nei Paesi di maggior "welfare"... quindi il discorso del
pubblico e del privato facciamolo nei comizi e non in
Consiglio!
Quello che voglio dire è che le "Ferrovie", le "Poste",
l'"ANAS", tutto quello che è Stato non funziona. Sa come si risolve
la questione? Chiedendo dei soldi alla Regione, o ai Comuni, o alle
Comunità montane, ossia questo è il ricatto di fronte al quale ci
troviamo. L'"ANAS" vuole fare qualcosa? Quanto mette la Regione?
Questa è la logica! Le "Ferrovie" non comprano i treni? Dobbiamo
spendere noi 9 milioni di euro per comprare i treni! Se la logica è
che esiste uno Stato nazionale, che si pianti di chiedere i soldi
alla Regione autonoma dicendo poi che siamo troppo ricchi! E ci
paghiamo la sanità, e ci paghiamo le scuole, e ci paghiamo
l'invalidità civile, e ci paghiamo un sacco di cose! Quello che
voglio dire nel tornare al tema è che non è possibile che i servizi
di interesse generale dello Stato siano in condizioni mediocri: non
c'è più un cantoniere dell'"ANAS", non c'è più un postino... siamo
in una situazione gravissima! Se non distaccassimo 2 dipendenti
alla Procura della Repubblica di Aosta, chiederebbe anche la
Procura! Se non dessimo noi come Regione un autista al Presidente
del TAR di Aosta, quest'ultimo non avrebbe neanche un autista!
Credo sia venuto il momento per dire: "basta", basta a questa idea
che la Regione, ogni volta che vuole un servizio statale
efficiente, deve pagare lei, perché allora regionalizziamo, ma ci
vengano date le risorse!
Mi scusi se mi sono "infiammato", ma non con lei, collega
Squarzino, che è una persona così garbata, quanto con un sistema
che ormai è fatto in maniera tale che le cose sembrano destinate a
peggiorare. Mentre noi siamo al capezzale del morto "Poste
italiane", perché ormai è praticamente un morto, ci troviamo nelle
condizioni che dal 1° gennaio 2008 entrerà in vigore una direttiva
comunitaria che renderà il sistema ancora più liberalizzato e
questo significa l'assoluta impossibilità, di un "cadavere" come le
"Poste italiane", di stare sul mercato. Quali siano poi le
responsabilità del "cadavere"... credo che qui ci sarebbe da
scavare e da scavare ma, tornando al tema della sua interpellanza,
ci troviamo oggi di fronte a una situazione che è stata vissuta in
tutti i Paesi europei, perfino la Svizzera ha avuto dei tagli di
una posta totalmente pubblica e in Francia da molti anni si parla
di come agire nelle zone a bassa densità di popolazione e laddove
il servizio postale non è redditizio. Il problema infatti è
raggiungere i risultati, "se non raggiungiamo i risultati..." - si
dice - "... chiuderemo gli uffici postali". Un poveretto un po'
"ciula" come il sottoscritto allora chiede: "voi avete il servizio
postale anche nelle grandi città dove guadagnate un sacco di soldi,
allora se guadagnate un sacco di soldi nelle grandi città, il
guadagnare quei soldi in concessione non implica il fatto che una
parte di questi soldi in entrata nelle casse delle Poste debbano
servire per alimentare quegli uffici postali in deficit?". Devo
dire che in Valle d'Aosta sono tutti in deficit tranne gli
sportelli di Aosta, ossia qui se la logica fosse quella che ci
siamo sentiti ripetere dai "manager" delle "Poste": "dovete darci i
servizi"... andavano dai Comuni a dire: "dovete darci i servizi di
tesoreria", dimenticando che il servizio di tesoreria deve essere
dato in appalto... perché non è che li puoi dare a chi vuoi tu in
una logica di rispetto delle norme. È chiaro che ci troviamo oggi
in una situazione che è sempre più difficile, parecchie volte
abbiamo lamentato il venir meno di quella logica di concessionaria
di un servizio pubblico, ha ragione il Consigliere Bortot, perché
il problema è che il servizio è pubblico... poi in molti Paesi
europei il servizio pubblico è gestito efficacemente da dei
privati, ma con un controllo da parte di chi ti dà la concessione
che in Italia purtroppo non c'è mai stato. Siamo preoccupati della
crescente contrapposizione fra l'azienda e le organizzazioni
sindacali, che in questi anni hanno subito continue angherie da
parte di un'azienda che, almeno per quel che ci riguarda, è anche
un interlocutore difficile, perché in questi anni, periodicamente,
sono stati "decapitati" i vertici, magari faticosamente si era
arrivati a raggiungere qualche accordo, poi d'improvviso cascava
l'interlocutore.
Per quanto riguarda il secondo e terzo quesito, in
considerazione dell'importanza che il servizio postale rappresenta
per le collettività locali e anche per l'Amministrazione regionale,
sapendo però che le "Poste" dovranno "cambiare pelle" perché
l'avvento di nuove tecnologie - penso alla posta elettronica - sta
cambiando la tipologia dell'azienda, ossia l'ipotesi del vecchio
postino che raggiungeva con la lettera che scrivevo a mia mamma o a
mio papà... questa è una realtà che si modifica. Oggi le "Poste"
sono sul mercato che ben conosce il Consigliere Lattanzi,
l'intermediazione finanziaria, fanno sportelli bancari al limite
della legittimità rispetto alle norme comunitarie perché si
inseriscono in una situazione di grande privilegio: questa è la
"banca" più grande che c'è avendo uno sportello in ogni Comune
italiano. Al di là di questo, credo che nello scorso mese di
settembre abbiamo approvato un atto importante: una bozza di
protocollo d'intesa da sottoscrivere fra noi e le "Poste", facendo
anche dei ragionamenti di "bassa cucina", ossia dire: "di cosa
avete bisogno per fare in modo che non tagliate eccessivamente i
posti di lavoro, anzi incrementiate, per uscire da questa logica
del precariato...". Sa, collega Squarzino, se penso a certi
discorsi sul precariato regionale e penso al precariato delle
"Poste", siamo la Svezia e le "Poste" sono un Paese del centro
Africa! Ora questa bozza di protocollo ha come logica quella di
fare in modo che le "Poste" salvaguardino l'offerta di servizi di
interesse economico generale con la sperimentazione dei progetti
innovativi tecnologicamente avanzati, alcuni dei quali, come il
"cash dispenser", eravamo anche disposti a finanziare visto che
abbiamo delle realtà in Valle dove, ad esempio, non ci sono i
"bancomat". La deliberazione è pronta da mesi, l'Assessore
Marguerettaz ha trovato dei fondi nel bilancio regionale, peccato
che le "Poste" non ci dicano più niente, sono spariti! Abbiamo
mandato la convenzione a Roma, ove è sparita. A parte gli auguri di
Natale delle "Poste" che sono sempre molto graditi - perché nel
caso del Presidente della Regione mandano alcuni francobolli e io e
mio figlio siamo appassionati di filatelia -, purtroppo il
protocollo d'intesa è sparito e non sappiamo dove sia andato a
finire e, fino a quando non lo sottoscriveremo, non avremo la
possibilità di fare tutti quegli interventi a sostegno delle
"Poste" che legittimamente possiamo fare, perché collaborare va
bene, ma essere sostitutivi no. Le "Poste" sono una società per
azioni che ha in concessione un servizio delicatissimo di interesse
generale e lo Stato deve farsi carico di questo, non si può pensare
che sia la Regione Valle d'Aosta che arriva e dice: "cosa costa a
Doues... allora a Doues costa un sacco di soldi". Il Comune
comincia a dargli i locali, poi gli paga il riscaldamento, poi noi
dobbiamo dare la "Panda" al postino, allora basta! Facciamo le
poste regionali che mi sembra più logico, alcune diseconomie che
ancora oggi si evidenziano non ci sarebbero.
Per quel che concerne infine la definizione della bozza del
protocollo d'intesa, è frutto anche del coinvolgimento del CELVA,
fra gli interventi vi è questo del "cash dispenser", che sembrava
un intervento importante, ma non abbiamo più avuto risposte, avremo
modo di confrontarci con SLC-CGIL, SLP-CISL e UIL-POST proprio
nella giornata di domani. Sono contento che i sindacati abbiano
ripreso un'azione di lotta nel settore postale, considerato che era
un po' di tempo che avvertivamo anche da parte loro una sorta di
rassegnazione perché, rispetto alle poste di 10-15 anni fa, gli
organici sono diminuiti a dismisura, il precariato è cresciuto,
quindi sono d'accordo con la collega Squarzino che bisogna fare
qualcosa. Per quel che ci riguarda, il "qualcosa" è concretizzato
nel protocollo d'intesa, peccato che il protocollo dal mese di
settembre sia stato bloccato.
Presidente
- La parola alla Consigliera Squarzino
Secondina.
Squarzino (Arc-VA)
- Devo confessare che non sapevo a un
certo punto se era un comizio, o un incontro con i sindacati, o da
qualche altra parte, perché il Presidente oggi ha toccato tutti i
"registri" possibili della comunicazione ed è anche abile in
questo, ogni tanto uno deve anche esercitarsi nei vari stili
oratori... Detto questo, credo vi siano alcuni elementi che il
Presidente ha ricordato qua e là, ossia il fatto che non è solo
alle "Poste", ma a noi Regione, ai nostri utenti interessa che vi
siano in tutti i piccoli paesi degli uffici postali... perché, è
vero, ci saranno sempre più i "Lattanzi" della situazione in giro
per la Valle d'Aosta...
(interruzione del Consigliere Lattanzi, fuori
microfono)
... visto che ti ha nominato... ossia che operano con il
"computer" in tutti i modi, ma vi sono anche molti utenti che non
hanno dimestichezza con questo aggeggio e che hanno dimestichezza
con altri strumenti a cui sono stati abituati.
Mi sembra che uno dei punti forti, citato anche nei nostri
discorsi - lei lo ha accennato anche adesso -, sia che sarebbe
opportuno, laddove già gli uffici postali ci sono, che questi
possano esercitare delle funzioni e dei servizi oggi non
effettuati: ad esempio, in alcuni luoghi, come il Piemonte, c'è una
convenzione fra la Regione e le "Poste" in cui queste ultime
garantiscono una serie di servizi interessantissimi: recapito a
domicilio di referti medici e diagnostici, consegna di notifiche,
certificazioni, circolari, ordinanze, anche in ambito turistico,
forniture di materiale informativo direttamente agli sportelli,
ancora come consegna di certificati, autorizzazione di servizi
amministrativi relativi alle utenze, vendita anche di biglietti...
ossia c'è una serie molto lunga di possibilità di affidare alle
"Poste" certe tipologie di servizi, come già avviene in altre
Regioni. La Regione Piemonte ha rinnovato il 14 giugno 2006 una
convenzione con le "Poste" che già aveva fatto precedentemente; la
stessa cosa la Regione Toscana, il Friuli... quindi vi è da parte
di amministrazioni intelligenti, laddove hanno il problema di
insediamenti umani che sono distribuiti territorialmente in modo
isolato, la volontà di utilizzare questo strumento delle "Poste",
così capillarmente presenti sul territorio, per portare altri
servizi. È chiaro - e qui non capisco se non come sfogo, ma anche
il Presidente ha ragione di sfogarsi, non solo l'opposizione,
quindi rispetto... - che, se offro un servizio che esula dal mio
compito, ho bisogno di ulteriori supporti ed è chiaro che, se io
Regione sono interessata a che questa tipologia di servizi
aggiuntivi sia portata in tutti i Comuni, devo anch'io fare
qualcosa...
(interruzione del Presidente della Regione, fuori
microfono)
...
ho capito, la convenzione. Mi stupisce però, a
settembre c'è una bozza di convenzione che è a Roma e cosa ha fatto
il Governo regionale per attivare questa convenzione? È 3 mesi che
è lì...
Caveri
(fuori microfono)
- ... l'abbiamo
deliberata in giunta, ce l'hanno loro, devono firmarla!
Squarzino (Arc-VA)
- ... Signor Presidente, se mi
interessa e la invio...
Caveri
(fuori microfono)
- ... l'abbiamo
sollecitata!
Squarzino (Arc-VA)
- ... senta, Signor Presidente, posso
parlare? Ho ascoltato tutte le sue osservazioni e valutazioni le
più diverse. Se vi è qualcosa che mi interessa, in qualche modo
cerco di mettermi in contatto e di riuscire di nuovo a dialogare.
Non credo ci vogliano 3 mesi di tempo per dialogare con le "Poste"
che sono a Roma, ritengo che forse un po' più di attenzione da
parte di questa Giunta relativamente a tale problema sarebbe stata
opportuna. I Parlamentari sono stati informati della deliberazione,
quindi sono in grado di intervenire... ma scusi! Credo, a parte le
battute, che il problema sia troppo serio per risolverlo in 2
battutine, ritengo sia necessario che la Regione proceda a questa
convenzione e che solleciti le "Poste" in tutti i modi che il
nostro Presidente conosce bene affinché tale convenzione sia
firmata. Mi stupisco: tutte le altre Regioni riescono e noi non
riusciamo! Non credo che la cosa sia in questo modo! Penso il
nostro Presidente sia troppo intelligente per non riuscire in
questa opera, quindi "lo aspettiamo al varco" adesso e speriamo che
in poco tempo possa presentarsi di fronte ai lavoratori e non solo
dire che è contento che i lavoratori finalmente si danno da fare
per reagire, ma che possa offrire in tempi brevi tale convenzione,
che potrebbe essere anche questa la risposta ai lavoratori, perché
con nuovi servizi garantiti sarebbe necessario per le "Poste"
mantenere l'occupazione attuale, quindi non licenziare, o almeno
sostituire quelli che vanno in pensione.
Presidente
- La parola al Consigliere Venturella.
Venturella (Arc-VA)
- Due minuti per rispondere
all'esternazione giusta del Presidente Caveri sul fatto che le
poste non funzionano e anche per ricordare agli amici del gruppo
"Forza Italia" che dal 2004 è in essere un accordo, di cui si è
occupato anche l'Osservatorio sulla legalità, con la Banca
"Mediolanum", banca "on line", che dà l'accesso, naturalmente
oneroso, a 14mila uffici dislocati sul territorio nazionale. È un
accordo stipulato fra "Poste italiane S.p.a." e Banca "Mediolanum"
per dare l'accesso agli uffici postali, a costo praticamente zero -
"zero" di gestione degli uffici - dell'ex Presidente Berlusconi.
Quando vanno male per i servizi, Presidente Caveri, le "Poste"
vanno male, quando invece si sfruttano, quasi al limite della
legalità, perché se n'è occupata anche la Corte europea... Questo
accordo è stato fatto nel 2004, nel 2001 c'era stato un istituto di
credito che aveva tentato di fare un accordo con "Poste italiane
S.p.a.": era la famosa "Deutsche Bank" e al tempo gli avevano
risposto "picche", perché non era rispettata la norma sulla libera
concorrenza, e anche lì era oneroso. Hanno fatto l'accordo
finalmente nel 2004 fra "Poste italiane S.p.a." e l'ex Presidente
Berlusconi, per cui gli uffici delle "Poste", oltre ad essere
uffici addetti alle poste, sono anche uffici che servono a Banca
"Mediolanum", che sappiamo tutti di chi sia la proprietà.
Presidente
- La parola al Consigliere Lattanzi, che è
stato chiamato in causa, per un minuto di precisazione.
Lattanzi (CdL)
- Consiglierei al collega Venturella,
prima di parlare di cose che non conosce, di informarsi. Non sto
qui a fare lo "spot" di quali benefici i clienti della "Mediolanum"
hanno con il servizio alle "Poste", ma le garantisco che è pagando
la banca, non i clienti... La ringrazio quindi per lo "spot" di
gratuità che i nostri clienti hanno nell'utilizzare il banco posta,
ma parli di cose che conosce e non faccia il tuttologo, perché lei
parla di ambiente e ce la racconta tutta, di inquinamento e ce la
racconta tutta, dell'economia e della finanza e ce la racconta
tutta! Ho il dubbio che su qualche area avrà pure una lacuna; le do
una bella notizia: sulla finanza ha delle belle lacune!
