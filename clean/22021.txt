Classificazione
CASA DA GIOCO
FINANZA REGIONALE E LOCALE
Finaosta



Oggetto del Consiglio n. 1715 del 11 gennaio 2006 - Resoconto
OGGETTO N. 1715/XII - Incarico a Finaosta per uno studio sul
settore delle case da gioco. (Interpellanza)
Interpellanza
Premesso
·
che, il 2 settembre 2005, la Giunta regionale ha incaricato
Finaosta S.p.A. (spesa preventivata 144mila euro) della
realizzazione di uno studio finalizzato all'analisi dell'attuale
congiuntura del settore delle Case da gioco, dell'evoluzione del
mercato del gioco in Italia e in Europa e delle prospettive di
sviluppo;
·
che Finaosta S.p.A. prevedeva di consegnare lo studio entro
la fine del mese di novembre 2005;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) se lo studio è stato consegnato;
2) in caso affermativo:
a) quali nuovi elementi di conoscenza del mercato del gioco
sarebbero emersi grazie allo studio di cui in Premessa;
b) quali indicazioni utili pensa di trarre l'azionista
principale della Casino s.p.a. e quali eventuali intendimenti ha
maturato.
F.to: Tibaldi - Lattanzi - Frassy
Président - La parole au Conseiller Tibaldi.
Tibaldi (CdL) - L'illustrazione qui sarà molto breve, anche
perché alcune domande, 2 su 3, sono state superate dagli
eventi.
Lo studio della società "KPMG" è stato presentato ieri, in IV
Commissione, l'elaborato è stato accompagnato da un'audizione di
coloro che lo hanno realizzato, quindi la prima domanda - se lo
studio è stato consegnato - decade; naturalmente quando lo abbiamo
presentato non sapevamo ancora che c'era questa presentazione in IV
Commissione. Sugli elementi di conoscenza del mercato ci torneremo,
anche perché lo studio si compone di due parti; a noi è stata
consegnata la parte sintetica, quella che comprende circa 30
pagine, e sfogliandola, pagina su pagina, abbiamo potuto constatare
che l'analisi di mercato fatta da questa società a seguito di un
incarico della Giunta a "Finaosta" è un'analisi di alcuni mercati
europei, compreso quello italiano, che più o meno
significativamente soffrono di una crisi abbastanza diffusa, tranne
alcuni mercati locali che invece sono in controtendenza.
Piuttosto esigua è la sezione dedicata al casinò, dove le
valutazioni sono fatte, sì, sul mercato che ha avuto delle
ripercussioni generate da fattori esterni, quali l'introduzione del
divieto di fumo, più volte citato dal Presidente Caveri e
dall'Assessore Marguerettaz come causa di criticità esterna, e
dalla congiuntura economica stagnante recessiva in particolare
dell'area del nord-ovest; però ci sono anche delle criticità
interne sulle quali questo studio si sofferma in maniera marginale,
anche se individua dei fattori che sono per noi estremamente
significativi. Tra le criticità endogene si sintetizzata in un
passaggio a pagina 24: una formula non del tutto coerente e pronta
a reagire alle caratteristiche del mercato, cioè Saint-Vincent è
impreparato e ha dimostrato un'incapacità a reagire alle
caratteristiche di questo mercato che è in fase di stagnazione; fra
parentesi sono indicati alcuni titoli: la produzione, il
"marketing" e la forza lavoro sarebbero le debolezze strutturali
individuate.
Ci sono poi alcuni consigli, ma noi vorremmo sapere, visto che
questo studio porta la data del 15 dicembre 2005 - quindi
immaginiamo che il Presidente Caveri e l'Assessore Marguerettaz
abbiano avuto tempo, durante le vacanze di Natale, di leggerselo -
quali sono le conclusioni e le indicazioni utili per cercare di
rilanciare in maniera efficace una casa da gioco che, da tempo, sta
soffrendo di una crisi senza precedenti.
Président - La parole au Président de la Région, Caveri.
Caveri (UV) - In questo periodo è abbastanza di moda parlare di
"metodi" e devo dire che lo studio - e rispondo in questo caso alla
prima delle domande - che è già stato consegnato e che abbiamo
avuto modo di discutere in parte nel corso dell'audizione in IV
Commissione, ha avuto come scopo riportare in capo all'azionista -
ovvero la Regione - un esame della casa da gioco, che non fosse
solo dal punto di vista dell'impresa, ma che ripiazzasse il casinò
nell'ambito del sistema economico della Valle d'Aosta, tentando di
ottenere delle informazioni utili per l'Amministrazione regionale
nella sua qualità di titolare della concessione e di azionista
principale della società di gestione. L'aspetto più importante, in
questa fase, prima ancora di sottolineare - come nello studio è
stato fatto - le criticità della casa da gioco, è stato quello di
compiere in maniera scientifica un insieme di accertamenti e di
esami riguardanti le altre case da gioco italiane e straniere che
potessero avere un qualche elemento comparativo di una qualche
utilità.
Credo, nel rispondere alla seconda parte, che oggi abbiamo degli
elementi finora non emersi. Non erano emersi nel cosiddetto "piano
di sviluppo", soprattutto invertendo le responsabilità, oggi
riprendiamo in mano questo "dossier" della casa da gioco non solo
ponendoci nella prospettiva di aspettare un piano di sviluppo, ma -
e queste sono un po' le conclusioni, collega Tibaldi, che ho fatto
in Commissione - traendo oggi quelle indicazioni - ed è l'ultima
parte della domanda - che risultano da questo studio e non solo,
perché esso va incrociato con l'altro studio della "TBridge", che
si occupa di temi molto delicati dal punto di vista sociale, quali
il confronto con le altre case da gioco italiane per quel che
riguarda la produttività, il numero di dipendenti, i tavoli. Sono
temi molto più brucianti che portano a delle valutazioni su quello
che non chiamerei un piano di sviluppo, ma un "piano di
ristrutturazione industriale". Questo piano parte dalle ultime
pagine dello studio, là dove si evidenziano, sia in maniera
prospettica, che in maniera autocritica, alcuni elementi e io credo
che questi elementi dovranno essere ripresi assieme a quelli che
dovranno essere discussi con il sindacato, perché parliamo di
un'azienda di 832 dipendenti, quindi nella logica delle industrie
valdostane, tolto il pubblico e tolta la "Cogne" di Aosta, siamo di
fronte a uno dei pochi centri di occupazione forti che abbiamo in
Regione. Bisogna quindi essere molto cauti, è come manovrare
dell'esplosivo. Fra l'altro sappiamo che questa è un'azienda che ha
una conflittualità molto accentuata, come si è visto nelle vicende
natalizie delle assemblee sindacali e degli incontri...
In questa fase possiamo tarare una serie di interventi per la
s.p.a. che si appresta a un rinnovo del "CdA", e quando dico
"rinnovo" intendo rinnovo dal punto di vista tecnico. Credo che
avremo modo di discuterne in maggioranza per capire l'esperienza di
questi anni, l'esperienza di un certo tipo di conduzione, che ha
coinciso - voglio dirlo, perché le persone che hanno lavorato in
questi anni si sono comunque trovate, al di là di tutte le
polemiche del passato - che qui non riprendo assolutamente - di
fronte a un momento reale di criticità. È scarsamente consolatorio,
ma io mi sono autenticamente convinto che la legge sul fumo abbia
inciso...
(interruzione del Consigliere Lattanzi, fuori
microfono)
... sì, la si sapeva da 3 anni, però devo dirle che quando si
discute con i responsabili dei casinò svizzeri, i responsabili
delle Case da gioco hanno convinto il Governo svizzero a far sì che
il divieto di fumo non agirà nelle case da gioco svizzere, perché
hanno visto cosa è successo con spostamenti massicci di giocatori
dai casinò italiani, dove tutta una serie di problematiche non sono
le sale fumatori e non fumatori dei ristoranti. Siamo oggi di
fronte a delle normative, come la "626", che ci pongono moltissime
difficoltà. E ancora, la congiuntura economica sfavorevole, il peso
notevole rispetto a una parte di clientela dei casinò svizzeri che
hanno una connotazione di forte economicità. Abbiamo visto che in
Francia il 93% dei giochi sono giochi elettronici, non ci sono più
i cosiddetti "giochi lavorati", che credo debbano continuare ad
essere in parte una caratteristica nostra, se vogliamo collegare la
casa da gioco non solo ad un aspetto speculativo economico, ma
anche alla presenza di un nucleo di posti di lavoro importanti, e
infine le macchinette nei bar che sono un fatto assolutamente da
non sottostimare, perché le nuove norme della finanziaria rendono
l'insieme delle macchinette da bar un'autentica potenza del
Ministero dell'economia.
Qual è il percorso? Il percorso è quello - nelle prossime
settimane - dell'elaborazione di un documento di indirizzo che
verrà portato in Consiglio, che sia la sintesi di tutte le
problematiche in cui noi non ci sostituiamo alla s.p.a., ma diamo
degli indirizzi - come è legittimo che sia - per darli nelle
successive assemblee della s.p.a. Questi indirizzi verranno
trasformati in un nuovo documento che la s.p.a. invierà nuovamente
a noi, in parte discuterà, perché non tutto è qui, molta è
contrattazione. Daremo degli "input", riotterremo degli "input" o
degli "output" per delle scelte che dobbiamo effettuare. Penso al
fatto che abbiamo fatto bene nel piano di sviluppo a stopparci nel
limitare scelte che avrebbero avuto, come conseguenza, il fatto di
costruzioni come quella che è stata fatta a Campione e che
rischiano di diventare improvvide in un momento di crisi: tu prendi
il grande architetto svizzero Mario Botta, realizzi un enorme cubo,
bellissimo per la clientela, ma quale clientela se, in quel
momento, il casinò vede un declino di clientela? Ci attestiamo
sulla parte esistente della casa da gioco? Facciamo un "restyling"
brillante? Credo che questi siano i temi e, visto che la domanda è
"cosa faremo di questo studio", questo studio verrà trasformato in
una mozione di indirizzo che verrà discussa qui, fra alcune
settimane, e che servirà alla s.p.a. in parte per riportare qui
degli altri elementi per un aspetto attivo da parte
dell'Amministrazione regionale, e, dall'altra, una parte di un
piano di ristrutturazione industriale che dovrà essere invece
legato ad una contrattazione sindacale, del tutto
indispensabile.
Credo che la valenza del metodo, tornando all'inizio del
discorso, stia nel fatto che oggi abbiamo degli elementi oggettivi
che sono frutto di approfondimenti seri e, con questi, ci
confronteremo fin dai prossimi giorni.
Président - La parole au Conseiller Tibaldi.
Tibaldi (CdL) - Innanzitutto lo studio indubbiamente è utile, dà
una valenza scientifica a delle criticità che sono state sempre
affermate da più parti, quindi non ne disconosciamo il contenuto,
anzi è apprezzabile, perché conferma degli elementi che già
conoscevamo.
Lo studio vuole dimostrare che l'azionista non è assente, però
l'azionista, essendo presente, ha paradossalmente scavalcato il
"CdA", la cui missione era proprio quella di individuare le
criticità del mercato e di indicare delle soluzioni: l'avevamo già
obiettato la volta scorsa, quando è stata incaricata "Finaosta" di
procedere a questa analisi di mercato. Ieri ho visto in Commissione
che era presente anche un Consigliere di amministrazione della
"Casinò S.p.a.", ho visto che sorrideva, penso che sorridesse per
circostanza, perché l'analisi lucida e impietosa in alcuni passaggi
che facevano i tecnici, non penso gli desse grandi motivazioni per
sorridere! Alcuni passaggi hanno sottolineato - direi
drammaticamente - le criticità e sottintendevano anche delle
responsabilità, ma penso che su questo argomento torneremo, anche
perché lei, Presidente, porterà una mozione di indirizzo in
Consiglio che conterà le vostre indicazioni.
Le nostre considerazioni... la più ovvia: le criticità contenute
in questo studio sono criticità conosciute, Presidente; lei ha
detto che ci sono elementi di novità, ma nell'elencarli ha citato
quegli elementi di novità che più volte avete affermato, sia lei
che l'Assessore Marguerettaz, a giustificazione di un andamento
aziendale non felice. Non so se queste vostre suggestioni sono
state trasferite nel momento in cui avete incaricato la società o
"Finaosta" per dire: "dovete individuare le criticità del mercato,
sappiate che qui ci sono questi problemi", non so se abbiate
suggerito fino a questo punto, in sede di committenza, il
professionista incaricato, però il fumo è un elemento di criticità
che più volte è stato ricordato, la congiuntura sfavorevole anche
in particolare quella dell'area nordoccidentale dell'Italia, la
concorrenza dei casinò ticinesi è la terza e i videopoker nei bar
sono anche un fatto notorio. Allora vorremmo sapere quali sono gli
elementi di novità che emergono da questo studio, che è costato la
modica somma di 144mila euro, perlomeno come impegno di spesa...
poi, liquidato, non lo conosciamo!
Lei, Presidente, dice che il fumo è stato uno dei problemi
fondamentali, ma c'è anche la legge antiriciclaggio che entrerà in
vigore fra poco, o meglio la parte più pesante per quanto riguarda
i riflessi sull'attività del gioco di azzardo entrerà in vigore nel
2008; questo lo sappiamo da qualche anno, come da un anno
abbondante sapevamo che ci sarebbe stata la tagliola sulla
possibilità di fumare liberamente in questi locali... quando
entrerà in vigore la norma antiriciclaggio, ci saranno "lacrime e
sangue"! Già il 2005 si è concluso, e penso che l'Assessore
Marguerettaz possieda il polso della situazione, con un calo di 23
milioni di euro sul 2004 in termini di ricavi... non sono pochi!
Non possiedo ad oggi le situazioni aziendali e i risultati degli
altri 3 casinò italiani, ma il nostro casinò ha una diminuzione di
23 milioni di euro: se e quanto entrerà in vigore la norma
antiriciclaggio, veramente saranno "lacrime e sangue"! Non possiamo
cercare in continuazione degli alibi, penso che questo studio abbia
confermato delle criticità ampiamente conosciute, che noi sapevamo,
e di cui più volte abbiamo parlato in quest'aula.
C'è anche un paradosso, lei se n'è accorto nel momento in cui il
Consiglio approvava il piano di sviluppo, tanto che
intelligentemente ha stoppato 4 fasi su 2, perché non si possono
mettere in cantiere 80 milioni di euro di lavoro quando non si
conosce con certezza il mercato nel quale operiamo, e si pretende
di investire, magari cambiare completamente l'immagine della casa
da gioco, per andare a colpire quale "target" di clientela... Il
problema è che 2 di queste 6 fasi comportano un impegno di 56
milioni di euro, e il paradosso è che l'analisi di mercato è
successiva all'approvazione di un piano di sviluppo; dopo che il
"CdA" ci ha proposto un piano di sviluppo che è stato in buona
parte tagliato come fasi esecutive dal Consiglio, in particolare
dalla maggioranza, l'azionista di riferimento - ecco, ripeto, il
paradosso - fa un'analisi di mercato; forse erano invertite queste
fasi. Allora il paracadute è che dobbiamo fare un piano di
ristrutturazione industriale... ma è da tempo che lo aspettiamo!
Anzi, lo abbiamo invocato in IV Commissione come atto necessario,
parallelo al piano di sviluppo: da un lato, decidiamo come vogliamo
modificare la "location"
della casa da gioco; dall'altro,
decidiamo come intervenire sul mercato che è stagnante, e quindi
era opportuno effettuarlo contestualmente nell'aprile scorso.
Oggi possiamo prendere atto che questo piano conferma
l'esistente e ciò che tutti noi già sapevamo: che è costato 144mila
euro, che non porta elementi di novità e che attendiamo da voi -
visto che avete l'onore e l'onere di rappresentare il Governo
regionale - una proposta politica efficace per rilanciare la casa
da gioco valdostana.
