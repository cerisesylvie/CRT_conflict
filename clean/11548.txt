Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3136 del 26 febbraio 1992 - Resoconto
OGGETTO N. 3136/IX Ripercussioni occupazionali derivanti
dall'automatizzazione di alcune centrali dell'ENEL.
(Interpellanza)
PresidenteDo lettura dell'interpellanza dei Consiglieri Agnesod,
Faval e Mostacchi:
Interpellanza Venuti a conoscenza della volontà da parte
dell'ENEL di procedere all'automatizzazione di alcune Centrali e
delle prese operanti sul territorio della nostra Regione;
Preoccupati della grave e pesante ricaduta che tale operazione
potrebbe comportare sui lavoratori attualmente occupati nei punti
interessati e complessivamente del contraccolpo a livello
occupazionale complessivo che ne potrebbe derivare;
Considerando l'accordo politico raggiunto alcuni anni fa tra
Regione e l'ENEL su questo problema, accordo tuttora esistente ed
operante;
i sottoscritti Consiglieri regionali dell'Union Valdôtaine
interpellano
l'Assessore competente per sapere:
1) se è a conoscenza di questi problemi;
2) se la Giunta ha predisposto un piano per risolvere questa
delicata situazione occupazionale;
3) se esiste una volontà politica precisa per garantire il posto
di lavoro agli attuali occupati e per dare una prospettiva
occupazionale futura alle nuove generazioni in questo settore.
Presidente
Ha chiesto la parola il Consigliere
Agnesod.
Agnesod (UV)
Torniamo su questo argomento, perché a
nostro modo di vedere la situazione diventa ogni giorno più
grave.
Per quanto è a nostra conoscenza l'automatizzazione e quindi la
soppressione della guardiania da parte dell'ENEL sta entrando nella
fase operativa. L'ENEL ha già predisposto di sopprimere i posti di
guardiano nelle seguenti prese entro il mese di luglio 1992: La
Fenille, La Nouva, Artanavaz, Bieltschocke, Entrebin, Centrale di
Hône seconda, Aymaville, ed altre seguiranno a breve. E' prevista
inoltre l'automatizzazione delle dighe con soppressione della
guardiania. La situazione si presenta dunque grave.
Concretamente l'ENEL, in tutti gli incontri avuti con le
organizzazioni sindacali, per quanto è sempre a nostra conoscenza,
sostiene che in valle, nel settore della produzione, esiste un
pesante esubero di personale, di circa 120 persone, le quali
rischiano, nel giro di qualche mese, di vedersi trasferire quasi
sicuramente fuori valle, nei luoghi ove vi sono carenze - queste
sono definizioni dell'ENEL - con disagi personale gravi ed anche
per le famiglie, che tutti possiamo facilmente comprendere.
Sempre sul tema dell'occupazione e dell'automazione, esiste da
parte dell'ENEL una proposta di mobilità all'interno della valle,
trenta o cinquanta chilometri per l'ENEL sono ritenuti normali;
questo può innescare una serie di gravi problemi per gli addetti e
le loro famiglie e, non ultimo, un ulteriore spopolamento di quei
luoghi, in certe vallate laterali, con già gravi carenze
demografiche.
Voglio sottolineare alcuni punti che in questo contesto, secondo
il mio parere, vanno tenuti in seria considerazione.
Primo, sulla pericolosità nel caso in cui si tolgano i guardiani
dai canali ex centrali Cogne, canali vecchi e pericolosi. Sono
state effettuate le dovute valutazioni su queste strutture prima di
operare? Su Guillemore vale un discorso quasi analogo, questa presa
è già stata oggetto lo scorso anno di un dibattito in questo
Consiglio, con impegno da parte della Giunta e dell'assessorato
competente di garantire i posti di lavoro, o quanto meno di
impegnare l'ENEL sulla grave responsabilità che verrebbe lo stesso
ente ad accollarsi nel momento in cui togliesse la guardiania.
Erano stati, in tale occasione, prodotti dei dati precisi
sull'irregolarità della caduta d'acqua in tale zona, sui danni già
causati purtroppo negli anni passati da piene improvvise del
torrente Lys e dei suoi affluenti. Un'irregolarità di caduta che
rappresenta un pericolo continuo e costante per tutti i paesi della
valle del Lys situati a valle della presa medesima. Esistono poi
gravi casi umani di cui uno, se vogliamo, emblematico di tutta la
situazione è rappresentato da un dipendente, ora impiegato a La
Nouva, che abita nei pressi; se nella presa verrà tolto il
personale questo dipendente sarà costretto a licenziarsi in quanto
non può guidare a causa di una grave menomazione in conseguenza di
un infortunio subito alcuni anni fa.
Questi sono i problemi che abbiamo voluto esporre in questa
interpellanza, ribadendo che esiste ed è in fase avanzata di
operatività, un piano di automazione, ma nulla è previsto sul
recupero del personale. Vogliamo conoscere quali iniziative la
Giunta ha intrapreso per fronteggiare questa grave situazione,
anche in considerazione degli impegni che in passato l'ENEL ha
preso con l'Amministrazione regionale. Desideriamo conoscere quale
piano è stato predisposto per dare una risposta seria, concreta e
soddisfacente a quanti attualmente operano in questi luoghi di
lavoro.
Presidente
Ha chiesto di intervenire l'Assessore
Mafrica.
Mafrica (PCI-PDS)
Nel settore industriale le grandi
imprese hanno una politica di innovazione tecnologica che viene
attuata con programmi di lunga durata. Il programma di automazione
delle centrali ENEL in Valle d'Aosta è iniziato da tempo e
continuerà ancora negli anni.
Il Consigliere Agnesod citava una serie di interventi che
dovranno essere fatti quest'anno: in effetti tutti quelli che ha
citato rientrano nei programmi, mi pare che non abbia citato Isolla
e Châtillon tra le centrali che devono essere automatizzate. L'ENEL
ha assunto l'impegno di riutilizzare tutto il personale, a me non
risulta però - chiederò ulteriori specifiche - che ci siano
programmi di utilizzazioni esterne alla Valle d'Aosta. Ho anche
avuto un confronto con fonti sindacali e questo tipo di
preoccupazione non mi è stato esternato.
Nel passato si è progressivamente ridotto il numero degli
addetti, perché c'erano cessazioni per pensionamenti; nel 1987
erano 916 gli addetti all'ENEL; nel 1988, 875; nel 1989, 856; nel
1990, 825, alla fine del 1991 erano 799. Di fronte ad una
progressiva riduzione per pensionamento il dato invece che credo
debba essere sottolineato è lo scarso impiego di nuovi addetti; nel
triennio 87-89 sono state assunte solo 26 persone, per l'anno 1992
è prevista l'assunzione di 15 persone. Diciamo che di fronte ad una
trentina di pensionamenti progressivamente si riduce il numero
delle persone che lavorano all'ENEL.
L'ENEL assicura che tutto il personale, dopo una valutazione
secondo una procedura sperimentale che è stata illustrata alle
organizzazioni sindacali, viene riutilizzato e reimpiegato tenendo
conto delle sue caratteristiche professionali e fisiche e, quando
occorra, sono previsti anche corsi di qualificazione per specifiche
destinazioni. Speriamo che qualcuno debba passare dal ramo
produzione al ramo distribuzione.
Esiste il problema dell'occupazione nella vallate laterali - ne
abbiamo discusso la volta scorsa - ma non esiste, mi sembra, un
pericolo di perdita di posti di lavoro. Non credo che oggi si possa
fare una battaglia contro l'automazione delle centrali, non credo
che si possa sostenere, dal punto di vista scientifico, che i
procedimenti automatici sono meno sicuri del controllo visivo,
credo però che si possa insistere, in accordo con le organizzazioni
sindacali, per il mantenimento di lavoratori nelle vallate, con
funzioni anche di manutenzione degli impianti. Non per motivi di
sicurezza, non per altri motivi, ma perché questa attività umana è
comunque utile per conservare in efficienza strutture che sono
rinnovate in base a processi tecnologici a cui non ci si può
opporre.
In questa direzione, in accordo con le organizzazioni sindacali,
mi sento di poter sottoscrivere un impegno, anche affinché ci siano
nuove assunzioni e non semplicemente questa tendenza alla
progressiva riduzione di personale.
Presidente
La parola al Consigliere Agnesod.
Agnesod (UV)
Dai dati esposti dall'Assessore risulta
che la situazione evidentemente è abbastanza drammatica, perché io
credo che queste 120 persone non possano trovare collocazione fuori
valle. A questo proposito c'è stato un incontro con le
organizzazioni sindacali dove espressamente è stata fatta questa
ipotesi, è un'ipotesi concreta. E' stato fatto ad Ivrea un
incontro, in cui l'ENEL dice "trenta, quaranta chilometri non sono
mobilità, la mobilità comincia dai cinquanta chilometri in su" e
questi lavoratori possono essere integrati tutti in mobilità,
quindi mandati nelle zone del Piemonte, dove c'è carenza di
personale.
Un problema vorrei che fosse maggiormente all'attenzione
dell'Assessore, sulla pericolosità, perché il discorso che
l'automatismo garantisce meglio della presenza umana è dubbioso
rispetto a Guillemore ed ai canali ex Cogne. A Guillemore abbiamo
visto, dai dati e dagli studi, che la stessa ENEL non si è sentita
di garantire un discorso di sicurezza. Quindi questo punto penso
che meriterebbe un approfondimento ulteriore, perché si tratta di
una pericolosità rispetto a tutti i paesi di fondo valle ed implica
poi la collocazione del personale in servizio.
Per il resto credo che gli impegni assunti dall'Assessore siano
soddisfacenti e mi auguro che questa situazione venga affrontata
nel più breve tempo possibile.
Presidente
Prima di passare al punto successivo,
vorrei far presente l'esigenza che si riunisca domani mattina, alle
ore 9, la Conferenza dei capigruppo e suggerirei anche che a questa
riunione partecipino eventualmente coloro che hanno interesse per
ciò che riguarda i contenuti dei consigli da convocare
eventualmente nel mese di marzo o nella prima settimana di aprile,
per definire gli ultimi eventuali accordi. Dovrebbe essere fatto
domattina proprio per permettere che le convocazioni possano
avvenire nei termini normali, quindi potremmo riunirci alle 9 e
cominciare col Consiglio possibilmente alle ore 9,15, o al più
tardi alle 9,20-9,25.
