Classificazione
ASSISTENZA SOCIALE
Invalidi civili


Resoconto integrale del dibattito dell'aula
Oggetto del Consiglio n. 239 del 25 novembre 1998 - Resoconto
SÉANCE DU 25 NOVEMBRE 1998 (MATIN)
OGGETTO N. 239/XI Iniziative a tutela dei silicotici della Valle
d'Aosta. (Interpellanza)
Interpellanza Vista la mancata risposta all'interrogazione con
risposta scritta presentata alla Presidenza del Consiglio;
Constatato il mancato rispetto dell'impegno preso in Consiglio
regionale in occasione dell'interpellanza presentata il 24/9/1998
di riportare all'esame della V° Commissione consiliare la vertenza
dei silicotici - INAIL di Aosta;
il sottoscritto Consigliere regionale
Interpella
la Giunta regionale e l'Assessore competente per conoscere:
- quali modalità sono state individuate o intende porre in
essere l'Assessore alla Sanità per il riesame delle situazioni
pregresse, da parte della Commissione di monitoraggio costituita il
3 maggio 1998, di cui lo stesso Assessore è componente;
- quali iniziative intende porre in essere per tutelare i
diritti dei silicotici della Valle d'Aosta a cui l'INAIL di Aosta
unilateralmente ha azzerato o ridotto le rendite dallo stesso
Istituto riconosciute ed erogate;
- se intende rispettare l'impegno preso di approfondire l'intera
problematica nella Commissione consiliare non ancora convocata dal
Presidente della Commissione stessa.
F.to: Beneforti
Président La parole au Conseiller Beneforti.
Beneforti (PVA-cU) Quando abbiamo deciso di presentare
quest'interpellanza, non era ancora avvenuta la convocazione in
Commissione con l'impegno di riprendere in quella sede il confronto
sulla vertenza INAIL. L'impegno era stato preso in questa sede il
24 settembre. Sono trascorsi due mesi prima che si giungesse al 20
novembre, alla convocazione della Commissione e all'audizione delle
parti interessate.
Il 20 novembre i rappresentanti dell'Associazione regionale
invalidi del lavoro con il sottoscritto hanno nuovamente illustrato
i motivi che stanno alla base della vertenza aperta ormai da tempo
nei confronti dell'Istituto infortuni.
La Commissione dopo di noi certamente sentirà anche le
organizzazioni sindacali, i patronati e i Parlamentari. Mi auguro
che queste audizioni si svolgano nel più breve tempo possibile
perché c'è urgenza. C'è l'urgenza che deriva sì dai 1000 invalidi a
cui è stata azzerata o ridotta la rendita unilateralmente dal parte
dell'INAIL.
Per questi invalidi, come è noto, si richiede la revisione dei
fascicoli in tempo utile perché ci sono dei termini di prescrizione
per cui questi ricorsi in sede di Magistratura scadono. Non
vogliamo che la revisione di queste migliaia di fascicoli avvenga
ancora prima che scada la prescrizione, altrimenti non si può più
presentare ricorso nemmeno per via giudiziaria. Pertanto ritengo
che occorra fare presto per far accettare all'INAIL la costituzione
di un'équipe medica esterna all'Istituto che possa rivedere questi
fascicoli. Sappiamo che l'INAIL non vuole accettare, nonostante le
pressioni fatte dalla Regione e dal Ministero del lavoro, la
costituzione di quest'équipe medica.
Sappiamo che ci sono stati incontri anche presso la sede INAIL
di Aosta, sono venuti da Roma i dirigenti e i rappresentanti
dell'INAIL anche ultimamente per vedere di affrontare questo
problema, ma l'INAIL ancora non ha dato una risposta definitiva al
Ministero del lavoro. Nel corso di quegli incontri si è parlato di
rivedere i compiti della Commissione di monitoraggio che era stata
costituita a suo tempo e se si è voluto rivedere questa Commissione
di monitoraggio, vuol dire anche che tutti i torti dalla parte dei
silicotici e di coloro che hanno sostenuto questa vertenza non ci
sono perché se n'è interessato il Ministero, se ne sta interessando
la Regione, quindi credo che ci siano delle buone ragioni per
sostenere quanto è oggetto fondamentale della vertenza che da tempo
è stata aperta. Occorre fare presto e mi fa piacere che la
Commissione faccia l'audizione anche delle organizzazioni sindacali
perché è bene ripristinare un fronte unitario fra le forze sociali
e politiche e tutti quanti possono dare un contributo alla
risoluzione della vertenza come del resto è sempre stato anche in
passato per i silicotici.
Ritengo che quest'équipe medica esterna sia necessaria anche per
quanto prevede la legge che è stata presentata in Parlamento da
parte del nostro Parlamentare, On. Caveri, e di altri parlamentari
romani che appartengono alle forze politiche nostre che abbiamo
interessato per i motivi che vado a spiegare.
È vero che dopo il quindicesimo anno in cui è stato riconosciuto
il diritto alla rendita per silicosi o malattia professionale, i
silicotici non vengono più chiamati a revisione attiva, a quella
passiva sì perché è il lavoratore che chiede di essere sottoposto a
nuova revisione per aggravamento della sua malattia, ma la legge
presentata prevede anche che entro 60 giorni dalla pubblicazione
della legge sulla Gazzetta ufficiale i lavoratori interessati
possano fare ricorso all'INAIL. E qui si torna al discorso che
abbiamo fatto, cioè che non devono essere gli stessi medici
dell'INAIL che fanno la revisione di queste pratiche.
Quindi la richiesta di quest'équipe medica esterna vale per il
riesame dei fascicoli, ma vale anche se viene approvata
quest'iniziativa legislativa dei parlamentari che entro 60 giorni
gli interessati possano presentare ricorso perché chi lo esamina
questo ricorso? Gli stessi medici di Aosta che hanno negato la
silicosi o i medici di Roma dell'INAIL che hanno confermato tutte
le istanze presentate dai medici di Aosta? Quindi ci vuole un
qualcosa di nuovo.
L'iter di questa legge che è stata presentata sarà lungo; allora
i parlamentari avevano approfittato della presentazione della legge
finanziaria per farvi inserire un emendamento che prevedesse la
modifica dell'articolo 55 della legge n. 88/89, il famigerato
articolo a cui fa riferimento l'INAIL per il misfatto che ha
compiuto. Sembra che quest'emendamento presentato dall'Onorevole
Caveri alla Camera con altri parlamentari sia stato dichiarato
inammissibile alla legge finanziaria da parte delle commissioni
competenti, quindi la legge finanziaria è passata al Senato senza
che quest'emendamento fosse approvato dalla Camera. È chiaro che
ora quest'emendamento occorre ripresentarlo al Senato pertanto,
vorrei chiedere al Presidente della V Commissione di convocare con
la massima urgenza i Parlamentari perché a quanto mi risulta il
Governo si è reso disponibile a riprendere in considerazione il
problema in un collegato alla finanziaria che è in discussione al
Senato, legge finanziaria che deve poi tornare alla Camera per la
definitiva approvazione.
Mi risulta anche che il Senatore Dondeynaz abbia preso
un'iniziativa in questo senso, ho sentito una notizia data dalla
RAI, io non ho ancora trovato il Senatore Dondeynaz per chiedergli
com'è la situazione, ma credo che abbia presentato al Senato la
stessa iniziativa che aveva presentato l'Onorevole Caveri alla
Camera, ovviamente anche lui con l'appoggio degli altri
parlamentari che ci possono dare una mano perché il problema è nato
anche in altre città, anche se poche e i parlamentari di quelle
città sono tutti interessati come noi a modificare quel famigerato
articolo 55.
Pertanto, la mia richiesta è quella di invitare al più presto i
Parlamentari in Commissione in modo che si possa definire la
situazione e nello stesso tempo ritrovare l'appoggio che è
necessario a Roma anche perché quello che si decide venga sostenuto
da altre forze politiche. Invito quindi il Presidente della V
Commissione, il Presidente della Giunta e l'Assessore a mobilitarsi
in questo senso.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) In premessa vorrei precisare che la mancata
risposta all'interrogazione scritta non è di fatto una mancata
risposta…
(interruzione del Consigliere Beneforti, fuori microfono)
… ma, essendo citata nelle premesse
dell'interpellanza, mi è gradito far presente che non è una mancata
risposta, ma semplicemente non era nelle competenze della
Commissione di monitoraggio esaminare le pratiche.
Nell'interrogazione si chiedeva di trasmettere le pratiche
esaminate dalla Commissione di monitoraggio, il Coordinatore
dell'Assessorato ha risposto che non poteva provvedere perché la
Commissione di monitoraggio non ha esaminato nessuna pratica non
essendo di sua competenza. Questo solo per precisare.
Non voglio ripetere tutto " l'excursus" perché già abbiamo avuto
modo di parlarne in questo Consiglio; faccio riferimento a quanto
già affermato dal Consigliere Beneforti. Innanzitutto dopo l'ultimo
dibattito in Consiglio c'è stata in Aosta, in data 13 ottobre, una
riunione della Commissione di monitoraggio a cui hanno partecipato
tutte le organizzazioni sindacali e i patronati e per l'INAIL hanno
partecipato il Dott. Giorgino della Direzione centrale delle
prestazioni, la Dott.ssa Rossi sua collaboratrice, il Dott.
Cimaglia della Sovrintendenza medica generale, la Dott.ssa Balletta
della Sovrintendenza medica generale nonché ovviamente il Dott.
Vivaldi.
In quest'incontro si è ripreso il dibattito che è stato
interrotto per le vacanze estive, innanzitutto precisando che la
Commissione di monitoraggio doveva rimanere in piedi con le stesse
funzioni di monitoraggio ovvero di controllo e non di decisione nel
merito. Il sottoscritto è stato invitato, pur avendo dato la
disponibilità a dimettersi dalla Commissione nel momento in cui
questa avesse assunto funzioni diverse, a presiedere la Commissione
proprio nella sua veste di "super partes", se così si può definire,
fra le istanze dell'INAIL e le istanze dei patronati dei
sindacati.
In quella sede è stato ripreso per l'ennesima volta l'argomento
dell'affidabilità dei medici dell'INAIL di Aosta rispetto alle
visite a cui sottopongono gli assistiti ed è stato richiesto con
forza che almeno venisse accettata la proposta che la
Sovrintendenza medica generale della sede centrale di Roma
svolgesse queste funzioni ad Aosta e questo risultato è stato
ottenuto perché si è deciso che - leggo dal verbale della riunione
- : "le collegiali mediche, limitatamente a quelle relative a
rendite e malattie professionali, verranno effettuate d'ora in poi
ad Aosta con la Dott.ssa Balletta per superare tale
situazione".
Si è poi convenuto che il giudizio definitivo dopo il ricorso,
che adesso viene mandato a Roma come giustamente ha affermato il
Consigliere Beneforti, venga emesso sempre dalla Sovrintendenza, ma
ad Aosta con i medici dei patronati sempre al fine di assicurare la
massima trasparenza possibile del procedimento revisionale.
Pertanto le pratiche verranno sì mandate a Roma, come succede
adesso, ma verranno discusse ad Aosta in una collegiale medica
informale perché la Dott.ssa Balletta, che svolgerà personalmente
queste funzioni come dirigente medico - e per questo supererà una
delle osservazioni che abbiamo fatto che i due medici dell'INAIL di
Aosta non sono attualmente dei dirigenti -, si confronterà con i
medici dei patronati in modo che ci sia almeno un confronto sulle
risposte mediche e scientifiche che vengono date e non una semplice
trasmissione di lettere e di fascicoli.
In quell'occasione mi sono permesso di chiedere se corrispondeva
al vero quanto il Consigliere aveva affermato nella seduta del
Consiglio regionale, cioè che la proposta di istituire questa
famosa Commissione medica esterna fosse stata accettata dall'INAIL
e il Dott. Giorgini ha risposto negativamente dicendo che
nell'incontro con il Ministero del lavoro da parte della sede
centrale dell'INAIL è stata riaffermata la non disponibilità di
istituire questa Commissione medica esterna. E su questo non posso
dire altro se non che questa possibilità di istituire una
commissione esterna la vedo difficile perché nell'ordinamento
giuridico degli enti previdenziali le commissioni mediche che siano
di prima, di seconda istanza o di appello, sono sempre commissioni
mediche interne all'Istituto così come tra l'altro è anche per
l'Amministrazione regionale quando parliamo di commissioni mediche
degli invalidi civili; sono commissioni mediche interne con dei
medici anche esterni in rappresentanza di patronati e
organizzazioni sindacali, ma che fanno parte dell'Amministrazione
stessa. Comunque questa è una partita aperta su cui i nostri
Parlamentari avranno modo di dire la loro.
Il Consigliere ha citato l'iter legislativo. In effetti il
Deputato Caveri, insieme ai colleghi Cordoni, Lombardi, Strambi,
Gardiol, Bastianoni, Acerni, ma con l'intesa di tutte le forze
politiche e questo è importantissimo perché il tema dell'INAIL
ormai è un tema che ha interessato trasversalmente tutte le forze
politiche parlamentari, ha presentato quest'emendamento al
collegato della finanziaria ed è stato ritenuto inammissibile
perché non pertinente al tema.
Così il tutto è stato ripreso dal Senatore Dondeynaz che
presenterà quest'emendamento non nel collegato, ma nella manovrina
che è un disegno di legge "omnibus" all'interno del quale si parla
anche di riordino dell'INAIL.
Però nella manovrina siamo ancora un passo indietro rispetto a
quanto si dovrebbe fare perché c'è una semplice delega al Governo
di provvedere al riordino dell'INAIL. Il Senatore Dondeynaz
provvederà a presentare lo stesso emendamento dell'Onorevole Caveri
e dei suoi colleghi nella manovrina entrando nel merito del
problema come già accennato dal Consigliere Beneforti, è il testo
che lui ha letto. Quest'emendamento, se passa, darà la possibilità
di rivedere entro 60 giorni le pratiche nei cui confronti già si è
proceduto a rettifica per cui andremmo ad una sanatoria
generalizzata, una sanatoria di revisione che non significa
sanatoria di accettazione delle pratiche. Chi, come e con quali
modalità, ovviamente è ancora da decidere, cioè se poi saranno le
commissioni mediche collegiali interne o quelle esterne.
Questo è lo stato dell'arte e ritengo che se siamo arrivati a
questo punto, il merito è della Regione Valle d'Aosta che si è
attivata per prima e che ha portato un caso regionale pesante ed
importante a livello nazionale, un caso che interesserà non solo i
mille casi della Valle d'Aosta, ma migliaia e migliaia di pratiche
in tutta Italia con un onere dal punto di vista amministrativo non
indifferente.
Non celebriamo ancora nessuna vittoria perché, pur essendoci
l'intesa a livello di gruppi parlamentari, il Governo, che ha dato
la sua disponibilità, dovrà convincere anche il Ministero del
tesoro e quello del bilancio sulla ricevibilità di un disegno di
legge di questo genere perché ovviamente percentualmente si spera
che fra le pratiche revisionabili ce ne siano alcune accolte e
questo significa dal punto di vista finanziario poter avere la
copertura sul bilancio che a tutt'oggi né sulla finanziaria, né
sulla legge delegata, né sulla cosiddetta manovrina c'è ed è un
problema non indifferente.
Le cose stanno così. Mi limito a dire che a mio parere sarebbe
opportuno attendere la convocazione dei Parlamentari per dar loro
modo di dirci qualcosa di più rispetto a quanto stiamo dicendo, nel
senso che non dico a giorni, ma a settimane avremo risposte più
certe in merito all'accettazione o meno di questo disegno di
legge.
Riconfermo la mia disponibilità a partecipare ad un dibattito in
V Commissione, ribadisco che poco a poco passi se ne stanno facendo
perché - ritorno a quanto già detto prima - il fatto che la
Dott.ssa Balletta, Responsabile medico della Direzione centrale
venga ad Aosta, unica in Italia, ad effettuare queste verifiche sui
ricorsi presentati è significativo e ci dà comunque una garanzia di
obiettività e di estraneità maggiore rispetto alla situazione
attuale.
Président La parole au Conseiller Beneforti.
Beneforti (PVA-cU) Mi fa piacere sentir dire che se si è
riproposto a livello nazionale il problema dei silicotici, sia
stato anche merito della Valle d'Aosta e di quanti si sono mossi
perché questo riconoscimento avvenisse, quindi non è stato tutto
inutile nemmeno quello che abbiamo fatto in questi ultimi tempi per
riuscire ad arrivare a questo punto. Non sono state certamente
insignificanti nemmeno le lotte condotte dagli invalidi interessati
in sede locale e in altre sedi.
Voglio dire questo all'Assessore. È vero che la Dott.ssa
Balestra si confronterà in sede locale con i medici di patronato e
che insieme rivedranno le pratiche, ma queste sono le pratiche
future, non le pratiche pregresse. Oggigiorno le pratiche future si
contano sulle dita delle mani; se si informa presso l'Istituto
infortuni, vedrà che le domande nuove sono pochissime in quanto i
cantieri e le aziende dove c'era la silicosi o si sono trasformate
oppure sono state chiuse; le miniere non esistono più, l'acciaio
non si fa più con la magnetite, ma si fa con il rottame quindi, il
rischio silicotigeno certamente è diminuito.
Il problema di fondo è quello di vedere di dare un
riconoscimento a quelli a cui effettivamente è stata ridotta o
azzerata la rendita da parte dell'Istituto. Ecco perché insisto
sulla costituzione di un'équipe medica esterna dove si possa
rivedere fascicolo per fascicolo in modo tale che gli interessati
siano convinti che questa rendita gli spetta o non gli spetta. Ci
deve essere una certa convinzione nelle persone che sono state
prese di mira dall'Istituto dopo che questa gente ha lavorato per
30-40 anni in ambienti silicotigeni.
Ritengo che ci debba essere quest'incontro con i Parlamentari
nel più breve tempo possibile per conoscere come sta la situazione
perché mi risulta che da parte del Governo c'è la volontà nel
collegatino…
Vicquéry (fuori microfono) … la
manovrina…
Beneforti (PVA-cU) … a me parlavano
di un collegatino alla finanziaria, poi viene fuori la manovrina.
Voglio sapere perché se si prevede la delega al Governo, si va
avanti ancora nel tempo, questo è il problema. Bisogna vedere o con
un emendamento o in altro modo di affrontare subito questo problema
che i 60 giorni che si richiedono vengano nel più breve tempo
possibile perché - come dicevo prima nell'introduzione - c'è la
prescrizione dei tre anni che sta scadendo dal momento in cui era
stata determinata la non erogazione da parte dell'INAIL all'azione
giudiziaria. A molti questi tre anni a breve termine scadranno e
una volta fatto il ricorso in sede giudiziaria, è chiaro che
bisogna aspettare l'esito della Magistratura e passerà ancora del
tempo perché sono cause civili e queste persone continuano a subire
un danno.
Chiedo, e concludo, di andare al più presto ad un incontro in
Commissione con i nostri Parlamentari per aver chiaro la linea che
intendono seguire e per spingere tutti insieme quel gruppo di
parlamentari che oggi sostengono la nostra linea.
