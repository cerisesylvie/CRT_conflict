Classificazione
ENERGIA



Oggetto del Consiglio n. 2032 del 20 aprile 2016 - Resoconto
OGGETTO N. 2032/XIV - Interpellanza: "Modalità di
potenziamento della rete di distribuzione del gas metano a servizio
della popolazione valdostana".
Viérin M. (Presidente) -
Punto n. 29 dell'ordine del
giorno. La parola al Consigliere Roscio.
Roscio (ALPE) -
Con quest'interpellanza vogliamo
introdurre un tema che in parte abbiamo già trattato in altre
nostre iniziative. È evidente che esiste una rete di distribuzione
del gas metano che incide sul territorio della Valle d'Aosta, per
buona parte almeno, che fa parte capo a Snam e Italgas, ma comunque
ancora oggi non tutti i Comuni sono raggiunti da questo servizio e
non è neanche ben chiaro quale sia la strategia di sviluppo di
questa rete. Siccome ci sono ormai delle decisioni che sono già
state prese - nella nostra interpellanza viene citato il piano di
risanamento della qualità dell'aria, dove alcune scelte, come
l'idea di andare verso combustibili gassosi in sostituzione di
altri, non sono cose su cui ci si deve soffermare a dibattere, ma
sono cose acquisite -, l'idea quindi è come vengono attuate poi
queste decisioni, andando ad intervenire su una politica di
sviluppo di una rete che non è in capo direttamente alla Regione,
perché sia le norme a livello nazionale che le norme regionali
delegano gli Enti locali di occuparsi di questo e di esercitare le
funzioni associate; siccome l'argomento ha una ricaduta che non può
essere presa solo nel particolare del piccolo Ente locale, ma ha
una portata regionale, noi vorremmo sapere anche, come Regione,
quali sono le linee di sviluppo di questa rete perché le ricadute
sono importanti.
Oltretutto in questi giorni noi abbiamo appreso che c'è una
convenzione che dovrebbe definire questo sviluppo, le criticità
esistenti in questa convenzione noi le lasciamo a chi se ne deve
occupare, cioè gli Enti locali, che andranno a definire al meglio
le garanzie e gli aspetti che interessano loro, così come anche
eventuali criticità non sono cose che competono a noi. A nostro
avviso, sono di nostro interesse le strategie che vengono messe in
campo per potenziare questa rete che ovviamente ha delle ricadute
enormi sul tessuto della regione.
Presidente -
La parola all'Assessore Bianchi.
Bianchi (UV) -
In riferimento al quesito: "se, e con
quali modalità, vi è l'intenzione di potenziare l'attuale rete di
distribuzione del metano al fine di ampliare il servizio a favore
della popolazione valdostana", ricordo anche a chi ci ascolta, come
ha già evidenziato il collega Roscio, che, come stabilito dal
decreto ministeriale del 22 ottobre 2010, è il Ministero dello
sviluppo economico a valutare e ad approvare gli aggiornamenti
delle reti di trasporto regionale con proprio decreto. Sono quindi
società private che fanno domanda al Ministero presentando le
proprie proposte di ampliamento delle reti regionali per
l'approvazione da parte del Ministero competente, appunto.
Nella nostra regione la società in questione è Énergie S.r.l.;
detta società ha inoltrato per conoscenza il proprio piano
decennale di sviluppo della rete regionale in data 30 maggio 2014,
dopo aver ottenuto l'approvazione da parte dello stesso Ministero
competente. In tale piano sono previsti quattro nuovi metanodotti
di distribuzione nel territorio valdostano: si tratta di interventi
che sono soggetti ad una procedura di VIA, seguita da
autorizzazione unica emessa dall'Assessorato territorio e
ambiente.
La situazione dei progetti previsti è la seguente - immagino sia
quello che intendeva sapere -:
- per il metanodotto nel tratto tra Châtillon e Cervinia
l'autorizzazione unica è stata rilasciata con delibera della Giunta
regionale n. 733 del 3 maggio 2014, è in fase di realizzazione,
data presunta di piano decennale di messa in esercizio nell'anno
2017, quindi il prossimo anno;
- per il tratto Pollein/Pila/Courmayeur/La Thuile il
procedimento di VIA è in fase di conclusione, data presunta da
piano decennale di messa in esercizio 2018; sicuramente questo è
uno dei progetti più importanti perché andremo a coprire tutta la
parte dell'Alta Valle dell'Envers fino a Courmayeur, La Thuile,
compresa Pila;
- per il tratto Verrès/Ayas, il procedimento di VIA è stato
sospeso su richiesta della società proponente il 7 novembre
2013;
- per il tratto Pont-Saint-Martin/Gressoney/La Trinité il
procedimento di VIA è stato sospeso su richiesta sempre della
medesima società il 31 ottobre 2013.
La Regione quindi appoggia, ed è interessata a portare avanti
tutti questi impianti di metanizzazione sul territorio della
Regione proprio per quegli obiettivi che lei ha evidenziato nella
presentazione dell'interpellanza, quindi sicuramente la Regione
farà tutto quello che è nelle sue possibilità.
Grazie.
Presidente -
La parola al Consigliere Roscio.
Roscio (ALPE) -
Grazie Assessore per il chiarimento che
era un po' quello che speravamo, nel senso che vi è l'intenzione di
ampliare e mi sembra di capire che questo avverrà anche in tempi
piuttosto veloci, soprattutto per quanto riguarda la zona
dell'Envers fino all'Alta Valle...
(interruzione di un Consigliere, fuori microfono)
...quello di Cervinia lo davo un po' per scontato, perché era
già piuttosto noto. Al di là di quello, è importante che alla fine,
oltre ad Aosta, la cui metanizzazione peraltro è piuttosto datata,
anche nelle valli laterali questo processo si completasse. Mi
sembra di capire che la Regione vada in questa direzione e noi
siamo felici di questo.
Solo una piccola nota, ma su questo penso che la Regione possa
fare poco, una riflessione che bisognerebbe fare è che un conto è
la rete di distribuzione, un conto è la produzione e su questo c'è
ancora della strada da fare. È stato anche discusso quando avevamo
approvato il piano di gestione dei rifiuti, dove si facevano delle
valutazioni sul biometano e potrebbe essere comunque qualcosa di
interessante non a livello di grande rete, ma a livello di piccola
rete, potrebbe essere qualcosa di interessante da approfondire.
