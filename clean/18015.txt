Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1111 del 26 gennaio 2000 - Resoconto
OGGETTO N. 1111/XI Ratifica di deliberazioni adottate dalla
Giunta regionale in via d'urgenza.
Oggetto n. 4457 in data 6 dicembre 1999
: Approvazione
del progetto esecutivo delle opere di realizzazione di
un’area attrezzata nella zona denominata "Breuil",
nel Comune di Valtournenche, ai sensi della l.r. 12/96, come
modificata dalla l.r. 29/99. Impegno di spesa per
l’appalto dei lavori.
Presidente
La parola al Consigliere Cottino per mozione
d'ordine.
Cottino (UV)
Chiedo la parola per verificare la
possibilità di inserire all'ordine del giorno il disegno di legge
n. 67, che porta le modificazioni alla legge regionale n. 4/95, già
modificata dalla legge n. 5/97.
La richiesta è data dall'urgenza di approvare questo disegno di
legge, altrimenti non potremmo approvare le modifiche alla
legislazione esistente perché i tempi ce lo impedirebbero. Di
conseguenza, tenuto conto che questo disegno di legge contiene
delle modifiche - benché eminentemente tecniche - molto importanti,
riteniamo che sia necessario iscriverlo d'urgenza.
Voglio ricordare in proposito che in I Commissione c'è stato non
solo l'unità di intenti per quanto riguarda il parere positivo di
merito, ma c'era stato anche l'accordo per l'iscrizione in aula
dell'urgenza di questa legge. Pertanto chiedo l'iscrizione di
questo disegno di legge per poterlo discutere nella giornata
odierna.
Presidente
Accogliamo la sua richiesta di iscrizione, però
siamo in discussione al punto 20, quindi termineremo l'esame delle
ratifiche, dopo di che tratteremo l'argomento.
Chi chiede la parola? Pongo in votazione la ratifica della
deliberazione in oggetto:
Presenti: 27
Votanti e favorevoli: 23
Astenuti: 4 (Beneforti, Curtaz, Squarzino Secondina,
Tibaldi)
Il Consiglio approva.
Oggetto n. 4893 in data 30 dicembre 1999
: Concessione
di contributo alla "Fondazione per la Formazione professionale
turistica", di Châtillon, ai sensi dell’articolo 4
della l.r. 28/6/1991, n. 20, per lo svolgimento
dell’attività nell’anno 1999. Impegno
di spesa.
Presidente
La parola al Consigliere Collé.
Collé (Aut) Volevo approfittare di questa occasione, in cui si
parla della Fondazione per la formazione professionale turistica,
per sapere dall'Assessore se c'erano novità, voglio ricordare anche
che era stato istituito un gruppo di lavoro per la fondazione e per
la scuola alberghiera, e comunque in quali tempi intendeva portare
all'attenzione del Consiglio sia quello che diventerà la Fondazione
per la formazione professionale turistica, e per quanto riguarda
nello specifico quello che sarà della scuola alberghiera, e come
intende portare avanti questa problematica.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Come avevo già più volte sottolineato in
Consiglio, c'è un gruppo di lavoro che sta lavorando per definire
una proposta che a breve verrà poi inviata alle commissioni
consiliari competenti per l'esame della stessa.
Sui contenuti non posso che ribadire quanto è stato detto in
occasione di interpellanze o iniziative consiliari precedenti, la
volontà è quella di andare nella direzione di istituire un corso di
scuola alberghiera che abbia il percorso scolastico, che dia la
possibilità agli alunni che frequentano questo tipo di scuola di
poter eventualmente continuare all'università.
Parallelamente intendiamo potenziare un ruolo legato alla
formazione e non finalizzato soltanto agli studenti, ma anche a
tutti gli addetti del settore.
Presidente
Pongo in votazione la ratifica della
deliberazione in oggetto:
Presenti: 29
Votanti e favorevoli: 24
Astenuti: 5 (Beneforti, Curtaz, Frassy, Squarzino Secondina,
Tibaldi)
Il Consiglio approva.
Oggetto n. 4903 in data 30 dicembre 1999
: Concessione,
ai sensi della l.r. 31/1992, di un contributo a favore del Comitato
valdostano Fisi/Asiva nelle spese previste per la promozione
dell’immagine turistica della Valle
d’Aosta mediante la partecipazione di atleti
valdostani a competizioni di sci durante la stagione invernale
1999/2000. Impegno di spesa.
Presidente
La parola al Consigliere Martin.
Martin (FA) Per esprimere la soddisfazione del nostro gruppo per
l'interessamento della Giunta regionale verso un importante settore
sportivo, un'importante associazione della nostra regione che è
quella della FISI/ASIVA, che va nella direzione di promuovere
l'immagine turistica e di incentivare anche la partecipazione alle
varie competizioni di giovani atleti valdostani.
Intervengo anche per porre alla Giunta un problema che in questi
giorni è stato sollevato dal Presidente dell'ASIVA, a proposito di
un taglio nel bilancio dell'associazione di circa 250 milioni,
dovuto ad una mancanza di trasferimenti di fondi da parte del CONI
alla FISI e quindi dalla FISI all'ASIVA.
Noi sottolineiamo negativamente questo fatto, perché purtroppo
questo va ad incidere in maniera notevole sul bilancio dell'ASIVA,
e quindi riteniamo così come è stato detto dal Presidente stesso
dell'ASIVA, che questa associazione dovrà giocoforza ridurre i suoi
interventi in un settore che è il principale per quanto riguarda lo
sport valdostano. Non dimentichiamo che sono alcune migliaia, si
parla di 5-6000, i tesserati ASIVA, molti ragazzi giovani che
partecipano con profitto a diverse competizioni nazionali e
internazionali, e che hanno anche il merito di promuovere
l'immagine turistica della nostra regione al di là dei confini
regionali.
Volevamo porre all'attenzione della Giunta questo problema,
consapevoli che la Giunta ne sarà già venuta a conoscenza, per
verificare se era possibile intervenire per evitare che delle
importanti competizioni, che vanno nell'ottica che dicevo prima,
possano continuare a svolgersi pur in presenza di questo mancato
trasferimento da parte del CONI nazionale.
Presidente
La parola al Consigliere Marguerettaz.
Marguerettaz (Aut)
Condivido lo spirito generale che
sottende questa delibera, però vorrei capire qualcosa in più,
tenuto conto che credo che è la prima volta che il comitato
FISI/ASIVA riceve un finanziamento specifico per un'attività di
questo genere.
Ribadendo ciò che ho detto in apertura, che condivido lo spirito
che sta alla base di questa scelta che è quella comunque di
favorire la partecipazione di giovani atleti valdostani a
competizioni nazionali o addirittura internazionali di sci,
tuttavia mi sembra pretestuoso - probabilmente non c'erano altre
vie nei meandri della legge che regolamenta tutta la materia - e
anche un po' forzato legare questa spesa al capitolo di
riferimento, che a mio avviso dovrebbe fare più riferimento ad
iniziative locali, vale a dire la programmazione e la gestione dei
contributi per l'organizzazione di manifestazioni promozionali che
possano attirare visitatori, partecipanti e quant'altro.
Ma dicevo, volevo capire un po' di più perché credo che questa
necessità, oltre a quelle già dette dal collega Martin, vale a dire
che il comitato regionale si trova ad avere meno finanziamenti
rispetto agli anni scorsi, questa necessità vada messa forse in
parallelo con il fatto dei grossi tagli che la stessa FISI si è
data, quindi non solo ha dato ai comitati locali, ma che lei stessa
si è data.
Come tutti sappiamo, la FISI si è data un grosso taglio
probabilmente dopo l'uscita dalla prima squadra di atleti del
tenore di Tomba e Compagnoni, lo sci sembrava essere morto in
Italia, abbiamo visto anche recentemente nemmeno più le reti
televisive trasmettono dei reportage su queste gare di coppa del
mondo, andando incontro a quella che si è rivelata una beffa,
tant'è che quest'anno le squadre nazionali ottengono dei risultati
migliori che non lo scorso anno.
Ma il fatto che la FISI si sia data questi tagli, eliminando
anche dalla sua organizzazione tutta una serie di squadre nazionali
di sci alpino e credo anche di sci di fondo, ha fatto sì che atleti
valdostani che negli anni scorsi erano aggregati alle squadre a
carattere nazionale, quest'anno per certi versi ricadono a livello
di spesa sul comitato regionale.
Se questa è la situazione, ripeto, non mi fa nessuna specie che
venga aiutato il comitato valdostano, vorrei sapere dall'Assessore,
se lo sa, come avverrà l'organizzazione di queste partecipazioni,
cioè chi sarà che preparerà e deciderà chi parteciperà alle varie
manifestazioni? Il comitato ha preposto qualche persona? La cosa è
demandata ai vari sci club? Vorrei capire questa organizzazione,
per sapere questo finanziamento a chi è principalmente diretto.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Parzialmente nella sua illustrazione il
Consigliere Marguerettaz ha già dato delle risposte, vedo che è
molto informato sull'argomento.
Sull'ultima parte non ho in questo momento i dati precisi
dell'organizzazione di questo tipo di partecipazione alle gare. Mi
impegno a fornirglieli, dopo aver chiesto informazioni precise
all'ASIVA.
Sul contenuto della delibera, la motivazione è che tutta una
serie di atleti valdostani sono stati esclusi dalle squadre
nazionali, quindi o dovevano smettere l'attività o bisognava
trovare un sostegno su atleti che comunque, nel momento in cui
partecipano a delle gare portano un'immagine positiva dal punto di
vista promozionale della nostra regione.
Mi impegno a fornire al Consigliere Marguerettaz
l'organizzazione precisa di questo tipo di evento.
Presidente
La parola al Consigliere Marguerettaz.
Marguerettaz (Aut)
Ringrazio l'Assessore e annunciando
voto favorevole alla delibera dico, anche se forse si è capito fra
le righe, qual è la mia preoccupazione. Essendoci un deficit
generalizzato nel bilancio del comitato regionale, sono preoccupato
che questi soldi, così come detto in delibera, vengano realmente
finalizzati alla continuazione della preparazione di quegli
specifici atleti e non ricadano invece nel calderone generale della
gestione del comitato.
Presidente
Pongo in votazione la ratifica della
deliberazione in oggetto:
Presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
