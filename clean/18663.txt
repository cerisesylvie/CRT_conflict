Classificazione
ASSISTENZA SOCIALE
Politiche giovanili


Resoconto integrale del dibattito dell'aula
Oggetto del Consiglio n. 1770 del 10 gennaio 2001 - Resoconto
OGGETTO N. 1770/XI Problematiche relative all'iniziativa
denominata "Rencontre Internationale des Jeunesses Minoritaires".
(Interpellanza)
Interpellanza Avendo appreso che il Forum dei Giovani del
Comune di Aosta ha dichiarato di volersi dimettere dalla Consulta
regionale giovanile;
Avendo visto che tali dimissioni sono state motivate dal modo
con cui è stata realizzata l’iniziativa intitolata
"Rencontre Internationale des Jeunesses Minoritaires", svoltasi
alla Grand-Place di Pollein, dal 27 al 30 luglio 2000;
Avendo visto le contestazioni addotte, ed in particolare il
fatto che il programma realizzato è risultato diverso, sia per
quanto riguarda i relatori, sia per quanto concerne gli obiettivi,
da quello presentato dalla Jeunesse Valdôtaine alla Consulta
giovanile, programma che la Consulta aveva approvato, acquisito
come proprio e proposto alla Regione perché fosse finanziato;
Dato che l’iniziativa è finanziata con fondi
assegnati alla legge regionale n. 8/97 ("Promozione di iniziative
sociali, formative e culturali a favore dei giovani") ed è stata
approvata dalla Giunta regionale con delibera n. 1816/2000;
Ritenendo che ci debba essere da parte
dell’erogatore dei fondi anche un controllo sulla
corrispondenza tra iniziative approvate e quelle realizzate;
Ritenendo opportuno che sia fatta chiarezza su di una vicenda
che ha fatto sorgere dubbi circa la correttezza e la trasparenza
dell’utilizzo di fondi pubblici;
la sottoscritta Consigliera regionale
Interpella
la Giunta per sapere:
1) se, in seguito alla verifica effettuata dagli uffici,
risultano discrepanze tra il programma approvato e quello
realizzato e se sono stati erogati i fondi impegnati con D.G n.
1816/2000;
2) come valuta le dimissioni del Forum dei Giovani dalla
Consulta regionale giovanile e quali saranno le conseguenze;
3) se, e come, intende operare perché non si verifichino più
situazioni come quelle descritte in premessa.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Propongo all’attenzione
del Consiglio una manifestazione che è avvenuta
l’estate scorsa, quindi sembra molto lontana nel
tempo. In realtà c’è stato un evento che ha dato
attualità a questa manifestazione e l’evento a cui
mi riferisco è una cosa molto semplice, cioè il fatto che
un'associazione facente parte della Consulta regionale giovanile,
il Forum dei Giovani del Comune di Aosta, ha deciso di dimettersi
dalla consulta. Nell’addurre le sue motivazioni il
Forum dei Giovani parla di dissociazione dalla consulta per quanto
riguarda l’iniziativa che è oggetto di questa
interpellanza, cioè l’iniziativa sull'organizzazione
dell’iniziativa intitolata "Rencontre Internationale
des Jeunesses Minoritaires", svoltasi alla Grand-Place di Pollein,
dal 27 al 30 luglio 2000.
Ricordo soltanto che la Consulta giovanile, prevista dalla legge
regionale n. 8/1997, in cui sono rappresentati membri delle varie
associazioni giovanili, ha il compito in base alla legge di fare
delle proposte, elaborare rapporti, promuovere dibattiti e
convegni, predisporre programmi e progetti che poi vengono avanzati
alla struttura competente della Regione per il relativo
finanziamento.
Nel mese di aprile alla Consulta regionale viene presentato da
parte della Jeunesse Valdôtaine un progetto di incontro
internazionale des Jeunesses Minoritaires, la Consulta regionale
nel mese di aprile esamina la proposta e dopo averlo discusso, lo
approva e dichiara di acquisirlo come propria iniziativa, cioè lo
fa proprio, e come tale lo presenta per il relativo
finanziamento.
Nel mese di giugno con delibera n. 1816 la Giunta approva questa
iniziativa, ed è suo compito approvare una proposta che è stata
fatta in base ad una legge regionale, ne stabilisce il
finanziamento che concorre al 90 percento per una cifra pari a
61,650 milioni.
Questa iniziativa si svolge, viene realizzata il mese di luglio,
e a detta del Forum dei Giovani ci sono delle discrepanze fra il
programma presentato alla consulta, approvato e fatto proprio dalla
consulta, finanziato con delibera della Regione e il programma
realizzato. C’è un'impostazione diversa,
tant’è vero che il Forum dei Giovani si dissocia non
riconoscendosi più in quella iniziativa. Credo che questo non sia
un tema che riguarda il Forum dei Giovani, il problema è più vasto
ed è il problema che pongo nelle domande con cui si conclude
l’iniziativa consiliare, e cioè se anche gli uffici
hanno verificato una discrepanza tra il programma approvato dalla
consulta e quindi presentato al finanziamento, e quello realizzato,
e se i 61,650 milioni che erano stati previsti sono stati erogati,
o solo in parte, e in base a quali motivazioni.
Sarei interessata altresì a conoscere la valutazione politica
che l’Assessore dà delle dimissioni del Forum dei
Giovani dalla consulta e quali saranno le conseguenze, perché sono
9 i membri rappresentanti dei giovani nella Consulta regionale
giovanile, per cui c’è da chiedersi come si opererà
adesso per sostituirli.
E poi, se sono tutte vere le informazioni che ho dato e che il
Forum dei Giovani ha sottolineato, queste informazioni
descriverebbero una situazione un po' incresciosa, nel senso che
non è tanto opportuno che con i soldi pubblici vengano realizzate
iniziative che non corrispondono alle finalità e alle motivazioni
per cui questi soldi pubblici sono stati erogati.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Rispetto alla prima domanda posta dalla
collega Squarzino, la legge regionale n. 8/97, "Promozione di
iniziative sociali, formative e culturali a favore dei giovani", ha
introdotto, fra le altre, un'innovazione sostanziale rispetto
all'omologa legge regionale n. 3/1990, consistente nella
possibilità da parte della Consulta giovanile di predisporre
programmi e progetti con pari dignità rispetto agli enti locali,
con le stesse modalità di gestione e secondo le stesse
procedure.
Alla luce di quanto sopra, la Consulta regionale con nota in
data 21 aprile 2000, a firma del Presidente in carica, sig. Guido
Battistini, ha presentato all’Assessorato il
progetto della Consulta giovanile per il 2000 consistente in una
sola manifestazione promossa dalla Jeunesse Valdôtaine, che è stata
discussa, approvata e acquisita come propria dalla consulta stessa
in data 13 aprile 2000, come si evince dal verbale della
riunione.
Il progetto denominato "Rencontre Internationale des Jeunesses
Minoritaires", datato 2 marzo 2000, prevedeva 4 giornate di
incontri presso la Grand-Place di Pollein, secondo un programma
dettagliato, con degli obiettivi esplicitati e un preventivo di
spesa di 68,5 milioni. Gli uffici preposti hanno provveduto a
verificare che le finalità della manifestazione fossero in armonia
con i dettati della legge e che la documentazione prodotta fosse
completa e rispondente a quanto disposto in particolare
dall’articolo 8, che tratta delle procedure.
In data 3 giugno 2000 con provvedimento della Giunta regionale
1816 è stato approvato il progetto presentato; in data 7 novembre
2000 il Presidente della Consulta ha inviato
all’Assessorato regolare richiesta di liquidazione
del contributo, attestando l’avvenuto controllo
delle spese effettuate e delle relative pezze giustificative. Dalla
documentazione agli atti non risultano discordanze fra le finalità
proposte a marzo 2000 e gli obiettivi dichiarati come raggiunti a
novembre 2000.
Risulta che i temi degli incontri sono stati regolarmente
affrontati, anche se da conferenzieri in parte diversi.
Alcuni dei professori universitari individuati a marzo infatti
per motivi personali non hanno potuto partecipare alla
manifestazione e sono stati sostituiti da alcuni colleghi
disponibili.
L’esperienza di questi dieci anni di applicazione
della legge ci dice che tutti i progetti giovani finanziati non
contengono, in fase di predisposizione, descrizioni dettagliate
delle attività previste, perché di volta in volta hanno dovuto
adattarsi alle esigenze dei soggetti fruitori e/o alla
disponibilità degli esperti contattati, mantenendo comunque sempre
le finalità dichiarate e sforzandosi di raggiungere gli obiettivi
sperati.
Per quanto ci riguarda, anche i progetti presentati nel Comune
di Aosta adottano questa stessa tecnica. Rispetto al punto 2, per
ciò che riguarda le dimissioni del Forum Giovani dalla Consulta
giovanile, preciso che l’Assessorato ha appreso la
notizia dagli organi di stampa, poiché la comunicazione ufficiale è
pervenuta solo in data 27 dicembre 2000.
Dal punto di vista formale le dimissioni del Forum, se accolte
dalla consulta, dovranno essere seguite dalla nomina del primo dei
gruppi esclusi alle elezioni di tre anni fa, in attesa di procedere
a nuove elezioni previste per la primavera di
quest’anno.
Rispetto al punto 3, ritengo che la legge n. 8/1997 abbia
proposto una serie di strumenti idonei al raggiungimento delle
finalità individuate dalla legge stessa. La Consulta regionale
giovanile è democratica espressione
dell’associazionismo valdostano e si è dotata
autonomamente di un regolamento per il suo funzionamento, che
dovrebbe - uso il condizionale - consentire a tutti i partecipanti
di esprimere e sostenere le proprie opinioni.
L’approvazione del progetto di cui parliamo è
stata fatta all'unanimità e se un appunto personale deve essere
fatto alla Jeunesse Valdôtaine, è quello di aver predisposto un
progetto troppo dettagliato, direi per eccesso di zelo, rispetto ai
progetti predisposti negli anni precedenti da analoghi gruppi di
giovani e rispetto ad analoghi progetti presentati dal Comune di
Aosta, che erano e sono predisposti in modo molto generico, senza
indicazione di conferenzieri e di partecipanti, che siano
rappresentanti o meno di partiti politici. Questa è la verità delle
cose.
La Jeunesse Valdôtaine ha, ripeto, per eccesso di zelo, nel mese
di marzo predisposto un progetto con nome, cognome, indirizzo dei
conferenzieri, alcuni dei quali non si sono presentati. Questa è la
verità della situazione.
Il progetto ha avuto comunque un successo straordinario a
differenza di quanto è avvenuto l’anno prima, quando
è stato presentato il progetto "Europa in blue jeans", di cui ci
sono ancora strascichi polemici all’interno della
consulta. Riguardo alle osservazioni personali, che la Consigliera
mi sollecita, ribadisco che l’Assessorato non entra
nel merito delle scelte della consulta, perché ciò sarebbe in
contrasto con le finalità della legge istitutiva, che ha
volutamente delegato alla consulta stessa
l’autogestione delle politiche giovanili.
Dagli atti consiliari dell'approvazione della legge si evince
chiaramente che tutti i gruppi politici all’epoca
temevano, giustamente, l’ingerenza sia politica sia
tecnica dell’Assessorato. Pare oggi quanto mai
singolare che si rimproveri bonariamente
l’Assessorato del contrario.
Concludo auspicando che la Consulta giovanile si estranei il più
possibile da logiche partitiche, perché se così è, dovremo
constatare amaramente che le finalità della legge n. 8/1997 non
sono state raggiunte.
Confido che l’assemblea regionale del mondo
giovanile sappia nella primavera prossima dibattere serenamente e
proficuamente su tali tematiche.
Président
La parole à la Conseillère Squarzino
Secondina.
Squarzino (PVA-cU)
Rimango sempre interdetta quando
presento questa tipologia di problemi. È la stessa tipologia di
problemi che avevo posto all’Assessore Vallet per
quanto riguarda l’eventuale utilizzo di fondi per
l’alluvione per un'opera che non ha niente a che
fare con l’alluvione. Avevo posto un altro caso del
genere all’Assessore Ferraris, circa
l’utilizzo di fondi per una manifestazione
fieristica pensata solo per le scuole di apprendisti, scultori,
eccetera, che vengono poi erogati per una manifestazione che non
risponde a questi requisiti. E dirigenti regionali attestano queste
cose!
Mi trovo sempre spiazzata di fronte a questa situazione:
c’è una scelta politica che viene fatta, che ha una
sua logica, infatti quella legge l’abbiamo fatta
anche noi, eravamo concordi su questa legge, forse volevamo farla
in modo diverso, comunque l’autonomia dei giovani
l’abbiamo sempre chiaramente affermata. Non è su
questo punto.
Il fatto qui è particolarmente grave, è diverso, perché quello
che si è realizzato non è la stessa cosa che è stata programmata,
decisa, fatta propria dalla consulta e le dimissioni del Forum sono
una testimonianza per dirlo. Come per il problema di cui parlavo
prima della fiera, le dimissioni dei componenti il comitato erano
un modo per dire che non concordavano su quelle scelte.
Perché continuo ad affermare che è una cosa diversa quello che è
avvenuto? Era un incontro che doveva essere di tipo culturale, per
i giovani, ed era un'iniziativa estremamente lodevole,
interessante. È diventata questa una iniziativa di un incontro di
un movimento politico ben preciso, quello della Jeunesse,
tant’è vero che tutti i documenti con cui si sono
conclusi quei lavori, e anche tutta la documentazione che appare
sul giornale della Jeunesse, fanno una strana analogia fra due
termini: uno che è "Rencontre Internationale des Jeunesses
Minoritaires", che è il titolo del convegno pensato e organizzato
da altri, ma approvato e acquisito dalla consulta, e un altro nome
con cui chiamano quella manifestazione, e cioè la "Septième
rencontre de l'Université d’été de la Jeunesse
Valdôtaine". Allora questa manifestazione era la "Rencontre
Internationale des Jeunesses Minoritaires", o la "Septième
rencontre de l’Université d’été de la
Jeunesse Valdôtaine"? questo è il problema, Assessore, perché se
fosse così, come così è stato di fatto, noi contribuenti valdostani
avremmo utilizzato 61 milioni, che fanno parte del patrimonio dei
contribuenti valdostani, per finanziare una iniziativa lodevole e
bellissima della Jeunesse Valdôtaine, cioè
l’iniziativa di un movimento politico. Questo è
molto grave?
(interruzione dell’Assessore Vicquéry, fuori
microfono)
? ha ragione, movimento giovanile partitico, però qui non è che
la Jeunesse Valdôtaine abbia detto, presentando il progetto alla
consulta, che voleva organizzare la settima sessione
dell’Université d’été de notre
mouvement e avesse chiesto di finanziarlo. No, ha detto
un’altra cosa! Ha detto:
"Noi facciamo una
Rencontre Internationale des Jeunesses Minoritaires"
, che è
altra cosa. Ed è talmente altra cosa, che i relatori erano diversi!
Qui l’Assessore è stato molto gentile, ha
glissato.
Nel programma erano previsti dei conferenzieri universitari,
dice l’Assessore, poi questi non sono potuti venire,
sono stati sostituiti da colleghi disponibili. A questo punto
vorrei sapere cosa significa disponibile; disponibile è colui che,
richiesto della sua disponibilità, dice che è disposto. Vorrei
sapere a quanti colleghi disponibili, colleghi
dell’Assessore Vicquéry, è stato chiesto di
partecipare?
(interruzione dell’Assessore Vicquéry, fuori
microfono)
? colleghi universitari disponibili, molto bene! Allora vorrei
sapere Augusto Rollandin a quale università appartiene, Robert
Louvin, Luciano Caveri, Dino Viérin, Etienne Androne. Su 8
relatori, su 8 persone che hanno?
(interruzione dell’Assessore Vicquéry, fuori
microfono)
? Assessore, mi ruba il tempo; se questo è il suo obiettivo
chiedo al Presidente di allungarmi il tempo. Io non
l’ho interrotta! Dicevo, su 8 persone che sono
intervenute in quelle giornate 3 sono universitari, 5 sono
rappresentanti di un movimento partitico ben preciso,
l’Union Valdôtaine, li elencavo prima. Nel programma
dei conferenzieri, presentato per organizzare la "Rencontre
Internationale des Jeunesses Minoritaires", erano elencati 4
professori universitari, Alberto Calvau, Peter Covax, Nicolas
Masio, Stephan Piercaps. Di questi 4 solo 2 hanno partecipato.
Ma la "Rencontre Internationale des Jeunesses Minoritaires"
prevedeva solo questi 4 universitari, poi una serie di concerti,
poteva esserci il saluto delle autorità, questo lo posso capire, ma
non credo che il saluto delle autorità debba essere sostituito
dalla processione dei rappresentanti più autorevoli del movimento
unionista! Perché questi rappresentanti avevano diritto di andare,
se si fosse trattato della "Septième rencontre de
l’Université d’été de la Jeunesse
Valdôtaine".
Qui ho il documento finale, leggo il titolo: "Document final de
l’Université d’été de la Jeunesse
Valdôtaine, "Rencontre Internationale des Jeunesses
Minoritaires"."
Quindi c’è una discrepanza abbastanza grave, cioè
c’è stato uno scivolone; mica niente di grave, dice
l’Assessore. Qui si è "solo" scivolati dal piano
scientifico al piano politico, da un incontro internazionale
all’incontro della Jeunesse Valdôtaine.
Non ci sarebbe nulla di grave, se non fosse che per finanziare
questo incontro sono stati deliberati, e saranno erogati 61
milioni, che non sono noccioline!
Rispetto alle finalità, leggere il documento finale può essere
interessante, perché presenta alcune novità caratteristiche. Per
esempio, in questo documento si dice chiaramente che gli ultimi due
secoli di storia sono tutti quanti da cancellare, perché bisogna
ridisegnare l’Europa in base a come erano le nazioni
storiche europee prima del XIX° e XX° secolo.
L’Assessore aveva parlato di verbali della
riunione, sarebbe interessante averli. Grazie.
Si dà atto che dalle ore 11,13 presiede il Vicepresidente La
Torre.
