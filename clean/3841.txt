Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 114 del 11 marzo 1981 - Resoconto
OGGETTO N. 114/81 - AUMENTO DEL PREZZO DELLO ZUCCHERO IN
ESENZIONE FISCALE. (Interrogazione)
Presidente
- Do lettura dell'interrogazione in oggetto
presentata dai Consiglieri Bajocco e Cout:
INTERROGAZIONE
1) Quale è stata la ragione di un così forte aumento dello
zucchero (300 lire al kg.) nella nostra Regione quando si è
constatato che lo zucchero fuori tessera è diminuito;
2) se questo aumento non si è verificato per un ritardo della
Giunta nella stipulazione del contratto con le ditte che da anni ci
riforniscono (se questo rispondesse a verità sarebbe gravissimo,
perché non è tollerabile che per negligenza della Giunta o
dell'Assessore siano costretti a pagare tutti i cittadini;
3) come mai non si è sentito il dovere di portare nella
Commissione competente il provvedimento relativo ad un aumento così
consistente.
Presidente
- La parola all'Assessore all'Industria e
Commercio, Chabod.
Chabod
(DC)
- Scaduto l'anno '80 si è potuto
ancora mantenere un prezzo al consumo dello zucchero contingentato
di ben 370 lire inferiore al prezzo dello zucchero nazionale,
grazie al favorevole andamento dei prezzi sui mercati extra-europei
al momento della stipulazione del contratto per la fornitura della
quota contingentata per l'anno '80. Nel corso dell'anno '80, a
causa del cattivo andamento dei raccolti sia di canna da zucchero -
Cuba - che di barbabietole - Russia, Cina, India, ecc. - nonché per
la decisione del Governo brasiliano di destinare una buona parte
della canna per la produzione di alcool da miscelare con i prodotti
per la autotrazione al fine di ridurre la dipendenza dal petrolio,
la domanda di zucchero è aumentata enormemente, tanto che le sue
quotazioni internazionali sono salite in poco tempo dai 2400
franchi a tonnellata, corrispondenti a 495 lire al kg in aprile
agli oltre 4000 franchi a tonnellata, 880 lire al kg, alla fine
dell'anno, dunque con una differenza di 385 lire al kg. Tra aprile
e la fine dell'anno. Lo zucchero nazionale, confezionato in pacchi
da un kg, è diminuito di 5 lire in seguito all'entrata in vigore
della legge 22 dicembre 1980, n. 889, che ha ridotto l'importo sul
valore aggiunto dal 3% al 2%, mentre il costo del prodotto è
rimasto pressoché inalterato: aumento di circa 3 lire al
chilogrammo.
I contratti di fornitura di zucchero coprono normalmente un
periodo non superiore ai 9 mesi, periodo per il quale vengono
formulate le quotazioni; solo in casi eccezionali e per contratti
di relativamente piccole forniture, dato il notevole rischio
connesso alle previsioni sui raccolti, si stipulano contratti
annuali. I contratti stipulati dalla Regione, che coprono un
periodo generalmente di 17-18 mesi con un mantenimento costante del
prezzo pattuito sono assolutamente una eccezione, una concessione
del tutto particolare e riservata alla Regione Valle d'Aosta dalla
Générale (?) Sucrière.
Sulla questione di non aver portato alla Commissione il
provvedimento relativo, bisogna dire che qualche volta si è parlato
di questo alla Commissione Industria, ma adesso questa Commissione
non esiste più ed è stata sostituita dalla Commissione per lo
Sviluppo Economico; c'è poi il fatto che questa era una questione
che dovevamo risolvere abbastanza in fretta, se no lo zucchero
aumentava, e la Giunta aveva deciso allora di accelerare i tempi e
di concludere il contratto per quest'anno.
Presidente
- Ha chiesto di parlare il Consigliere
Bajocco. Ne ha facoltà.
Bajocco (PCI)
- Non doveva essere tanto la paura che lo
zucchero aumentasse, perché poi lo zucchero è effettivamente
aumentato! Ma a parte questo, noi riteniamo che per correttezza,
proprio perché esistono queste Commissioni, sarebbe stato più che
giusto che un problema come questo venisse portato e discusso in
Commissione.
Avrei preferito che a questa interrogazione l'Assessore
all'Industria, Commercio e Artigianato, Chabod, avesse risposto con
delle parole sue e non dicendo, come ha fatto qualche giorno fa
l'Ufficio Generi Contingentamento rispondendo attraverso comunicati
radio alla mia domanda, che se lo zucchero è aumentato di 290-300
lire è quasi colpa dei Sovietici o di Cuba o di altri Paesi perché
non hanno prodotto sufficiente. È vero che la relazione del
compagno Breznev al XXVI Congresso ha posto l'esigenza di rivedere
anche il problema dell'agricoltura, cosa che è stata ribadita
ancora nell'intervento del Primo Ministro dell'Unione Sovietica, ma
non vorrei che si desse sempre la colpa ai Sovietici quando una
cosa non è sufficiente senza tenere in considerazione quando i
Sovietici fanno delle cose positive.
Non sono, veramente, soddisfatto della risposta data
dall'Assessore, e avrei preferito che egli rispondesse in modo
diverso.
Presidente
- Passiamo allora all'oggetto n. 13.
Anche questo oggetto, per i motivi già più volte accennati, deve
essere rinviato a domani.
Passiamo all'oggetto n. 14.
Presidente
- C'è qualcuno della Giunta che ritiene di
poter rispondere? Allora rinviamo a domani anche questa
interpellanza.
Passiamo all'oggetto n. 15.
