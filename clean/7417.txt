Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1920 del 7 aprile 1986 - Resoconto
OGGETTO N. 1920/VIII - FALLIMENTO DELLA SOCIETÀ R.B.S.
POLIPLAST DI MONTJOVET. - (Interrogazione)
PRESIDENTE
: Do lettura dell'interrogazione in oggetto
presentata dai Consiglieri Mafrica e Millet:
INTERROGAZIONE
AVUTA NOTIZIA
del fallimento della R.B.S Poliplast, di
Montjovet, società che in passato aveva usufruito di consistenti
interventi finanziari della Regione;
i sottoscritti Consiglieri regionali
INTERROGANO
l'Assessore all'Industria, Commercio, Artigianato e Trasporti
per conoscere:
1)
quanti posti di lavoro si sono perduti con la
chiusura di tale attività;
2)
le ragioni che hanno portato al fallimento
dell'iniziativa;
3)
l'entità dei finanziamenti diretti o indiretti
(garanzie fideiussorie) erogati dalla Regione e delle prevedibili
perdite di denaro pubblico.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Rispondo alle tre domande poste dai
Consiglieri Mafrica e Millet. Per quanto concerne la prima posso
dire alla R.B.S. erano occupati 21 dipendenti, dei quali 19 operai
e 2 impiegati. L'11 novembre 1985 è stata richiesta la cassa
integrazione per tutti i dipendenti e attualmente la domanda è
all'esame del CIPI; un dipendente è stato avviato ad un nuovo
lavoro.
Il secondo punto dell'interrogazione chiede quali sono le
ragioni che hanno portato al fallimento dell'iniziativa. Ricordo
che in precedenza, perciò che concerne la deliberazione 7 marzo
1985, il fallimento di un importante cliente estero, oltre a
rendere irrecuperabili i crediti vantati nei suoi confonti, aveva
fatto sfumare anche una trattativa in corso con l'azienda per
acquisirlo come socio e aveva determinato una situazione di
difficoltà economica all'interno dell'azienda. Tenuto conto dei due
obiettivi che si era posto, e cioè di garantire il mantenimento dei
posti di lavoro all'R.B.S. e nello stesso tempo di tener conto che
si trattava di una forma di imprenditorialità locale, il Governo
regionale aveva assunto una deliberazione di concessione di un
mutuo di 700 milioni, tendente al risanamento dell'azienda stessa.
Si trattava di verificare, entro un periodo di prova relativamente
breve di 6 mesi, se l'azienda sarebbe stata in grado di ottenere e
di mantenere uno standard produttivo medio, valutato intorno alle 8
tonnellate al giorno, che avrebbe garantito di riequilibrare la
situazione gestionale ed economica dell'azienda.
Nella delibera del 7 marzo erano anche stabiliti alcuni punti di
riferimento. Il primo era che fossero esibiti ordinativi, contratti
commerciali e ordinazioni, per 4000-4500 milioni annui, come si è
poi verificato; il secondo, che vi fosse un impegno da parte delle
maestranze ad effettuare turni di lavoro continuativi per 7 giorni
alla settimana; il terzo era che la FINAOSTA fornisse assistenza
amministrativa e contabile, nonché un controllo ispettivo sullo
stato di avanzamento e sulla effettiva realizzabilità del progetto
di risanamento.
Come ho già detto questo progetto aveva una scadenza precisa: un
periodo di 6 mesi, al termine del quale e dopo una verifica
effettuata il 30 settembre 1985 da parte della FINAOSTA e
comunicata all'Assessorato in data 14 ottobre, si constatava che,
per problemi di tipo tecnico e per incapacità organizzative e
gestionali, questi traguardi non erano stati raggiunti. Pertanto,
in data 18 ottobre 1985, la Giunta regionale con delibera n. 7031
revocava le garanzie fideiussorie concesse attraverso la
FINAOSTA.
Alla terza domanda che tende a conoscere l'entità dei
finanziamenti diretti ed indiretti, rispondo che in gestione
ordinaria, dalla FINAOSTA è stato erogato un mutuo ipotecario di 84
milioni, il 23 aprile 1983, che è stato estinto in data 3 ottobre
1985. Sempre in gestione ordinaria è stato stipulato un contratto
di leasing per circa 90.380.000, in data 30 marzo 1983 e del quale,
alla data del fallimento, 5 febbraio 1986, sono ancora da
ricuperare 36.493.992. Per quanto concerne la gestione speciale, in
data 1° giugno 1984, con deliberazione n. 3334, sono state concesse
garanzie fideiussorie per 700 milioni di lire. In data 10 agosto
1984 le garanzie fideiussorie sono state elevate a £. 1.000.000.000
e per l'esattezza a 988.972.067 lire, così ripartite: 400 milioni
presso la Cassa di Risparmio di Torino, 398.972.067 presso
l'Istituto Bancario San Paolo di Torino e 200 milioni presso la
Cassa rurale artigiana di Gressan. Con la delibera del 7 marzo
1985, numero 2308 si è approvata la concessione di un mutuo, per la
durata di 10 anni, di lire 700 milioni, garantito da fidejussione
personale dei soci e dai rispettivi parenti.
In totale quindi questi sono stati gli interventi diretti od
indiretti erogati dalla Regione.
Per quanto riguarda la domanda posta al terzo punto
dell'interrogazione occorre attendere l'esito dei recuperi sui beni
dati in garanzia nei confronti dei fideifacenti.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Diamo atto all'Assessore che le
informazioni forniteci sono abbastanza esaurienti. Comunque
dobbiamo osservare che le poche iniziative di imprenditori locali,
fino a questo momento, non hanno avuto molta fortuna, mentre questa
iniziativa è giunta a conclusione nel giro di un paio d'anni. Io
credo che sia necessario studiare più a fondo questo problema
perché l'Amministrazione possa trovare strumenti più idonei per
sollecitare l'imprenditoria locale e sostenerla sotto l'aspetto
tecnico-contabile, fornendo un supporto alle innovazioni, alla
ricerca dei mercati nonché nella commercializzazione.
Raccomandiamo, invece, facendo un riferimento più specifico e
particolare alla R.B.S., poiché ci troviamo di fronte ad una
azienda che rischia di far perdere alla Regione delle cifre
piuttosto rilevanti, anche se ancora non è tutto definito, e poiché
in questi giorni si ha notizia di un'azienda che dovrebbe rilevare
la stessa attività (si parla della TECNOPAK), che, prima di
procedere ad eventuali interventi della Regione, si verifichi bene
il tutto, cercando soprattutto di capire se ci si trova di fronte
ad un'iniziativa diversa e capace di vita autonoma, oppure se non
sia una forma diversa per continuare la precedente attività.
