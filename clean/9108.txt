Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3630 del 6 aprile 1988 - Resoconto
OGGETTO N. 3630/VIII - ENTRATE PROVENIENTI DALL'IVA PRELEVATA
ALL'AUTOPORTO DI AOSTA. (Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Millet.
INTERROGAZIONE
RICORDATO che lo scorso anno si era verificato un decremento
delle entrate regionali provenienti dall'IVA prelevata presso
l'Autoporto di Aosta;
i sottoscritti Consiglieri regionali
del Gruppo comunista
INTERROGANO
l'Assessore alle Finanze per conoscere:
1)
l'andamento delle entrate provenienti dall'IVA
prelevata all'Autoporto di Aosta rispettivamente nel 2° semestre
1986, nel 1° e 2° semestre 1987
e
nel primo trimestre
1988;
2)
se l'andamento delle entrate per IVA influirà e in
che modo sulla capacità di spesa della Regione nei prossimi
anni.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Le entrate provenienti dall'IVA
prelevata all'Autoporto di Aosta sono state:
- 160 miliardi nel secondo semestre del 1986;
- 152 miliardi nel primo semestre del 1987;
- 147 miliardi nel secondo semestre 1987;
- 53 miliardi nel primo bimestre del 1988.
Suppongo che la seconda domanda chieda una valutazione sulle
entrate fiscali in relazione alla caduta delle barriere doganali
prevista nel 1992. Penso che sia difficile fare delle previsioni su
cosa succederà di qui a quattro anni, in quanto in campo europeo
non è stato ancora tutto ben definito. Si sta discutendo, ad
esempio, se l'IVA debba essere pagata alla partenza o all'arrivo
delle merci, oppure se possa essere pagata sia alla partenza che
all'arrivo. Capite che una decisione del genere, presa in un senso
piuttosto che in un altro, potrebbe favorire o meno il traffico
commerciale in transito all'autoporto di Pollein. Acquisterà anche
importanza il discorso relativo all'esportazione, che oggi non ha
alcuna importanza sulle entrate.
Per quanto riguarda il 1992, oltre alla questione delle entrate
fiscali relative agli sdoganamenti, mi pare importante pensare al
ruolo che potrà avere la nostra Regione nel 1992. Personalmente non
credo che la Valle d'Aosta sarà penalizzata nel 1992, proprio
perché si trova al centro dell'Europa ed ha la possibilità di far
transitare liberamente sul suo territorio non solo le merci e le
persone, ma anche e soprattutto i capitali. L'azione della Regione
si sta già indirizzando in questo senso con l'istituzione della
banca regionale. In Giunta, proprio alcuni giorni fa, abbiamo
deliberato di presentare al Consiglio regionale l'approvazione
dello statuto della nuova banca. Si tratta del primo passo concreto
per costituire la società e per aprire il primo sportello.
È importante pensare al traffico commerciale, ma non si devono
dimenticare tutte le altre opportunità che consentono alla nostra
Regione, per la sua posizione geografica e per le sue competenze
statutarie, di attrezzarsi adeguatamente proprio in vista del 1992.
La ricerca e l'utilizzo di queste opportunità saranno uno degli
impegni maggiori del prossimo Consiglio regionale, perché questo
Consiglio e questo Governo regionale non hanno più la possibilità
di fare molto nel corso della corrente legislatura. Il problema,
quindi, si porrà con maggiore forza nel corso della prossima
legislatura.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Nel ringraziare l'Assessore per i dati
che ci ha fornito, voglio dire che anche noi riconosciamo
l'importanza che non siano trascurate le altre opportunità. Noi,
però, volevamo conoscere questi dati che mostrano un costante calo,
confermato anche dalle cifre dell'ultimo bimestre che, moltiplicate
per tre, possono sembrare un'inversione di tendenza, ma, depurate
dell'inflazione, confermano anch'esse il calo, nonostante e varie e
onerose iniziative intraprese dalla Regione in questo periodo.
Anche noi siamo d'accordo sulla necessità di cogliere tutte le
opportunità, ma vogliamo sottolineare che forse la Regione non ha
messo in atto tutte le iniziative utili a fare in modo che la merce
che transita in Vale d'Aosta e che comunque transiterà, soprattutto
dopo la scelta di completare l'autostrada, si fermi in Valle
d'Aosta non solo per lo sdoganamento, che ci sarà fino al 1992, ma
anche per esservi lavorata, dando così l'opportunità di creare
ulteriore valore aggiunto.
Poiché i TIR, al di là delle scelte fatte e delle posizioni
delle singole forze politiche, continueranno comunque a passare,
sollecitiamo la Regione a mettere in moto tutte le varie
iniziative. È ovvio che, se verrà privilegiato il trasporto
ferroviario, ci potrà essere un transito di tipo diverso, ma è
importante che quello che passa attraverso la Vale d'Aosta lasci
comunque qualcosa in termini di lavoro o in termini di valore
aggiunto, perché dopo il 1992 non ci potremo più illudere di
continuare a vivere sulla rendita dell'IVA da importazione.
