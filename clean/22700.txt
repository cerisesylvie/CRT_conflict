Classificazione
CONSIGLIO REGIONALE



Oggetto del Consiglio n. 2156 del 21 settembre 2006 - Resoconto
OGGETTO N. 2156/XII - Ordine dei lavori. Rinvio al prossimo
Consiglio di tre risoluzioni.
Presidente
- Siete d'accordo se discutiamo prima la
risoluzione del collega Ottoz?
La parola al Consigliere Vicquéry.
Vicquéry (UV)
- Simplement pour demander une suspension
de la séance, compte tenu que nous avons 3 résolutions, pour
vérifier la possibilité de faire un texte tous ensemble.
Président
- Le Conseil est suspendu pendant 15
minutes.
Si dà atto che la seduta è sospesa dalle ore 18,27 alle ore
19,21.
Presidente
- So che vi è un gruppo in fase di riscrittura
di una risoluzione. Riprendiamo i lavori.
La parola al Consigliere Ferraris.
Ferraris (GV-DS-PSE)
- Nella riunione dei Capigruppo si è
cercato di trovare una soluzione unitaria rispetto alle 3
risoluzioni proposte.
Di fronte all'impossibilità, questa sera, di trovare una
soluzione, credo che il Consiglio, per la responsabilità di cui è
investito, che è una responsabilità nei confronti dei cittadini
valdostani e della società valdostana di avere atteggiamenti
equilibrati rispetto a temi di divisione e di discussione
all'interno della società... credo sia necessario fare tutti gli
sforzi possibili per cercare una soluzione unitaria. Mi rendo conto
che stasera non ci sono le condizioni per addivenire a una
soluzione di questo genere, per cui chiederei un rinvio con
l'impegno di cercare di giungere a una soluzione unitaria al
prossimo Consiglio: questo ci consentirebbe di affrontare il tema
con mente più serena, al di fuori di polemiche che attualmente ci
sono e soprattutto di recuperare i valori di fondo della civiltà
occidentale, che venivano richiamati nel dialogo fra Manuele II
paleologo e il rappresentante della società islamica. Valori legati
al "logos", alla ragione e alla capacità di dialogo. La richiesta
di rinvio è per far sì che prevalga all'interno del Consiglio - e
possa essere un esempio per questa Comunità rispetto a temi
delicati e difficili come questi - un momento di sintesi dialogando
insieme per giungere a una soluzione condivisa, che rappresenti un
momento di coesione della società esterna. Noi con questi temi
dovremo fare i conti, la Regione già fa degli interventi, per cui
credo che il Consiglio ne guadagni ad accettare la proposta che ho
fatto; naturalmente il Consiglio è sovrano.
Presidente
- Il collega Ferraris ha posto una questione
pregiudiziale, sulla quale chiedo l'intervento di un consigliere a
favore e di uno contro.
La parola al Consigliere Frassy.
Frassy (CdL)
- Chiedo che vi sia la possibilità, in
deroga al Regolamento, di un intervento per ogni gruppo.
Presidente
- La parola al Consigliere Vicquéry.
Vicquéry (UV)
- Je suis d'accord avec l'intervention de
M. Ferraris. Je considère que le thème est tellement important et
délicat qu'il est nécessaire l'approfondir avec tranquillité et pas
à la fin de 2 journées de travail. Je considère aussi que la
requête de M. Frassy ne peut pas être acceptée, autrement on entre
dans le mérite des différentes résolutions et on doit faire la
discussion générale.
Président
- De ma part je n'ai aucune difficulté à faire
exprimer un conseiller par groupe, mais je pense que quelqu'un peut
résumer les positions au nom des autres.
La parole au Conseiller Lattanzi.
Lattanzi (CdL)
- Vogliamo esprimere la nostra contrarietà
al rinvio per una semplice ragione: credo che voi siate in
imbarazzo e l'imbarazzo non si scioglie con un rinvio. Siamo alle
19,26, vi sono i tempi per discutere, non vi sono motivazioni
tecniche, vi sono solo ed esclusivamente motivazioni politiche a
questo rinvio! Voi allora vi assumete la responsabilità politica di
non esprimere la solidarietà sulla nostra mozione! Noi non
ritiriamo la risoluzione, la vogliamo dibattere, c'è il tempo e il
modo; se avete gli argomenti, la sostenete, se siete contrari,
votate contro, ma è scorretto politicamente non dichiarare la
propria difficoltà.
Presidente
- La parola al Consigliere Viérin Marco.
Viérin M. (SA)
- Solo per correttezza, perché anche noi
abbiamo presentato una risoluzione in questi termini e condivido
appieno l'intervento del collega Lattanzi.
Riteniamo che il rinvio non possa essere accettato da parte
nostra e manteniamo la nostra risoluzione.
Presidente
- La parola al Consigliere Salzone.
Salzone (FA)
- Solo per dichiarare a titolo personale -
perché come gruppo abbiamo discusso e siamo liberi di intervenire
liberamente... - di essere assolutamente contrario al rinvio di
questa discussione, in quanto ritengo necessario arrivare a un
chiarimento e a una difesa del Sommo Pontefice.
Presidente
- Pongo in votazione la proposta del collega
Ferraris: chi voterà favorevole al rinvio dell'argomento è per
l'iscrizione delle 3 risoluzioni al prossimo Consiglio, chi è
contrario vuole che si discuta delle iniziative in questione in
tale adunanza consiliare.
La parola al Consigliere Frassy.
Frassy (CdL)
- Penso si stia creando una confusione di
tipo procedurale. Abbiamo iscritto in aula 3 risoluzioni, il fatto
che le risoluzioni abbiano ad oggetto lo stesso argomento può
portare il Consiglio a fare una discussione unica, fermo restando
che fintanto che non si unificano i documenti, questi rimangono 3,
tanto che i punti iscritti sono 3; se così è, penso che vada
chiarito all'Assemblea che in questo momento si sta mettendo in
votazione la questione pregiudiziale su uno dei testi, questo è
importante che sia detto e venga indicato qual è il testo, anche
perché non so se i colleghi che rappresentano il gruppo
"Arcobaleno" e i "Democratici di Sinistra" volessero intervenire...
mi sembra di no, perché il Presidente stava per mettere in
votazione.
Sarebbe anche sintomo di un'onestà politica o intellettuale che
i colleghi della Sinistra, che hanno presentato un terzo documento
a rincorsa di 2 documenti che erano già stati presentati e lo hanno
presentato anche in "area Cesarini" - se non oltre i termini
regolamentari! -, avessero il buon gusto di dire che ritirano il
loro documento, perché il fatto che una componente politica - ed è
un precedente pericoloso, ma ne prendiamo atto - impedisca il
dibattito politico, dopo aver accettato l'iscrizione, è un elemento
che viola la libertà di discussione e di espressione del pensiero
che dovrebbe caratterizzare le assemblee elettive.
Colleghi di maggioranza e di opposizione, sia chiaro: qui si sta
creando un precedente pericoloso. Invito il Presidente a chiarire
su quale documento si va in votazione e auspico che i colleghi
della Sinistra abbiano quanto meno la coerenza e il buon gusto di
ritirare, prima di ogni votazione, il loro documento.
Presidente
- La parola al Consigliere Lattanzi.
Lattanzi (CdL)
- C'è sempre stata una prassi consolidata,
che quando è stata disattesa sono successi dei "pandemoni", cioè
l'onestà politica di accettare l'iscrizione di ogni ordine del
giorno, cosa che abbiamo fatto onestamente, anche oggi, per la
milionesima volta, ma se sull'Assemblea sovrana si vuole perpetrare
un'antidemocraticità del dibattito di questo Consiglio, bisogna
dirlo apertamente!
Sugli argomenti su cui voi non potete dibattere, "a colpi di
maggioranza" si tacita il Consiglio regionale: questo allora lo
diciamo e andiamo tutti a casa perché è veramente scorretto!
Sarebbe scorretto non accettare l'iscrizione degli ordini del
giorno scomodi, non siamo d'accordo su quell'ordine del giorno, ma
ne abbiamo accettato la discussione. Adesso che abbiamo accettato
la discussione, lo volete rinviare... ma scusate!
Presidente
- La parola al Consigliere Sandri.
Sandri (GV-DS-PSE)
- Per mozione d'ordine, perché mi
sembrava che la discussione fosse stata chiusa, nel senso che c'era
stata una proposta di rinvio, un intervento a favore, un intervento
contro... ne sono stati fatti anche di più...
Chiedo al Presidente che si voti.
Presidente
- Solo per chiarezza: mi sembra corretto fare
3 votazioni essendo 3 le risoluzioni presentate.
La parola al Consigliere Frassy, per dichiarazione di voto.
Frassy (CdL)
- Per mozione d'ordine. Mi domando, ma lo
chiedo al Consiglio e penso che sia un caso più unico che raro, che
ci sia l'applicazione del comma 5 dell'articolo 37 del Regolamento
interno, che prevede nei casi di urgenza l'iscrizione in aula e poi
appena avvenuta l'iscrizione in aula e, di conseguenza, sul
presupposto che c'era o la poca importanza o l'urgenza... perché
questo dice il comma 5 dell'articolo 37... in maniera schizofrenica
si applichi l'articolo 61. L'aula può fare tutto e qualcuno domani
farà "le capriole sul tappeto azzurro", ma io penso che su questa
vicenda, Presidente...
Presidente
- Consigliere Frassy, lei non deve convincere
me, se riesce a convincere il Consiglio che l'argomento si debba
discutere oggi non ho alcuna difficoltà.
Frassy (CdL)
- Devo capire se il Regolamento in questo
momento lo stiamo applicando o lo stiamo calpestando, perché
abbiamo applicato prima il procedimento dell'iscrizione d'urgenza,
il Consiglio ha riconosciuto l'urgenza. In questo momento fa una
pregiudiziale, allora la pregiudiziale, Presidente, era di solito
una pregiudiziale che aveva necessità di approfondimenti in
Commissione, di ulteriore istruttoria e quant'altro...
Presidente
- ... infatti abbiamo sospeso per
approfondire.
Frassy (CdL)
- Non esattamente, la sospensione era
finalizzata a trovare un documento unico; quando il documento unico
non si è trovato, qualcuno viene in aula e dice: "non ne discutiamo
più"! Penso che su tale questione, Presidente, la Commissione del
Regolamento si debba esprimere: si può applicare l'articolo 37 e
subito dopo il 61? Secondo noi no, perciò chiedo un'altra
sospensione affinché la Commissione del Regolamento possa esaminare
una vicenda che penso non sia mai capitata e sarebbe auspicabile
che non capiti più!
Chiedo la convocazione della Commissione del Regolamento.
Presidente
- Consigliere Frassy, non sono d'accordo,
questo Consiglio si è espresso tantissime volte sul rinvio di
risoluzioni...
Frassy (CdL)
- ... ma non di una risoluzione iscritta in
via d'urgenza, mi trovi un precedente...
Presidente
- ... non le ho qui, ma gliele porterò.
La parola al Consigliere Ottoz.
Ottoz (UV)
- Sarebbe possibile che questo voto... che si
fosse d'accordo o si votasse sul fatto che questo voto si riferisca
ai 3 documenti e che poi, con un voto unico, si rinviino tutti e 3
i documenti? Temo e capisco anche che il gruppo "La Casa delle
Libertà" magari tema che il voto sia difforme su un documento... se
votiamo 3 volte, piuttosto che l'altro... cioè che subodori una
trappola che in realtà non c'è.
Presidente
- La parola al Consigliere Tibaldi.
Tibaldi (CdL)
- Non a caso, prima, ho chiesto a quale
articolo di Regolamento fate riferimento, perché l'articolo 61,
comma 1, dice che la questione pregiudiziale e la questione
sospensiva possono essere proposte da ogni consigliere, prima che
abbia inizio la discussione generale, su un progetto di legge o di
regolamento o su un provvedimento amministrativo; ma questo è un
atto politico, è una risoluzione, non è né un progetto di legge, né
di Regolamento, né un provvedimento amministrativo... l'articolo 61
quindi non è applicabile.
La seconda frase che mi dice di leggere dice che il Presidente
ha tuttavia la facoltà di ammettere, anche nel corso della
discussione qualora la presentazione sia giustificata da nuovi
elementi emersi nel corso del dibattito... ma rimane sempre il
fatto che si riferisce ad un progetto di legge o di regolamento o
un provvedimento amministrativo.
L'articolo 61, comma 1, è quindi inapplicabile e noi non
riteniamo di ritirare la nostra proposta che non è né un progetto
di legge, né di regolamento.
Presidente
- La parola al Consigliere Venturella.
Venturella (Arc-VA)
- Credo che, al di là
dell'interpretazione autentica dell'articolo 61 da parte di vari
gruppi, che meriterà un approfondimento in Commissione
Regolamento... invito il collega Tibaldi, che ha letto il comma, a
voler considerare che esiste la questione pregiudiziale e la
questione sospensiva, sono due...
(interruzione del Consigliere Tibaldi, fuori
microfono)
...
sì, su un argomento, comunque al di là di questo, di
cui credo debba occuparsi la Commissione Regolamento, ma non in
questa sede, credo che il nostro voto favorevole alla proposta del
collega Ferraris non vada nel senso di impedire la discussione. Non
vogliamo non discutere, come ha affermato in maniera erronea il
collega Frassy: vogliamo solo rinviare al prossimo Consiglio questo
argomento che è sostenuto da 3 risoluzioni, perché crediamo che il
dibattito debba essere svolto in un clima sereno, in quanto credo
che le contrapposizioni su un argomento di carattere così generale
che riguarda la sfera personale debbano essere svolte in un altro
clima... sappiamo che queste contrapposizioni non fanno bene
all'approfondimento di tipo culturale.
Noi non abbiamo "mai" e poi "mai" votato in maniera contraria
all'iscrizione di un argomento; noi voteremo a favore perché
vogliamo - contrariamente a ciò che affermate - approfondire in
maniera serena e articolata: ecco perché vi chiediamo di rinviare
l'argomento, che si basa su 3 risoluzioni... questo non è il
momento, perché ci siamo forse un po' scaldati negli animi e nei
comportamenti.
Presidente
- La parola al Consigliere Viérin Marco.
Viérin M. (SA)
- Credo che qui dobbiamo dimostrare
all'esterno che non è che siamo, qui, a guardare il Regolamento
nelle virgole... il problema lo abbiamo sottolineato prima: c'è una
volontà di una parte del Consiglio di rinviare il dibattito, al
quale non si sfuggirà, perché questo è un problema che toccherà le
nostre sensibilità, ma anche il nostro modo di essere e anche il
nostro coraggio di dire alcune questioni che ci sono anche in Valle
d'Aosta.
Oggi prendiamo atto, come gruppo "Stella Alpina", che c'è una
situazione in cui non si riesce a trovare da parte di alcune forze
politiche un'unitarietà su questo tema. Si è utilizzato questo
"stratagemma" del rinvio; se passerà questo stratagemma, come
gruppo "Stella Alpina" non possiamo far altro che prenderne atto e
arriveremo al dunque di nuovo alla prossima Assemblea.
Non voglio che su questo argomento esca la notizia falsa delle
diatribe sul Regolamento, perché questa è una discussione che va
sul nostro modo di pensare e su cosa vogliamo fare nella nostra
comunità per il futuro.
Presidente
- La parola al Consigliere Lattanzi.
Lattanzi (CdL)
- Sarò brevissimo, ma mi tocca contraddire
il collega Venturella. Se la motivazione del rinvio è perché si
cerca una maggiore serenità su un argomento così delicato, dove
siamo tutti "squilibrati", vi do una bella notizia: siamo pronti a
farlo subito, non abbiamo bisogno né di 15 giorni, né di 3 mesi,
perché su questi argomenti siamo pronti da quando siamo nati! Le
nostre radici cristiane non le abbiamo inventate oggi, ma 48 anni
fa, per quanto mi riguarda, e qualche anno in più o in meno per
qualcun altro!
Caro collega, siamo prontissimi a dibattere su questi argomenti,
adesso, non abbiamo bisogno di alcun rinvio! Del rinvio avete
bisogno voi, perché dovete trovare i vostri "equilibri politici" su
questi argomenti; se non avete questo problema, parliamone pure!
Siamo sereni sul problema; siamo invece molto preoccupati sulla
strumentalizzazione del Regolamento per rinviare questa cosa.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Voglio intervenire, perché sono molto
perplesso per queste prove di virilità, che vengono fuori su
argomenti che, invece, se si vogliono affrontare seriamente, non si
presentano all'ultimo minuto... lo dico anche ai colleghi di
maggioranza, perché un argomento di questo spessore poteva essere
portato in maggioranza, si poteva preparare una posizione della
maggioranza che poi poteva coincidere o meno con altre posizioni.
La stessa cosa vale anche per voi, perché su un argomento di questo
spessore si poteva chiedere una riunione durante questi 2 giorni di
Consiglio, in quanto si deve cercare unità su queste cose, non si
deve cercare di spaccare dei Consigli!
Io, che sono cristiano e ho le mie idee, vorrei arrivare a
votare un documento unico; non vedo perché non possiamo esprimere
una posizione unica e forte, così come è la posizione del Papa. Non
voglio venire qui a fare i "pistolotti", ma è indecente che ci
riduciamo in questa posizione! Posso anche dare ragione che il
Regolamento giostrato così non vada bene, ma questo è un altro
discorso. È indecoroso, su argomenti di questo spessore, ridursi a
giocarli in 5 minuti, a rilanciarli... non va bene e non è serio, a
parer mio, ma io sono nessuno e posso anche andarmene.
Presidente
- Sospendo il Consiglio per 10 minuti, è
convocata la Commissione per il Regolamento.
Si dà atto che la seduta è sospesa dalle ore 19,46 alle ore
20,17 per convocare la Commissione per il Regolamento.
Alla ripresa dei lavori il Presidente comunica che la
Commissione per il Regolamento ha ritenuto applicabile l'articolo
61, comma 1, del Regolamento interno anche per il rinvio degli atti
politici. Invita pertanto il Consiglio a pronunciarsi, con tre
distinte votazioni, sulla questione sospensiva.
Presidente
- Collega Frassy, non credo di farle torto
dicendole che si è già espresso prima, parecchie volte.
Invito il Consiglio ad esprimersi sul rinvio della risoluzione a
firma dei Consiglieri Tibaldi, Frassy e Lattanzi:
Consiglieri presenti e votanti: 29
Favorevoli: 19
Contrari: 10
Il Consiglio approva.
Invito il Consiglio ad esprimersi sul rinvio della risoluzione a
firma dei Consiglieri Viérin Marco, Lanièce, Comé e Stacchetti:
Consiglieri presenti e votanti: 29
Favorevoli: 19
Contrari: 10
Il Consiglio approva.
Invito il Consiglio ad esprimersi sul rinvio della risoluzione a
firma dei Consiglieri Squarzino Secondina, Viérin Adriana e
Ferraris:
Consiglieri presenti e votanti: 28
Favorevoli: 19
Contrari: 9
Il Consiglio approva.
Presidente
- Le 3 proposte sono rinviate al prossimo
Consiglio.
Il Consiglio approva il rinvio delle risoluzioni al prossimo
Consiglio.
