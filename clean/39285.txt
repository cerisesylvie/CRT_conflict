Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2549 del 11 gennaio 2017 - Resoconto
OGGETTO N. 2549/XIV - Approvazione di mozione:
"Giustificazioni in merito al procedimento di aggiudicazione della
fornitura di materiali di ricambio per le centrali della società
CVA".
Rosset (Presidente) -
Punto n. 24 dell'ordine del giorno.
Ha chiesto la parola il Consigliere Cognetta; ne ha facoltà.
Cognetta (M5S) -
Con questa mozione faccio il punto
rispetto alla fornitura di giranti effettuata da CVA già nel 2012.
Devo precisare una cosa prima di cominciare ad entrare nel
dettaglio: quasi tutto ciò che è evidenziato in questa mozione è
frutto di un accesso agli atti di cui ho avuto risposta qualche
tempo fa; mi sono arrivati da CVA dei faldoni corposi e, grazie a
questo invio di materiale, finalmente siamo riusciti a fare il
punto perlomeno su questa fornitura.
Nel 2012 viene fatta una gara per la fornitura di alcuni giranti
di ricambio per alcuni impianti, suddivisa in tre lotti; l'importo
viene stimato in 4,15 milioni di euro. Vengono invitate
direttamente cinque ditte: la Alstom, la Andritz, la Voith, Water
Gen Power e la FTosi. Innanzitutto questa prassi è una forzatura,
perché parliamo di una gara d'appalto di 4,15 milioni di euro, e
già la chiamata diretta risulta abbastanza strana. A parte questo,
rispondono solo tre società: la Voith, Water Gen Power e la FTosi.
Le altre due, la Alstom e la Andritz, non rispondono; anche se sono
fornitori dell'Enel e sono comunque fornitori di livello
internazionale, preferiscono non rispondere. Nell'ambito di questa
gara vengono ovviamente messe delle specifiche: viene chiesto di
presentare un'offerta rispetto ad alcuni pezzi (queste giranti) e
viene data la possibilità da parte del fornitore di scegliere se
utilizzare una tecnologia forgiata piuttosto che quella fusa.
Praticamente viene detto: datemi voi ciò che volete. Si ricevono le
risposte e la migliore offerta è quella della Voith con 3,645
milioni di euro; Water Gen Power risponde con 3,861 milioni, quindi
è più cara. Chiaramente a questo punto vengono chieste delle
integrazioni. La cosa strana è che CVA dice che le forniture che
avrebbe fatto eventualmente la Voith sono di una qualità troppo
elevata rispetto a ciò che andavano a sostituire, quindi non era il
caso di utilizzare una tecnologia così avanzata, se ne poteva
utilizzare anche una meno premiante. A questo punto chiede alla sua
consorella Water Gen Power di riformulare l'offerta, ma le dice
anche quanto le era stato offerto dalla Voith. Risultato: la nuova
offerta di Water Gen Power è più bassa rispetto a quella iniziale
della Voith. Mi sembra anche normale, chiaramente! Viene quindi
fatto l'acquisto attraverso Water Gen Power con una qualità
costruttiva inferiore a quella offerta della Voith e vengono poi
installate queste giranti in diversi impianti. Passa qualche anno e
i rendimenti degli impianti, così come indicati nella mozione, sono
più bassi rispetto a quelli precedenti, soprattutto sia nella
centrale di Valpelline che in quella di Quart ci sono dei cambi
rispetto ai materiali acquistati. Questo vuol dire che ho cambiato
una prima volta le giranti perché erano vecchie (avevano più di
vent'anni di utilizzo), metto quelle della Water Gen Power e, dopo
un paio d'anni, sono costretto a cambiarle o a metterne delle
altre, addirittura in un caso a rimettere quelle di prima (quelle
che avevano più di vent'anni) perché quelle acquistate hanno dei
problemi.
Chiedo quindi al Governo regionale - visto che l'ho chiesto già
due volte a Water Gen Power ma, ahimè, non ci ha ancora risposto -
di fornire i dati di rendimento corretti, e non solo a me, perché
poi ho anche aggiunto che questi dati dovrebbero essere consegnati
a qualunque Consigliere ne faccia richiesta. C'è un Consigliere
regionale, in particolare il collega Nogara, che in passato ha
fatto diverse interpellanze e interrogazioni su questi stessi dati,
e penso che anche lui giustamente voglia vedere la fine del suo
lavoro. Chiederei quindi, se è possibile, di avere finalmente copia
di questi dati. In alternativa, se non ci sono o se non si vuole
darli - che è diverso - vorrei dire che chi si occupa della CVA
secondo me deve evitare di occuparsene per il futuro, perché, come
le ho detto in riunione, Presidente, rispetto alla privatizzazione
di CVA, non possiamo continuare a mantenere persone che hanno fatto
questi tipi di errori e lasciar fare direttamente la
privatizzazione di una società di quel tipo. Tutti i dati che ho
messo qui dentro provengono dalla CVA, non sono dati miei. Per
quanto riguarda i rendimenti, continuiamo ad aspettarli, benché
questi citati qui dentro arrivino comunque dalla CVA.
Presidente, credo che a questo punto ci debba essere data prova
tecnica di quali sono le risultanze; in alternativa, come vede
scritto, chiedo che i vertici di CVA smettano di fare i vertici di
CVA e facciano altro.
Presidente -
Ha chiesto la parola il Consigliere Nogara;
ne ha facoltà.
Nogara (UVP) -
Evidentemente mi sento tirato in ballo dal
collega Cognetta, perché negli scorsi anni ho fatto diverse
interpellanze, mozioni e interrogazioni su questo tema.
Il nostro gruppo già negli anni passati aveva portato in
quest'aula le tematiche che oggi il mio collega ci ha esposto. Qui
vorrei però fare una precisazione: per molti anni noi abbiamo
parlato di queste problematiche e non è perché in questo momento
facciamo parte della maggioranza che si è lasciato perdere tutto,
Consigliere Cognetta. Lei sa benissimo che nei mesi passati le ho
portate in Commissione consiliare tutte queste problematiche,
perché mi sembrava che per un Consigliere di maggioranza fosse la
sede opportuna per parlarne. Qualche risultato c'è stato, ho anche
guardato quanto è emerso in questa Commissione; addirittura ad un
certo punto il dottor Trisoldi - ora prendo qualche spunto -
affermava: "sulle forniture cinesi noi, anche su vostra
sollecitazione, viste le vostre preoccupazioni, siamo usciti da
Water Gen Power. Non c'è più nessun legame. Noi faremo le gare, ci
muoviamo liberamente con altri. Prova ne è [...]", e qui c'è tutto
il discorso di una ditta italiana che già sta fornendo del
materiale per la centrale di Quincinetto.
Ho già correttamente spiegato a tutti i miei colleghi di
maggioranza la nostra posizione come gruppo, che sarà una posizione
normale in questo caso. Penso che il Presidente risponderà a questa
mozione: se saremo soddisfatti dalle risposte del Presidente, delle
risposte che ci avrà dato la CVA, non voteremo la sua mozione; se
si continuerà sulla linea degli anni passati e non verranno date
giustificazioni plausibili, le dico fin d'ora che la voteremo.
Questo soprattutto riguardo ai rendimenti, perché questa è una
lotta che noi, come gruppo, abbiamo fatto per diversi anni.
Per quanto concerne le aggiudicazioni, invece, se le devo dire
la verità non sono in grado di stabilire se CVA poteva o meno
comportarsi in quel modo, se poteva fare certe cose o non poteva
farle. È chiaro che, per come ha presentato lei la mozione - io ero
già un po' a conoscenza di queste cose - possiamo dire che sembra
una procedura quanto meno non regolare. Sono curioso anch'io di
sentire quale sarà la risposta da parte di CVA e mi fermerei qua:
ascolterei le giustificazioni da parte di CVA.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione; ne ha facoltà.
Rollandin (UV) -
Questo tema è stato portato in
quest'aula in diverse occasioni; in effetti il tema delle giranti
gira, perché ancora una volta mi trovo a fare una rendicontazione
di quello che è stato presentato a giustificazione di quanto è
stato fatto, in modo che - come diceva il collega Nogara - si
capisca che cosa è avvenuto nel frattempo, tenendo conto che su
questo tema si è insistito parecchio. Il collega Nogara ha
ricordato anche la posizione di Water Gen Power, che aveva creato
delle discussioni in quest'aula e che oggi - come è stato ricordato
- non ha più un azionariato nella CVA. Dico questo per chiarezza,
perché sicuramente è un aspetto importante.
Vengo ai chiarimenti richiesti dal collega Cognetta. Per quanto
riguarda la procedura di affidamento seguita, la questione è stata
affrontata più volte in questo Consiglio con diverse interrogazioni
e interpellanze, negli anni scorsi e CVA aveva già fornito alcune
spiegazioni. In sintesi, la gara indetta nel 2012 e terminata a
gennaio 2013 si è svolta senza alcuna forzatura, in quanto avviata
e conclusa in base alla decisione UE n. 403/2010 - se vuole,
collega, le do poi la copia in modo che abbia anche i riferimenti -
recepita in Italia con il decreto della Presidenza del Consiglio
dei Ministri del 5 agosto 2010 che esentava - e lo sottolineo - CVA
dall'applicazione del Codice dei contratti pubblici. Detta
esenzione è stata confermata anche dalla successiva decisione n.
539/2012, recepita in Italia con il decreto della Presidenza del
Consiglio dei Ministri del 4 marzo 2013, per cui, al pari dei suoi
concorrenti di mercato, CVA è esentata dall'osservanza delle norme
del Codice dei contratti pubblici per tutti gli appalti che
riguardano impianti che non beneficiano di incentivazioni e non
godono di priorità di dispacciamento (altro tema che era stato più
volte esaminato). La gara non si è quindi svolta sulla base del
Codice dei contratti e CVA ha dato applicazione al patto
parasociale esistente (questo dà la spiegazione del perché ci sia
stato quell'atto che è stato preso in considerazione).
Con riferimento al quarto "considerato" e al quinto "preso atto"
della mozione, CVA precisa che tra i soci di una società è
consuetudine regolare i rapporti di
corporate governance
e
di gestione aziendale con appositi contratti denominati "patti
parasociali". Nel caso specifico, tra CVA socia al 35 percento,
Mario Bianchi socio al 32,5 e il consorzio BBC socio al 32,5
percento - a quel tempo soci della Water Gen Power S.r.l. - era
stato stipulato in data 27 luglio 2012 un patto parasociale (citato
a pagina 8 del verbale "Esame offerte", documento prodotto al
Consigliere Cognetta ai sensi dell'articolo 116) che, tra le altre
cose, prevedeva che "qualora l'offerta economica di Water Gen Power
"si assestasse su livelli più onerosi rispetto alle offerte
presentate da
competitors
, CVA riconoscerà a Water Gen Power
il diritto di effettuare ulteriore offerta che sia almeno pari al
prezzo meno oneroso applicato a CVA, quale risultante delle altre
offerte ricevute, diminuito di 1 (uno) punto percentuale". Questa
era la clausola di questo patto parasociale.
Per quanto riguarda i rendimenti degli impianti elencati nelle
premesse della mozione, CVA segnala che i dati relativi ai
rendimenti delle giranti sono già stati oggetto di approfondimento
in IV Commissione il 19 novembre 2016. Premesso che CVA contesta la
correttezza dei dati, si tratta comunque di informazioni
industriali potenzialmente riservate che non sarebbe il caso di
riportare sui documenti pubblici. In ogni caso CVA segnala che i
dati riportati nella mozione non sono corretti e che, in assenza di
indicazioni sulle fonti - se non ho capito male lei ha parlato di
ulteriore documentazione in suo possesso - e sulle modalità con cui
sono stati determinati, sono assolutamente inutili per qualsiasi
confronto. Senza entrare nei dettagli tecnici, bastino le seguenti
considerazioni: la mozione confronta valori di rendimenti massimi
di turbina con rendimenti ponderali di gruppo o con valori di
rendimento approssimativi utilizzati per attività di formazione
interna di CVA risalenti al 2006, pertanto il confronto - come già
illustrato alla IV Commissione - è matematicamente e
concettualmente errato. In alcuni casi i dati si riferiscono a
giranti che non sono state fornite da Water Gen Power. Per esempio,
per l'impianto di Châtillon, CVA segnala che le giranti del gruppo
uno e la girante destra del gruppo due non sono state fornite da
Water Gen Power. Il rendimento precedente indicato, pari a 88,31, è
proprio il rendimento del gruppo uno già analizzato in IV
Commissione, ma il nuovo rendimento non trova alcun riscontro nei
dati analizzati in Commissione, fermo restando che sul gruppo uno
non sono mai state installate giranti Water Gen Power.
Nell'impianto di Montjovet vi sono due gruppi, e solo sul gruppo
uno è stata installata una girante fornita da Water Gen Power. Ora,
il valore di 92,59 indicato come rendimento precedente coincide con
quanto già analizzato in IV Commissione per i due gruppi, ma il
valore di 90,5 indicato come nuovo rendimento coincide con il
valore esaminato in IV Commissione per il gruppo due, ovvero quello
su cui non sono mai state installate giranti fornite da Water Gen
Power.
In conclusione si ribadisce quindi la disponibilità di fare,
laddove sia ritenuto necessario, un ulteriore confronto nella
Commissione competente con  i dati alla mano, ribadendo che
gli stessi, pur essendo stati citati qui adesso, sono di una certa
riservatezza. Credo pertanto che non ci siano problemi per andare
in Commissione con documenti e dati di cui si conosca la fonte, in
modo da poter fare il confronto necessario. Se qui si parte
ritenendo che sono dati della CVA capisce che il discorso non può
funzionare, perché non è così. Giustamente il collega diceva "se è
così", ma allora io non ho capito cosa abbiamo fatto fino adesso.
Questa è la versione di CVA, che io rendo nota qui, su
sollecitazione del collega Cognetta.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Vede Presidente, è vero che nei patti
parasociali c'è scritto quanto afferma lei - e l'ho letto - ma a
parità di fornitura tecnica: se io ho una fornitura di giranti fuse
la confronto con una fornitura di giranti fuse; se è forgiato è con
il forgiato. Non prendo da una parte una fornitura di giranti fuse,
guardo il prezzo e poi la confronto con una di giranti forgiate,
perché c'è qualcosa che non va. Questo è quello che è successo. C'è
una leggerissima differenza. Non lo dico a lei, lo sto dicendo ai
signori di CVA. È quindi vero che con un'offerta più onerosa nei
patti parasociali Water Gen Power poteva dare la sua risposta, ma a
parità di fornitura tecnica, non con una cosa per un'altra come
invece è accaduto. Questo è il problema, e questo è il primo
discorso.
Adesso parliamo dei rendimenti. Io ho ascoltato, c'ero anch'io
in Commissione quando sono venuti a spiegarci tutta una serie di
cose, ma il punto è sempre lo stesso: loro possono affermare ciò
che credono, però i dati di rendimento non mi sono stati forniti,
così come non sono stati forniti alla Commissione. L'affermazione
che questi sono sbagliati non è suffragata da alcun fatto, poiché
non dicono che il valore di 87 è sbagliato ed è 90. Qui c'è la
ditta West che si occupa di fare le certificazioni che attesta che
è 90, e a quel punto uno alzerebbe le mani, ma non è così. I valori
io non li ho visti, i certificati fatti dalle ditte che di mestiere
fanno questo non sono stati esibiti e quindi i valori non li
abbiamo. Una cosa è però vera: le giranti nuove sono state
sostituite dopo due anni. Se andavano così bene, mi scusi, perché
le hanno sostituite? Capisce che ci sono contraddizioni evidenti:
per quanto uno non voglia fare discorsi campati in aria, perché è
vero che ne abbiamo parlato tante volte, è anche vero che la
documentazione sulla quale adesso stiamo discutendo mi è arrivata
non più di un mese fa, ed è finalmente una documentazione che
arriva da CVA.
Vede, Presidente, magari uno prima diceva certe cose perché
arrivavano informazioni che non si conoscevano bene o perché non
arrivavano da dove chiaramente sarebbero dovute arrivare, ma quello
che le ho spiegato è arrivato tutto da CVA. Non voglio mettere
fuori i cartelli con su scritto quanti sono i rendimenti delle
centrali, perché non mi interessa, non è il mio lavoro; vorrei però
sapere quali sono, e non presi da un foglio di carta qualunque
scritto da me o da chiunque altro, ma vorrei vedere le risultanze
delle prove di ditte che fanno questo di mestiere. In Commissione
ci è stato risposto che non li abbiamo perché li facciamo solo in
qualche caso; questo mi ha lasciato abbastanza perplesso, perché
allora mi chiedo in base a che cosa viene deciso di cambiare o meno
un pezzo all'interno dell'impianto, se questo se rende, quanto o
come rende. Diventa assolutamente empirico, si va assolutamente a
caso, e prova ne è che siamo poi dovuti tornare alle vecchie
giranti.
Alla fine del ragionamento dico: le persone che si occupano
attualmente di CVA, che hanno fatto questa scelta e che poi sono
uscite da Water Gen Power - tra parentesi hanno messo in vendita le
quote ma nessuno le ha ancora comprate, perché tecnicamente è vero
che siamo usciti dato che le abbiamo messe in vendita, ma sono
ancora lì perché nessuno se le è ancora comprate (questo solo per
dirci come stanno le cose fino in fondo) - sono quelle che oggi si
occupano di fare un'altra operazione molto importante e, se magari
la sbagliano o per qualche motivo fanno errori che poi pagheremo
tutti, tra due o tre anni ci ritroveremo a dire che sono cose che
succedono, capita. Sfiga! Non va tanto bene, mi dispiace. Lei li
deve difendere e lo capisco, perché li ha scelti lei, però facciamo
un ragionamento tutti quanti qua dentro: io ho chiesto con questa
mozione di avere copia dei rendimenti, non di metterli fuori, ma di
averne copia, chiunque li chieda, e come me i Consiglieri
regionali, per verificare se i valori, giusti o sbagliati che
siano, sono differenti da quelli reali. La CVA non li ha forniti e
lei di conseguenza non li ha forniti a me, quindi cade a fagiolo la
seconda parte dell'impegno.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Presidente, ho ascoltato attentamente
quanto ha comunicato a seguito delle informazioni ricevute da CVA.
Io non entrerò nel merito dei rendimenti, perché penso che la
richiesta fatta dal collega Cognetta sia molto chiara: si chiede
una volta per tutte di capire quali sono questi rendimenti, se le
informazioni che circolano e i documenti che sono circolati in
Commissione sono veritieri, se sono attendibili o meno. Io non sono
sicuramente in grado di capire qual è la versione corretta. Certo,
immagino che sia dovere di CVA fare chiarezza dopo che per anni se
ne è parlato in questo contesto, in quest'aula.
Entro invece un po' più nel merito del discorso dei criteri di
aggiudicazione. Noi abbiamo assistito a degli incontri con CVA;
ebbene, le motivazioni espresse da parte di CVA sulla creazione di
questa partecipazione azionaria in Water Gen Power sono state le
seguenti: il non voler più avere un monopolio che detti i prezzi.
C'era anche lei a questa riunione, ha sentito quello che ho sentito
io e altri colleghi. Io dico che è assolutamente curioso: per
aggirare un discorso di monopolio di prezzi e di posizione - che
sarà anche legittimo, perché quando ci sono uno o due fornitori è
molto facile che si mettano d'accordo e vadano poi a determinare
l'importo e il prezzo di mercato - alla fine la chiave di lettura è
che CVA, creando Water Gen Power, di fatto ha creato un monopolio
della stessa WGP, per un motivo molto semplice, che lei molto
correttamente ha detto. Quando io ho una partecipazione azionaria
in cui metto nei patti parasociali che faccio un'indagine di
mercato, faccio una gara d'appalto, dopodiché il prezzo più basso
lo tratto direttamente con la mia partecipata ad un prezzo
inferiore dell'1 percento, cosa ho causato? Lei lo sa meglio di me:
finiscono gli appalti, infatti nessuno ha più partecipato ad alcun
appalto. Chi va a partecipare ad una gara sapendo che io vado poi a
trattare con la mia partecipata chiedendole l'1 percento in meno?
Una gara d'appalto già di per sé costa! Pertanto, in quel famoso
appalto in cui si è deciso di non aggiudicare alla migliore
offerente, si è verificato che Voith - ditta conosciuta in tutto il
mondo - non ha mai più partecipato ad alcuna gara. È ovvio, chi
vuole partecipare ad una gara sapendo che io tratto poi con il mio
rivale, con la mia società partecipata un meno 1 percento? E lo
tratto addirittura senza pari requisiti, perché ha detto bene il
collega: un discorso è se io ho un forgiato o un fuso per cui io
tratto con la mia partecipata una fornitura che non ha
caratteristiche specifiche, ma qui pare che ormai la corsa sia
quella di spendere meno, non ha uguali specifiche, tratto
direttamente e finita la storia!
È curioso anche il fatto - e mi preme che lo sappiano anche quei
pochi che ci ascoltano - che da quando è nata Water Gen Power, nel
2011, il portafoglio clienti di Water Gen Power è il 98 percento di
CVA. Per cui una ditta che nell'arco degli anni mi pare abbia fatto
una fornitura di circa 58,9 milioni (siamo quindi vicini ai 59
milioni), che CVA ha come grande fornitore, che ha avuto queste
aggiudicazioni dirette, quando CVA se ne va e quando alla fine esce
da questa società si pensa sarà appetibile sul mercato. No, non è
così, perché nessuno ha ancora fatto un'offerta per rilevare una
quota di Water Gen Power. È chiaro che è stata creata ad arte. Il
vero problema è che non si può creare qualcosa per aggirare le
regole. Sono assolutamente d'accordo che nessuno poteva obbligare
CVA ad applicare il Codice degli appalti, ma per il semplice motivo
che CVA - che è a partecipazione totalmente pubblica - aveva il
dovere di farlo, anche se non era previsto. Pertanto io
personalmente sono assolutamente interessato ad avere tutte le
indicazioni e i chiarimenti che chiede il collega Cognetta.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
I colleghi sono già intervenuti in
maniera molto puntuale su questo tema, su questo atto, e la
pubblica amministrazione parla tramite atti.
Il nostro gruppo sosterrà questa mozione che è stata presentata,
per due motivazioni principali. La prima è che dobbiamo avere
contezza, informazioni di prima mano e certificate dall'azienda. La
seconda, invece, è più di natura politica: si può decidere di
rischiare in un ambito così delicato dove la concorrenza può fare
anche dei cartelli, per cui non c'è più una sana concorrenza, ma il
tutto deve essere tranquillamente verificato in modo da chiudere un
cerchio e capire se ne è valsa la pena, se il minore costo e la
minore qualità corrispondono comunque ad un guadagno per la
società. Noi pensiamo che questo sia l'abc di una società
partecipata, in questo caso controllata, o di un qualsiasi
artigiano, piccolo o grande che sia. Uno può ricorrere al mercato,
può ricorrere in questo caso ad aziende che non sono blasonate come
altre, ma i conti poi devono tornare, perché la sommatoria deve
essere fatta, sì, dal minore costo, ma deve essere inserito il
costo della manutenzione, l'usura, la durata e il segno alla fine
deve essere positivo, altrimenti la scelta messa in campo dai
dirigenti di questa società non ha portato dei risultati ottimali
alla società, e non solo, per cui i dubbi che abbiamo sollevato in
quest'aula in questi mesi, in questi anni, se non portano risultati
ottimali capite che aumentano. E quando i dubbi aumentano le zone
d'ombra o le zone grigie aumentano, è giusto fugare ed è giusto
comunque che si creino tutte le condizioni per poter valutare la
società, noi stessi e tutto il Consiglio, se l'operazione fatta ha
portato risultati positivi o se, invece, ha portato danni alla
società e, di conseguenza, alla collettività.
Spero che da parte del Consiglio regionale comunque vi sia
un'attenzione a questa mozione proprio per mettere serenamente sul
piatto della bilancia le richieste, in modo da farsi poi
un'opinione, una propria idea se le scelte fatte portano comunque a
dei valori e a dei risultati positivi.
Presidente -
Ha chiesto la parola il Consigliere Nogara;
ne ha facoltà.
Nogara (UVP) -
Chiedo una sospensione per una riunione di
maggioranza.
Presidente -
Sospensione concessa.
La seduta è sospesa alle ore 16:46 e riprende alle ore
17:55
.
Rosset (Presidente) -
Possiamo riprendere i lavori dopo
la sospensione. Ha chiesto la parola il Consigliere Nogara; ne ha
facoltà.
Nogara (UVP) -
Si era chiesta questa sospensione per
valutare l'impegno della mozione presentata dal collega Cognetta.
Le motivazioni sono soprattutto per la delicatezza dei dati che
verrebbero esposti anche qui, in Consiglio, e si è proposto al
Consigliere Cognetta di cambiare l'impegno verso la Giunta
regionale che sarebbe posto in questo modo: "ad audire, entro
trenta giorni dall'approvazione della presente mozione, nella
Commissione consiliare competente i vertici e i tecnici di CVA con
i dati di rendimento certificati, che devono rimanere riservati,
delle centrali ante l'installazione del materiale WGP e post
installazione materiale WGP e a fornire ulteriori chiarimenti
rispetto alla prassi anomala di aggiudicazione della fornitura". È
chiaro che in seguito a queste audizioni si vedrà poi, da parte di
chi parteciperà a queste riunioni, se intraprendere al limite altre
iniziative oppure, se si è soddisfatti di quanto si apprende, di
chiudere la questione.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Spero che entro trenta giorni si riesca
a vedere finalmente nel dettaglio quanto richiesto. Pongo l'accento
sul fatto che i dati devono essere certificati, non vorrei trovarmi
con fogli che non so da dove arrivano; pregherei pertanto di
presentare in maniera corretta e dettagliata a CVA tutti i dati che
abbiamo chiesto. Se magari non le è chiaro qualcosa sono
disponibile a fornire tutti i chiarimenti, in maniera tale da
evitare fraintendimenti. Chiedo poi anche al Presidente di
Commissione competente di aggiornare il calendario per fare questo
passaggio, perché diventa fondamentale anche decidere quali passi
fare successivamente.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Solo per ringraziare il collega Nogara e
il collega Cognetta per gli interventi effettuati nell'ambito di
questa mozione. Avevo anticipato che c'era la disponibilità, però
con questa specificazione almeno si avrà la possibilità di chiarire
una volta per tutte i dati richiesti a più riprese, con una
certificazione che permetta di chiudere questa lunga e tormentata
vicenda, che doveva essere chiarita.
Presidente -
Detto questo, possiamo mettere in votazione
la mozione, se il Consiglio è d'accordo, con l'impegno emendato.
Dichiaro aperta la votazione. La votazione è chiusa.
Presenti: 34
Votanti           
: 34
Favorevoli: 34
Il Consiglio approva all'unanimità.
