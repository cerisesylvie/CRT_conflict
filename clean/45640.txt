Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2308 del 6 aprile 2023 - Resoconto
OGGETTO N. 2308/XVI - Interrogazione a risposta immediata:
"Notizie in ordine alla riapertura dell'area megalitica di
Saint-Martin-de-Corléans".
Bertin (Presidente) -
Punto n. 82.02. Consigliere Manfrin
ne ha facoltà.
Manfrin (LEGA VDA) -
Come molti in quest'aula sapranno,
avranno avuto modo di vedere dalle evidenze giornalistiche,
purtroppo l'area megalitica, che doveva riaprire dopo un anno di
stop, sembra che dovrà ancora attendere per essere riaperta al
pubblico e, da quello che è stato diffuso, pare che i lavori di
riqualificazione dovrebbero concludersi entro il mese di novembre
2023.
Il problema però è che quest'area è chiusa dal mese di marzo
2022. È un'area che ha un immenso interesse storico, culturale,
artistico.
Io ho partecipato a una visita di quest'area e la cosa più bella
è sentire il racconto e soprattutto vedere le stele e anche vedere
che c'è una zona nella quale si ritrovano le vestigia di quella che
fa fare un salto all'indietro e ridatare completamente la storia
dell'agricoltura mondiale, cioè fa fare un salto di migliaia di
anni, perché l'agricoltura si stimava che fosse iniziata mi pare
intorno all'8.000 e invece questa la fa risalire ancora più
indietro. Quindi un'area di sicuro interesse che però è chiusa da
un anno; adesso si dice che verrà riaperta a novembre 2023, però,
dopo tutti i rinvii che ci sono stati, riteniamo che sia importante
appurare e avere delle certezze.
Con quest'interrogazione chiediamo se effettivamente i lavori si
concluderanno entro il mese di novembre 2023 oppure se dobbiamo
attendere degli ulteriori rinvii e degli ulteriori periodi per
riconsegnare questo patrimonio a tutta l'umanità.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega Manfrin, mi dà
l'occasione di specificare.
I lavori in atto presso il parco e museo archeologico nell'area
megalitica di Saint-Martin-de-Corléans di Aosta si concluderanno
nel mese di maggio 2023.
La conclusione degli stessi tuttavia non è sufficiente per poter
riaprire al pubblico il sito. Come comunicato nel corso della
recente conferenza stampa, e riportato appunto dagli organi
d'informazione, dopo il termine di fine lavori, sarà necessario
l'effettuazione dei collaudi tecnici amministrativo e la raccolta
di tutta la documentazione tecnica di conformità da parte dei
liberi professionisti incaricati della direzione lavori e dei
collaudi, in conformità al vigente quadro normativo.
Sulla scorta di quanto predisposto dai professionisti, la
Soprintendenza procederà ad avviare i procedimenti di ottenimento
di tutte le autorizzazioni necessarie in base alle normative di
settore.
Preciso che le autorizzazioni vengono rilasciate da enti terzi
esterni all'Assessorato e in alcuni casi esterni
all'Amministrazione regionale.
A titolo esemplificativo, le autorizzazioni più importanti da
ottenere saranno le seguenti: accatastamento, la pratica è già in
corso, autorizzazione sanitaria presso la USL, autorizzazione della
Commissione per il pubblico spettacolo per la sala polivalente da
160 posti, SCIA presso il Comando dei Vigili del Fuoco e, sulla
scorta di tutte le precedenti, consegna della SCIA presso il Comune
di Aosta per l'ottenimento dell'agibilità.
La Soprintendenza sta attualmente verificando il procedere dei
lavori e sta programmando l'acquisizione della documentazione
tecnica necessaria presso le ditte esecutrici e i liberi
professionisti coinvolti nei rispettivi ruoli, onde poter
procedere, dopo l'ultimazione lavori, alla predisposizione delle
pratiche autorizzative nel più breve tempo possibile.
Allo stato attuale non è possibile, non per volontà, stimare le
tempistiche degli iter autorizzativi presso gli enti che verranno
coinvolti.
L'Assessorato opererà con il massimo impegno cercando e fornendo
la massima collaborazione agli enti che, per competenza, dovranno
rilasciare le autorizzazioni, al fine di conseguire l'obiettivo
della prevista riapertura del parco e museo archeologico nell'area
megalitica di Saint-Martin per il mese di novembre 2023.
Presidente -
Consigliere Manfrin, a lei la parola.
Manfrin (LEGA VDA) -
Grazie, Assessore, per la sua
risposta, però nel sentire il suo intervento, mi facevo una domanda
e dico: tutte queste operazioni e tutte queste richieste non
potevano essere anticipate? Non potevano essere istruite le
pratiche prima di arrivare a questo punto? Perché evidentemente
siamo a più di un anno di attesa ed è chiaro che privare il nostro
patrimonio anche di questo fondamentale pezzo per così tanto tempo
di sicuro non fa bene all'immagine della regione.
In ogni caso prendiamo atto delle sue parole, Assessore, però,
guardi, se non verrà riaperto a novembre 2023, è evidente che sarà
un clamoroso fallimento e questo clamoroso fallimento sarà
ascrivibile soltanto a lei.
