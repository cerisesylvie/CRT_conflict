Classificazione
CONSIGLIO REGIONALE
Attività consiliare d'aula



Oggetto del Consiglio n. 798 del 22 settembre 2004 - Resoconto
OBJET N° 798/XII - Suite du débat sur la situation politique.
(Approbation d'une résolution)
Président - Je rappelle que la réplique du Président de la
Région vient d'être terminée. Nous passons à examiner la résolution
qui a été présentée.
La parole au Conseiller Riccarand, pour déclaration de vote sur
la résolution.
Riccarand (Arc-VA) - Il nostro gruppo voterà contro questa
risoluzione, non solo perché conferma un programma di legislatura
che non abbiamo condiviso, di cui non condividiamo molti aspetti,
ma direi soprattutto perché ci sembra un documento del tutto
inadeguato rispetto alla crisi che si è aperta con il voto del 29
luglio e non indica una prospettiva convincente e chiara per il
futuro. Non ci sono state e non sono indicate né nelle
dichiarazioni del Presidente, né in questa risoluzione, delle
modifiche significative rispetto all'assetto della Giunta, della
maggioranza; non ci sono state neanche indicate le modifiche,
peraltro preannunciate, nella distribuzione delle competenze
all'interno della Giunta. Ci sembra un documento che sancisca
semplicemente una tregua momentanea, senza che vi sia una soluzione
rispetto ai problemi veri che hanno determinato il voto negativo
del 29 luglio.
Riteniamo che si tratti di un documento assolutamente debole,
assolutamente inaccettabile, inadeguato a dare uno slancio
all'attività del Consiglio regionale e della sua maggioranza;
pertanto, da parte nostra, il giudizio e il voto non può che essere
negativo.
Président - La parole au Conseiller Tibaldi.
Tibaldi (CdL) - Abbiamo ascoltato attentamente sia l'intervento
del Presidente, in esordio di seduta, sia la sua replica, a
conclusione del dibattito generale. Abbiamo colto alcuni aspetti
che riteniamo significativi. Forse l'aspetto più significativo è
quello secondo il quale, inizialmente, l'episodio dello scorso fine
luglio era stato definito dallo stesso Presidente Perrin come un
"incidente di percorso"; un fatto episodico, un fatto
straordinario, un fatto che esula dalle normali regole di
comportamento di una maggioranza o di un partito di maggioranza
assoluta come "Union Valdôtaine".
In realtà, a distanza di 2 mesi, abbiamo visto che qualcosa è
maturato anche nelle convinzioni del Presidente, che erano così
nette e chiare il 29 luglio scorso... oggi, la chiave di lettura è
un po' diversa. Oggi, in due passaggi, ho notato che il Presidente
Perrin ha detto che non si tratta di un fatto specifico, bensì di
un malessere più generale, quindi penso che anche lui abbia
maturato la consapevolezza che, al di là delle dichiarazioni di
"facciata" fatte in quest'aula da lui e dai Capigruppo di
maggioranza, e al di là del contenuto di questa risoluzione, sulla
quale ci tornerò dopo, in realtà c'è la consapevolezza che il
problema è più grande dell'incidente di percorso che si voleva
dichiarare, o che il Presidente voleva illustrarci con il fatto del
29 luglio scorso.
Effettivamente il malessere è più generale, lo abbiamo vissuto
tutti quanti, sia noi come Consiglieri di opposizione, sia gli
stessi Consiglieri di maggioranza, i quali si rendono conto che la
coesione a livello di Giunta è piuttosto lacera, insufficiente: è
una Giunta che procede non certamente nell'ottica della
collegialità qui auspicata, ma piuttosto "allo stato brado", con i
diversi Assessori che operano nei singoli settori di rispettiva
competenza, con scelte che talvolta appaiono quanto mai
discutibili!
Assessore, quella collegialità auspicata e quella fiducia
rinnovata, quell'affermazione di validità della maggioranza più
volte sottolineata, stanno ad indicare che qualcosa manca! È un po'
come succede in una coppia: una coppia di fidanzati o di sposi,
quando continuano a reiterarsi dichiarazioni d'amore, vuol dire che
hanno bisogno di sicurezze reciproche l'uno con l'altro! Queste
"dichiarazioni d'amore" che oggi abbiamo ascoltato in quest'aula o
letto sui giornali... qualcuno dice: "non c'è crisi, non c'è
rimpasto"... per carità, la crisi non è vero che non c'è! La crisi
c'è stata, c'è, e sta lasciando i suoi postumi ancora adesso!
Vedremo in futuro quanto sarete riusciti a contenere questi disagi,
questo malessere più generale, quello che non è un "incidente di
percorso" nel prosieguo del tempo!
È naturale e comprensibile un aggiustamento di rotta, in ogni
maggioranza e in ogni governo può accadere che ci siano delle
necessità di rettifica, di aggiustamento di un programma o di
rapporti interpersonali o interistituzionali; però, è altrettanto
vero che, alla luce di quanto è successo il 29 luglio, ovvero una
sfiducia palese a un Assessore e non solo a un documento contabile,
è naturale che ci si aspettasse qualcosa di più! Ci si aspettava
qualcosa di più, come d'altronde si pensava che in questi termini
politici ragionasse anche la maggioranza. I previsti cambiamenti o,
meglio, la prevista ridistribuzione di deleghe in realtà non c'è
stata; d'altronde, da più parti e anche dalla stessa maggioranza, è
stato notato come una concentrazione di deleghe e di poteri in capo
ad uno stesso Assessore per quanto riguarda la gestione della casa
da gioco è quanto mai nociva! Abbiamo un super Assessore - come è
stato più volte definito - che non solo gestisce la casa da gioco,
ma la controlla, quindi è controllore di sé stesso e delle scelte
che egli compie! Scelte sulle quali comunque torneremo a ragionare
quando si parlerà del bilancio della "Casinò S.p.a." nel suo
complesso.
Ricordo che, quando il nostro gruppo consiliare propose una
mozione per ridefinire o riassettare queste competenze esagerate e
mal riposte in capo a una sola persona, ci fu una dichiarazione del
Presidente Perrin che prevedeva un futuro riesame di questo
assetto. Questa poteva essere l'occasione, Presidente Perrin! In
realtà avete probabilmente perso un'occasione a fronte della quale
oggi volete mostrare una compattezza di facciata che, in realtà,
non pare esistere, e naturalmente perdete un'occasione anche per
dare quelle scelte sostanziali, politiche e amministrative, di cui
la Valle d'Aosta ha bisogno!
Penso che nemmeno possa essere accettata come soluzione una
proposta, anzi è scandaloso perché, se da un punto di vista formale
ci proponete 10 righe oggi, dopo 2 mesi di interlocuzione da quella
data del 29 luglio, con quelle che prima definivo "dichiarazioni
d'amore" che non dovrebbero neppure essere più reiterate con una
maggioranza con una sua collegialità e un suo funzionamento... al
di là di questo, qual è la soluzione sostanziale che proponete? Non
una revisione delle deleghe, perlomeno in materia di casa da gioco,
ma addirittura, leggevo recentemente su "Le Peuple Valdôtain" una
dichiarazione del Capogruppo Borre: "
Casino, sortons de
l'impasse
", ma come uscite dall'impasse, da quell'incidente di
percorso, che in realtà non è un incidente di percorso? Uscite con
una modifica del Regolamento consiliare! Volete proporre un "orrore
istituzionale", modificando delle regole che sono state codificate
da tempo e hanno dimostrato la loro validità, altrimenti non siete
in grado di garantire la coesione!
La vostra coesione passa attraverso una modifica del Regolamento
consiliare, ed è questo l'aspetto scandaloso della vicenda! Se sono
comprensibili aggiustamenti di rotta, sostituzioni di Assessori -
come d'altronde accade anche a livello nazionale quando ci sono dei
ministri che non rientrano più nel gradimento di una maggioranza e
lasciano la poltrona - voi proponete una modifica delle regole!
Cambiamo le regole per metterci d'accordo fra di noi, e non
riassettiamo un programma di governo, cercando di vedere di limare
quelle che possono essere delle esosità da un punto di vista di
deleghe in capo a una persona, cercando di controbilanciare pesi e
contrappesi a livello di poteri. No! Cambiamo le regole,
calpestiamo quella che è una norma istituzionale, di garanzia anche
per chi, qua dentro, svolge un ruolo democratico come noi, pur di
salvaguardare la nostra unità... e allora dov'è questa nostra
unità...
E dov'è questa vostra unità, Capogruppo Borre? È una unità
manifesta, palesata, ma non esiste nella sostanza, perché voi,
senza questa "dichiarazione d'amore" non riuscite assolutamente a
governare questa Regione in maniera coesa e collegiale. Si potrebbe
poi entrare in tutte le distonie a livello amministrativo, quello
che è stato definito anche "bricolage", scelte che non sono
condivisibili o assolutamente da respingere, dal nostro punto di
vista; però, oggi, non è arrivata quella risposta sostanziale che
noi, e anche i Valdostani, si aspettavano!
Presidente, lei ha detto: "vi dovevamo una risposta". La
risposta non passa senz'altro attraverso questo documento, è
assolutamente insufficiente questo documento, perché a parte che -
come dicevo - rileva la grave difficoltà per la maggioranza - lo
avete detto con le vostre parole - e naturalmente non è solo un
fatto negativo il risultato del voto segreto del 29 luglio, ma
soprattutto non è una risposta in termini sostanziali.
Se volete copiare le risposte in termini sostanziali, copiatele
da chi, in questo momento, a livello nazionale, sta vivendo dei
momenti di instabilità nell'ambito degli equilibri di una
coalizione, e qui vi vorrei leggere alcune dichiarazioni fatte dal
Presidente del Consiglio Berlusconi quando l'Onorevole Tremonti
lasciò l'incarico:
"Per queste ragioni è stato doloroso per il
Governo, soprattutto per me che lo presiedo, privarsi dell'apporto
dell'Onorevole Giulio Tremonti. Se ciò è divenuto inevitabile, è
stato per l'insorgere e il reiterarsi di incompatibilità e di
contrasti che sono diventati insostenibili. Questi contrasti hanno
riguardato essenzialmente ragioni di metodo e questa esigenza,
dettata dalla crisi, ha talvolta messo in secondo piano il metodo
collegiale di preparazione delle decisioni, e ha determinato una
richiesta di collegialità, che in queste settimane è stata
riproposta da alcuni fra gli alleati della coalizione di governo. È
questo l'unico reale motivo che ha provocato una divaricazione
purtroppo insanabile fra un ministro e un partito dell'alleanza di
governo".
Secondo noi è insanabile la divaricazione che si è creata il 29
luglio fra un Assessore, le sue deleghe e i rapporti con la
maggioranza di governo; naturalmente i 7 voti dei "franchi
tiratori" non passano inosservati. Sarà curioso vedere se e quando
tornerà in aula il documento, quali saranno le giustificazioni che
addurranno per sostenere una linea diametralmente opposta a quella
del 29 luglio!
Il nostro voto sarà, di conseguenza, contrario.
Presidente - La parola al Consigliere Salzone.
Salzone (FA) - Nel ribadire la posizione e la linea politica di
"Fédération" espressa in modo chiaro questa mattina, e riconoscendo
che il documento presentato è un atto politico interno della
maggioranza organica, così come ha spiegato il Presidente della
Giunta, e coerentemente con quanto già affermato il 29 luglio in
occasione della votazione del rendiconto sulla Gestione speciale
del Casinò, dichiariamo la nostra astensione.
Président - La parole au Conseiller Viérin Marco.
Viérin M. (SA) - Credo che la discussione su questo argomento
sia stata abbastanza importante, poi sta ad altri giudicare se
sufficiente o meno; comunque, se non altro, oggi c'è stato un
dibattito che ha avuto ed ha un significato politico, che ha
portato certamente ad una maggiore chiarezza del quadro politico
valdostano, soprattutto a seguito dell'intervento del collega La
Torre, il quale ha dichiarato che la "Fédération" è collocata a
Sinistra perché bisogna scegliere o il Centro-Destra o il
Centro-Sinistra in un momento dove l'Europa va in questa direzione,
perché l'area autonomista - queste le motivazioni del collega di
"Fédération" - è sufficientemente rappresentata dal gruppo "Union
Valdôtaine".
Come "Stella Alpina" non condividiamo questa analisi e questo
sistema d'agire e confermiamo la nostra posizione di forza
autonomista, aperta al dialogo, al confronto, prioritario con
l'altra grande forza autonomista, "Union Valdôtaine", e comunque
disponibili al confronto con tutte le altre forze politiche
rispetto agli interessi della Valle d'Aosta, come sempre è stato
fatto nel passato. Riteniamo che questo confronto e questo dialogo
ci sia anche con le forze del Centro-Sinistra; purtroppo il dialogo
lo si può fare con le persone che sono aperte al dialogo e non con
chi utilizza ogni momento di confronto come un momento per
denigrare o tessere tele poco chiare!
In sintesi, nel quadro politico valdostano rimangono 2 forze
politiche autonomiste, mentre le altre fanno tutte riferimento a
forze politiche nazionali: questo è il grande fatto politico che
oggi è emerso in quest'aula! Sulla questione specifica... credo sia
un problema interno all'attuale maggioranza; quindi, su questo
tema, il nostro gruppo si asterrà.
Président - La parole au Conseiller Sandri.
Sandri (GV-DS-PSE) - Nel prendere atto con soddisfazione anche
delle dichiarazioni che il Presidente della Regione ha fatto a
chiusura del dibattito, sempre nello spirito di conferma di una
maggioranza, di un governo, di un presidente e di un programma,
nello spirito di rispetto del risultato elettorale, che - come
dicevo stamani - è un punto di riferimento per tutti, la "Gauche
Valdôtaine" annuncia il voto favorevole alla risoluzione.
Président - La parole au Conseiller Cesal.
Cesal (UV) - Il voto del 29 luglio ha rappresentato un atto
politicamente grave, un atto negativo che ha però palesato un certo
malessere all'interno della maggioranza e all'interno del gruppo di
maggioranza assoluta, l'"Union Valdôtaine". Come ha detto bene
stamani il Presidente, a seguito di tutto ciò, non trattandosi di
un episodio, si è avviato un confronto all'interno dell'"Union",
prima, della maggioranza poi, un confronto spigoloso, a volte duro,
ma nella sostanza franco e leale.
Si sono affrontati ed esaminati i vari problemi, si è partiti
dal Presidente e dal ruolo che il Presidente, in quanto capo
dell'Esecutivo e quindi capo della maggioranza che governa oggi la
Regione e che continuerà a governarla nel prossimo futuro e, al
Presidente, si è rinnovata la fiducia. Ne consegue che, con il
rinnovo della fiducia al Presidente, viene anche rinnovata la
fiducia all'Esecutivo che esso presiede, perché l'Esecutivo è
espressione anche, per quanto poi suggellato da un voto della
maggioranza e dell'aula del Consiglio regionale.
Chiaramente questo dibattito ha portato a delle conclusioni
anche di tipo politico: una, la più importante, è che la
risoluzione della crisi, in questo momento di particolare
fibrillazione, doveva essere affrontato e risolto all'interno di
questa maggioranza, senza alcun tipo di coinvolgimento di altre
forze che, in questi ultimi tempi, hanno dato la loro disponibilità
a sostenere, esprimendo parole di apprezzamento per l'azione del
Governo. Si è ritenuto che il problema fosse all'interno di questa
maggioranza, per cui non si cercava di allargare il dibattito, e di
affrontare il problema fuori dall'ambito dell'attuale maggioranza
del Consiglio. Credo che questa sia una risposta politica che viene
data, al di là di tutte le altre considerazioni che si possono o
vogliono fare.
L'altra necessità, appunto, affrontando il ruolo che il
Presidente deve svolgere all'interno della coalizione... si è
ritenuto che vi fosse la necessità di una maggiore partecipazione
del Presidente, in quanto garante della coesione della maggioranza,
all'attività politico-amministrativa. Qualcuno prima parlava di un
ruolo di "assessore" e "super Assessore". Ci sono delle competenze,
cito il problema del casinò che, dal mio punto di vista, è un
argomento di interesse generale; ma non solo il casinò è un
argomento che ha una valenza, che ha un interesse generale, e
quindi deve essere affrontato in maniera collegiale dalla
maggioranza dell'Esecutivo... ce ne sono tanti altri! Il casinò
forse è quello che ha un effetto mediatico più importante, è quello
che investe tutta una serie di problemi che esulano dal valore
intrinseco di questo argomento, che è sicuramente un problema, ma
non è il solo della Valle d'Aosta!
Ritengo che ci sia la necessità - il Presidente ha dimostrato la
sua volontà di voler rivedere l'azione del Governo regionale - di
assumere determinate competenze di carattere generale, discusse e
valutate, perché non si può dichiarare subito quali possono essere
deleghe che vengono date, ridistribuite, ritirate o meno. Sono dei
discorsi che vanno approfonditi in maniera seria e collegiale, a
cui si cercherà di dare un tipo di soluzione che possa andare bene,
che possa essere condivisa, se non da tutto il Consiglio, almeno
dalla maggioranza che sostiene l'Esecutivo!
Dicevo, il dibattito all'interno del gruppo "Union" e della
maggioranza è stato duro, però credo che, alla fine del confronto,
siano emersi più i motivi che ci uniscono rispetto a quelli che ci
dividono. Si è ritenuto che l'azione di questa maggioranza e di
questa Giunta potesse continuare, affidando al Presidente
l'incarico di recepire le istanze provenienti dai vari strati, le
varie sensibilità del movimento. Siamo un gruppo numeroso; il
Consigliere Tibaldi prima parlava di "dichiarazioni d'amore"...
questi esempi sono sempre molto suggestivi... quando ci si ama si è
generalmente in 2, noi siamo in 18 e diventa difficile amarsi in
18, quanto meno! È difficile trovare la possibilità di essere
d'accordo su tutti i problemi, anche se credo che questo
rappresenti la ricchezza del nostro movimento: quella di essere un
movimento vivo, che parla e discute, che affronta i problemi, che
si scontra quando è il caso, ma poi, nei momenti importanti, trova
la volontà di risolvere tali problemi e di andare tutti nella
stessa direzione. Tutto questo anche per giustificare il fatto che
il documento presentato sia un documento estremamente conciso; non
c'è bisogno di dire altro!
Si ribadiscono i motivi principali, si ribadisce la validità
dell'attuale tipo di maggioranza e si continua su questa strada;
poi credo che nessuno di noi abbia la "sfera di cristallo" per
capire cosa succederà, ma credo che all'interno del gruppo di
maggioranza si sia trovato il modo per poter andare avanti
correttamente, nel pieno rispetto delle varie sensibilità e delle
varie posizioni che connotano un gruppo consistente come il nostro,
con delle individualità di un certo tipo.
Il voto di "Union Valdôtaine" pertanto non può che essere un
voto favorevole a questo documento.
Président - La parole au Conseiller Frassy.
Frassy (CdL) - La mia dichiarazione di voto sarebbe superflua,
in quanto il nostro gruppo ha già espresso, sia nel dibattito
generale, sia in sede di dichiarazione di voto, la propria
posizione.
Diventa però necessario, alla fine di questo dibattito,
reintervenire a sottolineare il "bluff" di cui parlavamo stamani,
perché penso che l'intervento del collega Cesal - per i colleghi
che erano attenti - non possa passare inosservato, e soprattutto se
i giornalisti - come immagino - hanno voglia di fare il loro
mestiere, sottolineo l'intervento del collega Cesal, perché il suo
intervento, nel gran mare degli interventi di questa mattina, è il
più significativo: in pochi minuti ha evidenziato il "bluff" del
Presidente Perrin, quando ha detto che è iniziato un confronto,
quando ha detto che per le deleghe e la loro ridistribuzione ci
vorrà tempo. Ha confermato, Presidente, che non avete ancora
trovato una definizione dei vostri equilibri e dei vostri assetti
interni!
Allora noi rimaniamo in aula a votare, vincendo la tentazione di
lasciare l'aula, ma non vogliamo rinunciare a ribadire, in maniera
chiara e forte, il nostro dissenso a questo modo di procedere nella
gestione della politica valdostana. Questo è un documento
interlocutorio, che serviva perché - come le scuole iniziano in
base al calendario scolastico - il Consiglio regionale ha un suo
calendario; di conseguenza, in qualche maniera i conti con le
vicende di fine luglio andavano fatti! Lo ringrazio il collega
Cesal, perché, se non altro, ha espresso in maniera garbata - ma
significativa - la situazione politica attuale! Devo dire che c'è
un abisso culturale, c'è un abisso morale con l'atteggiamento del
Governo nazionale rispetto all'atteggiamento del Governo
regionale!
Il collega Tibaldi ha letto un passaggio significativo di cosa
avviene nel Governo nazionale: quando ci sono situazioni come
quelle che hanno caratterizzato e, oserei dire, quasi "paralizzato"
l'attività amministrativa ordinaria, si prende atto, si cambia e si
va avanti. Voi avete la pretesa di non prendere atto delle
situazioni, di richiamare al senso di responsabilità l'opposizione,
che peraltro mi sembra abbia dimostrato con i fatti nella seduta
straordinaria di agosto di avere senso di responsabilità più di
quanto non ne abbia dimostrato questa maggioranza, e di essere
disponibile ad affrontare nel merito i problemi concreti! Allora ci
chiediamo qual è il mastice, Assessore Marguerettaz e Presidente
Perrin, che impedisce a questa Giunta di adottare dei provvedimenti
che siano coerenti con la situazione politica!
Il Consiglio regionale riprende i suoi lavori dopo la pausa
estiva, ma non potete pensare di continuare a governare in questa
situazione, chiedendo all'opposizione quello che nessuna
opposizione al mondo potrebbe concedervi: di modificare le regole
per consentirvi di litigare! Su questo faremo un'opposizione
durissima, perché è impensabile che i vostri problemi passino
attraverso lo stravolgimento di regole che hanno caratterizzato,
nel bene e nel male, ma nella certezza delle regole del diritto e,
dunque, della democrazia, il confronto politico.
Il gruppo "Union Valdôtaine" ha la responsabilità non solo di
governare, ma anche di garantire la democrazia, perché la
tentazione, avendo la maggioranza assoluta, di modificare le regole
a proprio uso e piacimento è una tentazione che condanniamo e
denunciamo fin da adesso! Non accettiamo che le regole vengano
cambiate solo per consentirvi di gestire, al di fuori
dell'interesse della comunità valdostana, la politica valdostana!
Diciamo questo perché non vorremmo che qualcuno, domani, ci potesse
accusare di ostruzionismo. La battaglia che faremo sulle regole
sarà una battaglia per la democrazia; di conseguenza, penso sia una
battaglia che non possa essere evitata da chiunque dei 35
Consiglieri abbia consapevolezza che questo meccanismo si deve
reggere su regole certe per tutti.
Se pensate, con venerdì, di iniziare il "golpe bianco" della
modifica del Regolamento ad uso e funzione di una vicenda che avete
creato voi, sappiate che da venerdì dovrete confrontarvi con
un'opposizione durissima e la faremo a tutela della democrazia in
Valle d'Aosta!
Président - Je soumets au vote la résolution présentée:
Conseillers présents: 34
Votants: 28
Pour: 22
Contre: 6
Abstentions: 6 (Comé, La Torre, Lavoyer, Salzone, Stacchetti,
Viérin Marco)
Le Conseil approuve.
