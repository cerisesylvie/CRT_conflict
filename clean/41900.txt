Classificazione
AMBIENTE
Flora e fauna



Oggetto del Consiglio n. 910 del 18 settembre 2019 - Resoconto
OGGETTO N. 910/XV - Interrogazione: "Cause della moria della
fauna ittica nel torrente Messuère in Comune di Brusson".
Rini (Presidente) -
Punto n. 19 all'ordine del giorno. La
parola all'Assessore Chatrian per la risposta.
Chatrian (AV)
- I colleghi mi chiedono in maniera
abbastanza puntuale la fotografia rispetto a quello che è successo
ad inizio agosto; cercherò di rispondere altrettanto puntualmente
nel merito.
Il 6 agosto, a seguito di segnalazione, gli agenti del Corpo
forestale della stazione di Brusson si sono recati in località
Moulin de Robatot, dove hanno riscontrato una situazione di messa
in secca del torrente Messuère con presenza, in due distinte pozze
totalmente prosciugate, di circa 60 trote fario morte. Allo stato
attuale sono ancora in corso accertamenti con l'ausilio di
personale tecnico per appurare la causa della moria che, molto
probabilmente, è avvenuta per asfissia dovuta alla totale mancanza
d'acqua nel corso d'acqua. Le cause della messa in secca del tratto
del torrente sembrano riconducibili ad un eccessivo prelievo
d'acqua effettuato attraverso le opere di captazione poste a monte
della zona in cui sono state trovate le trote. Si tratta della
presa del Ru Gran Riva, di competenza del Consorzio del
miglioramento fondiario di Brusson e della captazione delle acque
date in concessione alla centralina idroelettrica di proprietà
della società Messuère Energie S.r.l. La sera del 6 agosto entrambe
le derivazioni erano attive. Sul tratto interessato quindi sono
autorizzate due captazioni al prelievo idrico, di cui una
riconosciuta al Ru Gran Riva sulla base di un antico diritto al
prelievo pari a 164 litri al secondo nel periodo interessato e
senza alcuna prescrizione in materia di deflusso minimo vitale.
All'epoca della concessione non era ancora previsto. La seconda,
concessa alla società Messuère Energie e autorizzata con
provvedimento di VIA, prevede invece nel periodo di interesse -
mese di agosto - un obbligo di rilascio di DMV pari a 165 litri al
secondo. La quantità d'acqua utile a garantire il funzionamento di
entrambe le opere di presa, nel tratto compreso tra le due
captazioni, avrebbe dovuto essere almeno pari alla somma dei due
quantitativi previsti, perché a valle della seconda opera di presa
fossero rispettate le condizioni minime di sussistenza
dell'ecosistema torrentizio, vale a dire la presenza di un
quantitativo di acqua sufficiente ad evitare il verificarsi di
morie come quella di cui stiamo parlando.
Anche per la struttura gestione demanio idrico dell'Assessorato
alle opere pubbliche del collega Borello, che ha partecipato agli
accertamenti congiuntamente alla stazione forestale di Brusson e al
Consorzio Pesca, la moria di pesci pare ascrivibile ad una messa in
secca del corso d'acqua. Nel corso del sopralluogo di tale
struttura, svolto il giorno dopo, in data 7 agosto, è stato
riscontrato il mancato rilascio del corretto quantitativo di DMV a
valle della derivazione in capo alla società Messuère Energie; di
conseguenza è stato avviato l'iter per la combinazione della
sanzione amministrativa prevista per questo tipo di irregolarità.
Considerato che l'asta torrentizia del torrente Messuère è soggetta
a regime vincolistico ai sensi del decreto n. 42/2004 - per la
precisione l'articolo 142 - e che la messa in asciutta del torrente
con la conseguente moria dei pesci ha causato il deturpamento di
bellezze naturali, è stata ipotizzata da parte del Corpo forestale
la violazione dell'articolo 734 del Codice penale, reato per il
quale è stata inoltrata un'informativa all'autorità giudiziaria per
le determinazioni di competenza. Attualmente sono in corso gli
accertamenti dovuti da parte della suddetta Polizia giudiziaria.
Penso di aver risposto in maniera puntuale ai quesiti che i
colleghi mi hanno posto.
Présidente -
La parole au collègue Luboz pour la
réplique.
Luboz (LEGA VDA)
- Sicuramente il fatto è di una gravità
abbastanza rilevante, a mio giudizio, ma non è l'unico che è
successo e succede in questa Valle. C'è un detto del filosofo
Francis Bacon, Francesco Bacone, "
niente provoca più danni in
uno stato che i furbi passino per saggi
". In campo
idroelettrico, ahimè, sono tanti i saggi che, invece, in realtà
sono furbi e si arrogano il diritto quasi di depredare le risorse
che dovrebbero essere pubbliche.
Ho letto la relazione fatta dal Corpo forestale di Brusson, dove
i titolari della seconda opera di presa, quella irrigua, segnalano
una situazione di perdurante scarsità idrica. Sicuramente l'allarme
è diffuso e la notizia che è comparsa sugli organi d'informazione è
quella della moria delle trote, però la scarsità idrica lamentata
dei gestori del Consorzio di miglioramento fondiario forse non ha
un'eco così importante ma è assolutamente grave anche quella.
Mi chiedo, già anche alla luce di una risoluzione che avevo
visto presentata da colleghi presenti in quest'Assemblea nel 2015,
se non sia il caso di valutare un aumento delle sanzioni per coloro
che abusano della loro concessione idroelettrica. Il patois ritorna
sempre utile in certi casi ed è curioso il toponimo della zona di
presa di questa centrale idroelettrica: Robatot. Probabilmente
l'esercente della concessione ha preso un pochino troppo alla
parola il toponimo e ha pensato di portare via tutto.
