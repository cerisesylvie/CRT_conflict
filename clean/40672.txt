Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 25 del 11 luglio 2018 - Resoconto
OGGETTO N. 25/XV - Interpellanza: "Proposta di accreditamento
presso la Regione delle strutture erogatrici dei servizi per la
prima infanzia".
Fosson (Presidente) -
Per l'illustrazione del punto 11
dell'ordine del giorno, la parola alla Consigliera Pulz.
Pulz (IC) -
I servizi rivolti alla prima infanzia in
Valle d'Aosta - come molti altri settori, ci sembra - soffrono un
po' della mancanza di una visione strategica d'insieme che vada
realmente incontro alle esigenze, in rapidissima trasformazione,
delle giovani famiglie in un momento di forte crisi demografica. Di
fronte alla mancanza di questa ampia capacità progettuale, i
servizi alla prima infanzia nascono in base alle sollecitazioni
urgenti che giungono dal territorio e rispondono però così a una
logica che ci sembra di poter definire di rattoppo. Possiamo anche
rivelare che lo spunto per la richiesta di questa maggiore
progettualità ci è imposto dalle notizie che ci giungono dal nido
Farfavola, gestito dalla cooperativa La Sorgente di Aosta che ha
notevoli difficoltà a proseguire il suo servizio, pur in presenza
di una forte domanda. Si parla di una sua chiusura, tra l'altro
imminente, perché prevista per il mese di agosto prossimo venturo.
Chiaramente le famiglie hanno protestato, anche perché il nido in
questione non è una semplice
garderie
, ma si presenta come
una struttura molto flessibile, quindi gradita dalle giovani
famiglie, perché risponde alle loro reali esigenze organizzative.
Il nido Farfavola oltretutto - ci piace sottolinearlo - sorge nel
cuore del quartiere Cogne ed è quindi un importante luogo di
presidio sociale e di aggregazione. La mobilitazione delle giovani
famiglie ha costretto le istituzioni (Comune di Aosta) a
confrontarsi. La soluzione pare risiedere nell'accreditamento
presso la Regione delle strutture che intendono erogare servizi
alla prima infanzia, chiaramente secondo protocolli e parametri ben
precisi.
A seguito di alcune iniziative già presentate presso il
Consiglio comunale di Aosta, si è appreso che dovrebbe esistere una
bozza di convenzione già pronta presso il nostro Assessorato
regionale (quello della precedente legislatura) che vedrebbe
proprio in Aosta questo progetto pilota di accreditamento. Le
famiglie potrebbero così ottenere un
voucher
da utilizzare
in maniera libera e flessibile presso le strutture accreditate. Noi
a questo punto vorremmo sapere quali siano le intenzioni
dell'Assessore rispetto a questa bozza di convenzione per ottenere
l'accreditamento presso la Regione dei servizi alla prima infanzia
e, soprattutto, chiediamo con quale tempistica procederanno i
lavori.
Presidente -
La parola al consigliere Viérin.
Viérin (UVP) -
Abbiamo semplicemente chiesto la
presentazione di una mozione d'ordine che avremmo voluto poter
esprimere nel momento in cui l'abbiamo richiesta, perché
chiederemmo al Governo di essere presente in aula quando ci sono
delle iniziative che i colleghi presentano. Mancava metà del
Governo nel momento in cui questa è stata presentata.
Capiamo che magari sono temi che non li interessano; il motivo
per cui noi non abbiamo presentato tante iniziative, anzi, non ne
abbiamo quasi presentate, è perché sappiamo di essere davanti al
Governo del fare e giustamente vorremmo lasciar fare al Governo le
prime azioni annunciate: le grandi riorganizzazioni, le grandi
riforme che seguiremo con attenzione nelle prossime settimane.
Capiamo i numeri esigui, ma chiediamo a lei, Presidente, che ci
sia almeno la presenza del Governo quando queste attività ispettive
vengono proposte.
Presidente -
La ringrazio di questa osservazione. Prego,
per la risposta l'assessore Certan.
Certan (ALPE) -
Grazie, collega Pulz. Ho ascoltato il suo
intervento dall'inizio alla fine ed è stato sicuramente
interessante e la ringrazio per questa sua sollecitazione. Credo
che preliminarmente sia importante fornire una sintetica
rappresentazione della situazione attuale di offerta dei servizi
per la prima infanzia non soltanto sul comune di Aosta - che lei ha
tirato in ballo parlando della chiusura di uno degli asili nido -
ma sull'intero territorio regionale. Ringrazio il collega Bertschy,
che mi ha preceduto. Questa ricognizione mi è stata fornita dagli
uffici. Poiché ha lavorato in questo anno su questa tematica e
quindi è giusto riconoscere questo lavoro; sicuramente non avrei
potuto farlo in dieci giorni, quindi mi sembrava doveroso
precisarlo.
Complessivamente in Valle d'Aosta risultano già autorizzati 844
posti di asilo nido, di cui 652 pubblici finanziati con risorse
regionale a valere su finanza pubblica locale, e 192 privati non
finanziati. Gli asili nido privati sono complessivamente sette, di
cui tre ad Aosta, tre nell'Unité Mont-Émilius - ce n'era un quarto
(L'Aquilone azzurro) che ha appena formalizzato la chiusura - e uno
nell'Unité Mont-Cervin. Ci sono poi alcuni asili nido pubblici
(Gignod, Charvensod e Pont-Saint-Martin) che, nell'ambito delle
stesse strutture, hanno aumentato i posti autorizzati aggiungendo
ai posti pubblici finanziati una quota di posti privati non
finanziati, per una somma di 192.
Rispetto a questo quadro effettuerei alcune considerazioni.
L'intero ammontare dei posti autorizzati, pubblici più privati, per
un totale di 844 rappresenta l'offerta minima che, nel rispetto
dell'indicatore approvato dal Consiglio europeo di Lisbona, ogni
Stato membro dovrebbe garantire alla propria popolazione in età
infantile. Praticamente questo indicatore definisce nel 33 per
cento dei bambini della fascia anagrafica da zero a tre anni il
numero minimo e ottimale dei posti da garantire nei servizi alla
prima infanzia.
La seconda considerazione che mi sembra importante fare è che i
servizi pubblici per la prima infanzia dovrebbero quindi garantire
tutti i posti attualmente autorizzati e in esercizio, compresi
quelli oggi non finanziati, in quanto si tratta di un numero di
posti adeguato ai fabbisogni della popolazione della fascia di età
interessata.
La terza considerazione porta quindi a dire che la maggior parte
delle gestioni anche degli asili nido pubblici è oggi
esternalizzata a cooperative sociali. Fanno eccezione - e su questo
ho un dato del quale devo avere conferma - due soli nidi la cui
gestione è ancora diretta da parte dell'ente locale
(Pont-Saint-Martin sicuramente, su Nus credo che stiano prevedendo
l'esternalizzazione) e due nidi dove la gestione è parzialmente
esternalizzata con una parte di personale residuale ancora
pubblico: sicuramente l'asilo nido di viale Europa ad Aosta, che
credo sia passato ad esternalizzazione, e il nido di Châtillon.
Questa circostanza renderebbe possibile pensare a un sistema di
accreditamento dei servizi socioeducativi regionali di
finanziamento indiretto degli stessi tramite dei
voucher
erogati alle famiglie fruitrici dei servizi stessi, che si potrebbe
estendere poi progressivamente, ed eventualmente, a tutta la
regione. Questo è quanto lei mi chiedeva, quando diceva:
"sembrerebbe che ci fosse". Da questa analisi si è dedotto che
questo potrebbe essere fatto, proprio in virtù del fatto che molti
servizi sono stati esternalizzati alle cooperative. Ma è giusto
anche considerare che trasformare il finanziamento dei nidi da
diretto a indiretto attraverso un
voucher
potrebbe creare le
condizioni per trattare in modo uniforme tutti i servizi di asilo
nido attualmente operanti sul territorio regionale, favorendo una
competizione in termini migliorativi rispetto ai requisiti di
autorizzazione e autoregolando il mercato sulla base delle libere
scelte dei cittadini e delle famiglie. Consentirebbe anche il
mantenimento in esercizio dei nidi privati che attualmente non
beneficiano di alcun finanziamento, la cui chiusura porterebbe
inevitabilmente a un impoverimento dell'offerta del territorio
rispetto a questa tipologia di servizi socioeducativi, penalizzando
la distribuzione territoriale dei servizi stessi. Riducendo
l'offerta, la stessa rischia di non essere più adeguata alla
domanda ed è in parte anche per questo che prima le avevo parlato
di quel coefficiente del 33 percento. Però non possiamo negare che
con questa soluzione si possano ipotizzare alcune criticità:
personale dipendente assunto dai Comuni o dalle Unités, gestori
diretti dei servizi, in questo caso ci si riferisce a
Pont-Saint-Martin che è gestito direttamente dall'Unité Mont-Rose,
e, inoltre, anche la capacità di rimanere sul mercato delle
strutture pubbliche che dipenderebbe dal progetto educativo
proposto, dalla competitività con tutte le strutture presenti sul
territorio. Quindi l'offerta, anche da un punto di vista educativo,
pedagogico è legata alle offerte di sviluppo per i piccoli, ma
anche alla flessibilità, piuttosto che da tutta un'altra serie di
fattori.
In ultimo, l'erogazione del
voucher
dovrà essere
preceduta da un'eventuale stipulazione di convenzione o
dell'accreditamento e, quindi, di una convenzione tra la Regione e
il Comune - lei ipotizzava - di Aosta, anche se stiamo facendo
delle valutazioni anche su altri nidi di tutta la regione. Per
avere una visione strategica non possiamo solo fermarci a osservare
un asilo nido di un Comune. Credo che la visione strategica imponga
di fermarsi e di fare una riflessione o comunque di continuare una
riflessione anche sul resto del territorio, proprio per non fare la
logica del rattoppo in alcuni Comuni e far procedere un solo anno
alcuni asili per poi fermarsi. Quindi le assicuro che c'è la
massima attenzione, perché sicuramente questa convenzione tra la
Regione e l'eventuale o Unité o Comune di Aosta che disciplini gli
aspetti operativi della sperimentazione (termini, obblighi,
modalità), banalmente anche chi eroga il servizio, il
voucher
(la Regione o il Comune), ha quali atti presupposti
- attualmente non sono ancora stati fatti questi passaggi - il
preventivo confronto con il CPEL, naturalmente, quindi con il
CELVA, in merito a tutte le considerazioni e alle prospettive che
ho elencato, una previsione normativa che deroghi alle disposizioni
di cui alla legge regionale n. 11/2016 e alla n. 6/2014; la
successiva adozione di una deliberazione della Giunta regionale di
direttive per un'eventuale sperimentazione o comunque periodo di
prova.
Per questo ci siamo presi un po' di tempo per fare delle
valutazioni e per poterle approfondire, ma le dico anche che in
questi giorni abbiamo proceduto celermente ad accogliere cittadini,
rappresentanti delle cooperative. Con la Presidente della Regione
abbiamo incontrato i rappresentanti della cooperativa La Sorgente
che gestisce l'asilo nido di cui lei parlava e abbiamo incontrato
anche i rappresentanti dei genitori della Farfavola. È stato
effettuato un primo incontro con la Vicesindaca del Comune di Aosta
Antonella Marcoz, con la quale, oltre ad altri argomenti, si è
posta l'evidenza della problematica dei servizi della prima
infanzia che verrà affrontata nei prossimi giorni. Vedo adesso in
aula anche il collega Sorbara che si è occupato in questo periodo
come Assessore al Comune di Aosta anche di questa problematica e
c'è chiaramente la disponibilità a fare delle valutazioni
insieme.
Sui tempi si ipotizzerebbe il primo gennaio 2019, ma non diamo
adesso alcun tempo perché dobbiamo valutare.
Presidente -
Per la replica la parola alla consigliera
Pulz.
Pulz (IC) -
Grazie, Assessore, per l'attenzione e la
sensibilità dimostrate e per il quadro preciso che ci ha illustrato
in merito ai servizi alla prima infanzia. Ci sembra fondamentale -
e che sia in tempi brevi - la sperimentazione di cui abbiamo
parlato per questo accreditamento presso la Regione delle strutture
che erogano i servizi con un progetto pilota nella città di Aosta,
progetto che - come lei ha giustamente sottolineato - andrebbe
esteso a un bacino più periferico per poi essere diffuso all'intero
territorio valdostano. Crediamo fortemente che siano queste alcune
delle misure efficaci per le giovani famiglie pressate da tante
comprensibili esigenze di flessibilità e sempre più attente alla
qualità dei servizi, e quindi ben venga la concorrenza positiva a
cui accennava per un'offerta senz'altro sempre migliorabile.
Possiamo ancora aggiungere che questa attenzione è dovuta di
fronte a una crisi demografica evidente, i cui effetti si
ripercuotono a catena sui diversi settori della società e siamo
quindi certi che le difficoltà da lei evidenziate potranno trovare
le giuste soluzioni con l'impegno dell'Assessorato e di tutto il
Consiglio sulla tematica dei servizi alla prima infanzia e nella
tempistica urgente che lei ha evidenziato. La ringraziamo.
