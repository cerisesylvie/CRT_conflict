Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2807 del 23 aprile 1987 - Resoconto
OGGETTO N. 2807/VIII - PROROGA DEI LAVORI DELLA COMMISSIONE
DI INDAGINE SULLA CASA DA GIOCO. - APPROVAZIONE DI ORDINE DEL
GIORNO.
PRESIDENTE
: Ha chiesto di parlare il Consigliere Torrione
per mozione d'ordine, ne ha facoltà.
TORRIONE (P.S.I.):
Per mozione d'ordine, chiedo cinque
minuti di sospensione, per darci la possibilità di concordare una
posizione, sia per quanto riguarda le forze di minoranza, sia per
quanto riguarda l'eventuale posizione delle forze di
maggioranza.
PRESIDENTE
: C'è una richiesta di sospensione: ci sono
obiezioni? La seduta è sospesa.
Si dà atto che i lavori sono sospesi dalle ore 9,54 sino alle
ore 11,28.
PRESIDENTE
: Riprendono i lavori dopo la sospensione, che
è stata più lunga del previsto, ma penso possa aver dato i suoi
frutti.
Ha chiesto di parlare, per mozione d'ordine, il Consigliere
Segretario Tamone, ne ha facoltà.
TAMONE (U.V.):
Chiederei al Presidente del Consiglio di
voler discutere l'iscrizione di un ordine del giorno, che
illustrerò in seguito. Penso che il Presidente del Consiglio abbia
già a sue mani la copia di questo ordine del giorno, che pregherei
di distribuire al Consiglio.
PRESIDENTE
: E' stato consegnato alla Presidenza un ordine
del giorno, sottoscritto dai componenti la 1^ Commissione,
allargata ai Capigruppo, e in questa veste hanno firmato anche i
Capigruppo, per cui è stata richiesta l'iscrizione d'urgenza.
Pongo in votazione l'iscrizione d'urgenza dell'ordine del giorno
testè distribuito:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Come aveva annunciato il Presidente del
Consiglio, la riunione è stata fruttuosa, benchè, come tutti
possono immaginare, sufficientemente complicata.
Vorrei annunciare il nome dei Consiglieri firmatari di questo
ordine del giorno - di cui dopo darò lettura - che sono i
componenti la Commissione Casinò: Aloisi, Baldassarre, Beneforti,
Berti, De Grandis, Mafrica, Maquignaz, Pedrini, Ricco, Sandri,
Stévenin, Tamone e Torrione.
L'ordine del giorno che sottoponiamo all'approvazione del
Consiglio recita così:
Il Consiglio regionale della Valle d'Aosta
Constatate
le oggettive difficoltà incontrate dalla
Commissione Affari Generali allargata ai Capi Gruppo incaricata di
accertamenti sulla Casa da Gioco di Saint-Vincent.
Ritenuto
necessario consentire alla Commissione di
procedere all'assolvimento del mandato ricevuto dal Consiglio,
nell'interesse generale.
Preso atto
che il Presidente della Commissione ha
dichiarato la sua disponibilità a delegare un altro Commissario a
presiedere la Commissione qualora si verifichino situazioni di
oggettiva incompatibilità;
DECIDE
1)
di prorogare i lavori della Commissione al 20
maggio 1987 con l'impegno di completare i lavori per quella
data;
2)
di impegnare i Commissari ad affrontare questioni
esclusivamente politiche e amministrative con esclusione di quelle
a carattere penale in quanto non rientrano nelle competenze della
Commissione;
3)
di fissare la prossima riunione della Commissione
per martedì 28 aprile 1987.
PRESIDENTE
: E' aperta la discussione sull'ordine del
giorno letto e illustrato dal Consigliere Segretario Tamone.
Ha chiesto di parlare il Consigliere Aloisi, ne ha facoltà.
ALOISI (M.S.I.):
Ritengo sia mio dovere spiegare alle
forze politiche, alla pubblica opinione, alla gente perchè il
sottoscritto ha aderito a questo ordine del giorno. Innanzitutto, è
stato un ordine del giorno molto sofferto, soprattutto da parte
mia, ma alla fine l'ho accettato per un motivo molto semplice:
voglio allontanare da me e da tutti quanti qualsiasi ombra di
dubbio sul fatto che in questa vicenda ci sia un fatto personale
fra me e Valerio Beneforti. Questo è l'elemento principale che mi
ha convinto ad accettare questo ordine del giorno, che non
condividevo; l'ho accettato perchè ritengo che in questo momento è
necessario salvare soprattutto le istituzioni. Ci trovavamo in una
situazione talmente delicata, per la quale non si riusciva a
trovare una soluzione di ripiego, e, pertanto, in quest'ottica ho
accettato di firmare l'ordine del giorno.
Debbo dire che quanto è scritto dà ampia soddisfazione, anche se
non traspare in modo chiaro dalle righe quella che è stata la
battaglia mia e delle altre forze di opposizione nella richiesta di
fare un chiarimento su questa vicenda e, soprattutto da parte mia,
la richiesta al Presidente di questa Commissione di mettersi da
parte per poter analizzare, verificare quelle varie accuse che
venivano mosse.
Ho ampia documentazione nella mozione che ho presentato,
iscritta al punto 49, che non illustrerò, che dimostra la
fondatezza delle varie accuse, che avevo mosso e che continuerò a
muovere al Presidente della Commissione, perchè mi riservo,
accettando questo ordine del giorno, di verificare se all'interno
della Commissione tutte quelle richieste e quelle accuse, che sono
state mosse, verranno portate fino in fondo.
Sotto quest'ottica, chiedo il rinvio - e non il ritiro - della
mia mozione al prossimo Consiglio, per verificare se veramente c'è
la volontà, da parte delle forze di maggioranza e soprattutto del
Consigliere Beneforti, di chiarire questi punti. Solo a queste
condizioni ho accettato questo accordo, proprio per dimostrare che
non c'è niente di personale, in quanto posso provare che le accuse,
che avevo mosso, le avevo già presentate nel lontano maggio
1984.
In quest'epoca ho accettato l'ordine del giorno; mi auguro che
venga portato a termine, quanto ci si propone di fare, entro i
termini fissati. Avevamo già una delibera votata dall'intero
Consiglio, che indicava di fare chiarezza, ma chiarezza non è stata
fatta. E' per questo che chiederò il rinvio alla prossima riunione
della mia mozione; se viene rispettato l'accordo, a quel momento
verrà ritirata, perchè ci vedremo in Commissione e tireremo fuori i
documenti.
PRESIDENTE
: Prima di continuare nel dibattito, vorrei
chiarire che ieri il Consigliere Pedrini ha fatto una dichiarazione
in aula, con cui si impegnava a riferire, in Commissione o in
Consiglio, gli esiti di un suo incontro quale membro della
Commissione. Credo che il Consiglio possa prendere atto che,
essendoci una volontà convergente su questo ordine del giorno, il
Consigliere Pedrini dovrà e potrà riferire nell'ambito della
Commissione. Credo in questo modo di chiarire non solo la posizione
del Consigliere Pedrini, ma anche quella del Consiglio, che ieri ha
ascoltato le dichiarazioni del nostro collega.
Ha chiesto di parlare il Consigliere Segretario Tamone, ne ha
facoltà.
TAMONE (U.V.):
Convinti come siamo che la Commissione
opererà nel senso che è concordato nell'ordine del giorno,
accettiamo il rinvio della mozione del Consigliere Aloisi al
prossimo Consiglio. A quel momento non ci sarà più bisogno di
discuterla, perchè saremo già avanzati nella fase dei lavori, com'è
la volontà di tutte le forze che sono in questo Consiglio.
PRESIDENTE
: La Presidenza fa presente che, per un
rispetto formale di quelli che potranno essere i tempi, dopo la
votazione dell'ordine del giorno metterebbe in approvazione la
proposta di rinvio.
Pongo in votazione l'ordine del giorno:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
