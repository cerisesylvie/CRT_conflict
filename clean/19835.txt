Classificazione
ASSISTENZA SANITARIA E OSPEDALIERA
Piano socio-sanitario regionale


Resoconto integrale del dibattito dell'aula
Oggetto del Consiglio n. 3016 del 19 febbraio 2003 - Resoconto
OGGETTO N. 3016/XI Tempistica della trattativa Stato/Regione per
il riparto del Fondo sanitario 2003. (Interrogazione)
Interrogazione A conoscenza del confronto aperto fra le Regioni
italiane in merito ai criteri di ripartizione del fondo sanitario,
e dell'intesa raggiunta in tal senso sulla proposta da presentare
al Ministro della Sanità nella Conferenza Stato-Regioni;
Viste le competenze della Regione Valle d'Aosta in materia di
spesa sanitaria;
Preso atto dell'emendamento approvato dal Parlamento in
occasione dell'approvazione della finanziaria 2003, con il quale è
stato impegnato il Governo ad avviare entro novanta giorni un
tavolo di trattativa con la Regione per rivedere i criteri di
assegnazione delle risorse finanziarie per far fronte alla spesa
sanitaria sostenuta dalla Valle d'Aosta;
i sottoscritti Consiglieri regionali
Interrogano
la Giunta regionale e l'Assessore competente per conoscere:
1) se il tavolo di trattativa per il Governo e la Regione è
stato già aperto o programmato nel rispetto dei tempi previsti dal
mandato parlamentare;
2) se, e come, la Valle d'Aosta è interessata all'intesa
raggiunta fra le Regioni, e quindi, alle modalità di riparto del
fondo sanitario per l'anno 2003, che saranno oggetto di confronto
nella Conferenza Stato-Regioni.
F.to: Beneforti - Squarzino Secondina
Président
La parole à l'Assesseur au budget, aux
finances et à la programmation, Agnesod.
Agnesod (UV)
Prima di procedere in modo puntuale a
rispondere ai due quesiti posti, è necessario fare un po' di
chiarezza, perché l'emendamento a cui si riferisce il Consigliere
Beneforti ha una portata diversa e più estesa rispetto al solo
aspetto sanitario.
Mi limito a sottolineare il comma 7 dell'articolo 30 della legge
n. 289/2002, legge finanziaria, che recita testualmente:
"Entro
90 giorni dalla data di entrata in vigore della presente legge è
avviata con la Regione Valle d'Aosta/Vallée d'Aoste, in apposita
sede tecnica, la procedura secondo le modalità previste dallo
Statuto della Regione medesima, per la definizione di una intesa
volta a regolare i rapporti finanziari fra lo Stato e la Regione,
compresi quelli connessi alle competenze in materia sanitaria".
Ciò significa che il tavolo va esteso ad un contesto generale, pur
essendo la sanità un aspetto al quale prestiamo particolare
attenzione, poiché rappresenta un modello anomalo rispetto al
contesto delle altre regioni e poiché ha i suoi fondamenti in un
accordo datato, sottoscritto nel 1994, su basi e norme superate, se
non addirittura non più in vigore. Dopo questa puntualizzazione, in
risposta alla prima domanda, ricordo che il 16 gennaio scorso ho
incontrato, accompagnato dal Coordinatore dell'Assessorato
Gerbelle, il Sottosegretario al tesoro, Senatore Giuseppe Vegas, e
alcuni funzionari tecnici di massimo livello del ministero.
L'incontro, da noi richiesto per iniziare ad affrontare argomenti
concernenti i rapporti tra Stato e Regione, ha avuto il carattere
di una impostazione di percorso.
Gli argomenti trattati, che hanno ripreso un ordine del giorno
da noi proposto, sono stati: avvio del confronto con il ministero
per la definizione dell'accordo sul patto di stabilità, così come
previsto da una norma specifica in finanziaria; definizione della
problematica imposte sostitutive, già affrontate in parecchi
incontri avuti nel corso del 2002, in relazione al comma 6
dell'articolo 25 della "448/2001", legge finanziaria dell'anno
precedente; avvio in sede tecnica della procedura per la
definizione delle problematiche in funzione di quanto previsto dal
comma 7, articolo 30, della legge n. 289/2002, cioè l'ultima
finanziaria dello Stato. Il tavolo è stato aperto nel pieno
rispetto dei tempi previsti dal mandato parlamentare, in
particolare sul punto oggetto dell'interrogazione - quindi il punto
dell'articolo 30 - la posizione ministeriale espressa sia dal
Sottosegretario, sia dai funzionari presenti, è stata che la
competenza - stante il richiamo alla norma statutaria - appartenga
al Ministero per gli affari regionali e che i funzionari del
Ministero dell'economia parteciperanno, se richiesto, in veste di
supporto tecnico.
Il 30 gennaio scorso il collega Vicquéry, partecipando alla
Conferenza dei Presidenti Stato-Regioni, ha sentito il Ministro per
gli affari regionali, concordando il nome del dirigente
ministeriale che avrebbe rivestito il ruolo di referente tecnico di
parte governativa. Da parte nostra, due dirigenti: uno
dell'Assessorato alle finanze e uno dell'Assessorato alla sanità,
hanno elaborato il materiale necessario su questo argomento e, il
18 febbraio, il Presidente della Regione ha ufficialmente inviato
al Ministro degli affari regionali la richiesta di apertura del
tavolo tecnico. Mi pare che allo stato dei fatti la Regione si sia
mossa nel tempo e nel modo i migliori cercando di avviare,
nell'interesse generale, un confronto serio su quelle problematiche
dei rapporti finanziari tra la Regione e lo Stato.
Sulla seconda domanda, vorrei ricordare che il punto 18
dell'accordo stipulato in sede di Conferenza Stato-Regioni,
nell'adunanza dell'8 agosto 2001, stabilisce che per le Regioni
Friuli-Venezia Giulia, Valle d'Aosta, le Province autonome di
Trento e Bolzano, che attualmente provvedono con risorse proprie al
finanziamento del Servizio sanitario, il Governo si impegna a
verificare l'opportunità di rivedere i rapporti finanziari con lo
Stato, al fine di pervenire a finanziamenti coerenti con le intese
raggiunte con le altre regioni. In applicazione di tale indicazione
la Regione Valle d'Aosta ha presentato, in occasione di uno
specifico incontro svoltosi il 13 febbraio 2002, al Ministero
dell'economia e delle finanze, la richiesta di finanziamenti
statali aggiuntivi per il Servizio sanitario regionale.
Con nota 27 marzo 2002 il Ministero dell'economia e delle
finanze, in seguito all'incontro ed esaminata la nostra richiesta,
ha comunicato di non poter assentire alla richiesta, in quanto
sostanzialmente alla Regione vengono attribuiti i 9/10 della
maggior parte dei contributi erariali riscossi sul territorio, e
che al finanziamento del servizio si provvede con l'IRAP e
l'addizionale regionale IRPEF, in sostituzione dei contributi
sanitari che, a seguito di meccanismi di adeguamento delle entrate
delle regioni a statuto speciale, assicurano invarianza di gettito
rispetto a quello derivante dai contributi sanitari riscossi
precedentemente.
Successivamente, con nota del 20 maggio 2002, il Presidente
della Regione ha formulato alcune considerazioni rispetto a quanto
comunicato dal suddetto ministero ed ha richiesto un ulteriore
incontro ed approfondimento, a cui non è stato dato seguito a
livello ministeriale. Certamente, da parte nostra, esistono
evidenti motivi di insoddisfazione per il permanere di una
situazione discriminatoria che penalizza la nostra Regione, poiché
l'IRAP ha creato un gettito notevolmente inferiore - circa un terzo
rispetto alle entrate derivanti dalla vecchia tassa sulla salute -
mentre, come è avvenuto in tutto il resto dell'Italia, la spesa
sanitaria è cresciuta notevolmente negli ultimi anni, anche se,
grazie ad un accurato monitoraggio della stessa, messo in atto
dall'ASL, nell'ultimo anno l'incremento risulta più contenuto.
Il divario comunque rimane notevole e si attesta nell'ordine dei
150 milioni di euro: per questo, è necessario aprire al più presto
il confronto con lo Stato, per garantire alla nostra Regione una
capacità di spesa che riesca a far fronte agli investimenti
indispensabili per una realtà che vuole mantenersi viva, attiva e
competitiva.
Président
La parole au Conseiller Beneforti.
Beneforti (PVA-cU)
Forse l'Assessore non ha compreso il
vero spirito della nostra interrogazione, anche se apprezzo la
risposta, perché se non altro ha dimostrato un certo interesse
della Regione nei confronti del Governo, per ottenere la
risoluzione di certi problemi anche finanziari ed economici.
Infatti abbiamo presentato l'interrogazione per conoscere a che
punto è la trattativa fra il Governo e la Regione; avevo letto, a
novembre, una dichiarazione del nostro deputato il quale diceva che
più volte la Regione aveva richiesto tale revisione e riconosceva
che era un ottimo risultato aver ottenuto l'emendamento, che apre
uno spazio di contrattazione diretta con lo Stato in una materia
delicata come la spesa sanitaria.
Siccome questo avveniva a novembre, abbiamo presentato
un'interrogazione per conoscere se si era avviato questo confronto
fra Stato e Regione e a che punto è. Nessuno ha messo in dubbio che
da parte della Regione non ci si muovesse in tal senso, vista la
spesa che ha raggiunto in Valle la sanità, ma eravamo anche
preoccupati che questo fosse il solito emendamento approvato dalla
Camera per far slittare la discussione del problema in avanti,
perché poi a questo emendamento è seguito un confronto fra Stato e
Regioni che non ha favorito l'instaurarsi di un tavolo di
trattativa che non tenesse conto di quello che è successo nelle
altre regioni, anche se noi abbiamo una particolarità su cui ci si
deve confrontare.
Come Regione non abbiamo messo né ticket né balzelli sulla
politica sanitaria in Valle, per cui il nostro discorso si basa
tutto sull'intesa con il Governo per non far ricadere tutta la
spesa sul bilancio ma, visto qual è il comportamento, siamo
preoccupati, anche perché ancora non si è concretizzato niente di
quello a cui aspiravamo. È tutto ancora in discussione, vi sono
stati degli incontri, ma niente è stato definito; questo tavolo che
doveva essere aperto entro 90 giorni, non ha portato ad alcuna
conclusione dei nostri problemi. Se questa trattativa non va in
fondo, la Regione dovrà assumersi l'onere di pagare i debiti
sanitari in proprio.
Con i tempi che corrono, nel vedere come si comporta questo
Governo nei confronti della Valle d'Aosta, devo dire che abbiamo i
nostri dubbi che rispetti gli impegni che ha preso: vediamo come si
comporta con le leggi e in altri contesti! Pertanto abbiamo
presentato questa interrogazione proprio per conoscere qual è la
situazione, e io la ringrazio delle notizie che ci ha dato.
L'invito che le formuliamo è di non fidarsi troppo, perché se il
buon dì si vede dal mattino, forse restiamo a piedi sulla sanità in
Valle!
