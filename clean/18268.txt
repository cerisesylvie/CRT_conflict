Classificazione
SANITÀ VETERINARIA E ZOOTECNIA
Zootecnia
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1361 del 7 giugno 2000 - Resoconto
OGGETTO N. 1361/XI Assegnazione delle quote latte ai
produttori valdostani. (Interpellanza)
Interpellanza Preso atto che sono pervenuti
all’Assessorato regionale
all’Agricoltura centinaia di ricorsi da parte di
produttori valdostani che contestano le quote latte loro
assegnate;
Constatato che si tratta di un numero notevole di ricorsi in
rapporto sia al quantitativo di produttori locali sia al numero dei
ricorsi presentati a livello nazionale;
Considerando che si è di fronte ad una situazione che può a buon
diritto essere definita "anomala";
Tenuto conto delle competenze che in materia svolge, e ha
svolto, se pur con modalità e livelli diversi di responsabilità,
l’Amministrazione regionale;
I sottoscritti Consiglieri regionali
Interpellano
l’Assessore competente per sapere:
1) il numero dei ricorsi pervenuti
all’Assessorato, di quelli esaminati e di quelli
accolti;
2) come valuta questa situazione, quali sono, a suo avviso, le
disfunzioni che ne sono all’origine e quali le
responsabilità dei diversi soggetti interessati;
3) come intende procedere per fare chiarezza
sull’intera questione in modo che non si ripetano
situazioni analoghe.
F.to: Squarzino Secondina - Beneforti
Presidente La parola alla Consigliera Squarzino Secondina.
Squarzino (PVA-cU) Tutti noi abbiamo avuto modo in questi giorni
di vedere, sugli organi di informazione, che sono molte volte la
fonte più diretta e celere di notizie anche per i Consiglieri oltre
che per la popolazione, come ci siano alcuni dati sui ricorsi per
le quote latte, che potremmo definire perlomeno preoccupanti.
L'AIMA - dice l'articolo sulla Stampa del 19 maggio 2000 - ha
notificato a 1200 produttori valdostani su 1400 una serie di dati a
riscontro di annate produttive.
Si tratta di anomalie, segnalate dall'AIMA e comunicate ai
produttori che riguardano la differenza fra il latte effettivamente
prodotto dal singolo produttore, così come è documentato
mensilmente dai dati che vengono trasmessi dagli acquirenti, i dati
a suo tempo dichiarati dallo stesso produttore, quello che si
chiama il "dato storico" (che, come l'Assessore spiegherà meglio,
non nasce come un fungo dalla storia, ma recepisce semplicemente le
quantità di latte segnalate e dichiarate a suo tempo dai produttori
della Valle d'Aosta).
La differenza fra queste due tipologie di dati ha fatto sì che
molti produttori abbiano fatto ricorso, contestando i dati forniti
dall'AIMA e chiedendo il rispetto dei dati a suo tempo forniti da
loro stessi.
In commissione si è proceduto ad una serie di audizioni, ma su
questo tema di così estremo interesse credo che bisognerebbe fare
ancora più chiarezza, forse non c'è stato tempo in commissione di
approfondire i vari aspetti.
L'interpellanza si propone tre obiettivi: conoscere i dati
innanzitutto, quindi il numero dei ricorsi pervenuti
all'Assessorato, il numero di quelli esaminati e di quelli accolti.
Ci interessa poi una valutazione da parte dell'Assessore circa le
disfunzioni che sono all'origine di questo fenomeno; a me pare
strano infatti che un fenomeno così macroscopico sia passato
inosservato in tutti questi anni, che nessuno se ne sia accorto,
che nessuno lo abbia segnalato. Mi pare strano anche che vicende
poco chiare, che hanno coinvolto in passato l'Associazione dei
produttori, non abbiano fatto sorgere perlomeno qualche dubbio
circa la gestione dei dati e circa le modalità con cui le
informazioni venivano fornite ai produttori.
Mi pare strano che la stessa Amministrazione regionale, che in
base alla legge n. 468/92 è chiamata a svolgere il controllo nei
confronti dei produttori e degli acquirenti circa la corretta
applicazione della normativa, non abbia rilevato qualche
incongruità e non abbia provveduto a sanare le situazioni.
La terza questione a cui siamo interessati è capire quali sono
le intenzioni dell'Assessore sul futuro: che cosa può fare perché
ritorni la chiarezza sull'intera vicenda e perché i produttori
siano informati correttamente su tutta la situazione, solo se
informati correttamente possono avere gli elementi per poter
decidere e fare delle scelte. Nessuno di noi vuole che la nostra
regione compaia nelle graduatorie con indici così negativi, proprio
in un settore, come quello lattiero-caseario, che è un po' il
nostro vanto, una delle componenti della nostra carta di
identità.
Queste sono le domande, per le quali chiedo una risposta da
parte dell'Assessore.
Presidente
La parola all'Assessore all'agricoltura e
risorse naturali, Perrin.
Perrin (UV)
Prima di rispondere ai quesiti puntuali
contenuti nell'interpellanza e illustrati dalla Consigliera
Squarzino, ritengo indispensabile fare alcune precisazioni in
relazione alle competenze istituzionali svolte dai diversi
organismi interessati.
Le operazioni di censimento delle produzioni e di prima
attribuzione delle quote nel 1993 sono state effettuate da
Coopagrival, cioè l'Associazione produttori di latte. Nel 1994,
Coopagrival in accordo con l'Assessorato richiede quote aggiuntive
per coloro che nei periodi di riferimento avevano avuto grossi
problemi di produzione, collegati ai capi abbattuti per
risanamento. Quindi l'ulteriore assegnazione che ne era conseguita
da parte dell'AIMA ha riguardato indistintamente tutti i produttori
che avevano avuto degli abbattimenti.
L'Associazione produttori ha successivamente gestito la
compensazione delle quote tra produttori, a livello regionale, fino
alla campagna 1994-1995, nonché tutti i trasferimenti di quota,
quindi cessioni e affitti, per conto dei produttori, fatto che
gestisce ancora attualmente. Le regioni, da parte loro, hanno avuto
il trasferimento delle funzioni amministrative in materia di quote
solo nel 1997 insieme ai compiti di revisione delle posizioni
individuali dei titolari di quote e di decisione sui ricorsi. I
ricorsi sono stati presentati in due tornate dai produttori e
riguardano i dati relativi alla propria posizione individuale quali
comunicati dall'AIMA e ritenuti anormali.
Più precisamente, nel 1997 erano state rilevate dall'AIMA 1400
situazioni anomale relative alle campagne 1995-1996 e 1996-1997.
Queste erano essenzialmente incentrate sulla difformità fra
potenzialità produttiva e produzione consegnata. Problematiche che
hanno potuto essere risolte soprattutto grazie allo strumento
dell'anagrafe regionale del bestiame, che da noi è puntuale, che ha
permesso di confrontare automaticamente il numero dei capi in
lattazione per ogni allevamento e la relativa quantità
prodotta.
Per gli attuali ricorsi invece, relativi alle campagne 1997-1998
e 1998-1999, la situazione si presenta più complessa. In termini
numerici i ricorsi sono circa 1200, ne sono stati esaminati circa
1000 sinora; l'ultimo termine utile concesso per l'esame degli
stessi è fine giugno e solo dopo tale data si sarà in grado di
fornire tutti i dati sugli accoglimenti parziali o totali. Al
momento comunque 35 sono i casi di produttori che risulterebbero
senza quota o a quota zero, e sarebbero pertanto assoggettabili al
superprelievo, cioè a una multa per ogni litro di latte prodotto in
esubero. Di queste situazioni, che sono chiaramente più delicate,
33 sono state risolte favorevolmente attraverso l'acquisizione di
idonea documentazione, mentre altre due necessitano di ulteriori
approfondimenti.
Entrando nel merito, la complessità è dovuta al fatto che ai
ricorsi collegati alle anomalie della fase precedente si aggiungono
situazioni che si configurano come una resa dei conti, se
vogliamo.
Mi spiego meglio. Da una stima approssimativa già ora
attendibile, possono essere circa 400 su 1200 i produttori ai quali
è stata applicata la disposizione dell'articolo 3 del DPR n.
569/93, che ha avuto solo quest'anno la sua applicazione effettiva
in quanto il periodo di riferimento andava dalla campagna 1994-1995
a quella 1998-1999 e quindi questa è la prima fase di verifica.
La disposizione prevede che se per 5 anni consecutivi un
produttore commercializza una quota inferiore al 75 percento
rispetto a quella assegnata, la sua quota deve essere ridotta alla
media del prodotto commercializzato nei 5 anni di riferimento.
È evidente che si tratta di una disposizione che comporta
un'applicazione automatica, basata su dati obiettivi, che non
ammette deroghe o eccezioni, come d'altra parte riconfermato anche
dal ministero che è stato appositamente interpellato, cioè
un'applicazione che a rigore non avrebbe dovuto nemmeno essere
oggetto di ricorso.
In realtà, si tratta di 400 produttori che nell'ambito
dell'operazione di assegnazione e trasferimento di quote si sono
ritrovati con l'attribuzione di una quota eccessivamente elevata
rispetto alle loro reali esigenze produttive. Infatti, in un solo
anno sui 5 presi in esame, hanno raggiunto questo famoso 76
percento della quota attribuita, quello che sarebbe bastato per non
incorrere nella riduzione e mantenere per intero la propria
quota.
Così quell'abbondanza, che poteva sembrare una situazione
favorevole, si è ritorta contro i produttori che hanno ricevuto la
comunicazione di riduzione della quota alla media di quanto hanno
prodotto nei 5 anni, cosa che non sarebbe successa con
un'attribuzione pur sempre ottimistica, ma attentamente mirata in
funzione di questo limite che era già conosciuto nel 1993.
Il terzo punto dell'interpellanza mi offre l'opportunità di fare
chiarezza sulla questione. Come Assessore, sono più che mai
convinto della necessità di una gestione a livello regionale del
regime delle quote, e non per il solito spirito di localismo, ma
perché solo in sede locale si può tener conto di tutte le
problematiche connesse alla particolarità del sistema produttivo
valdostano, caratterizzato da continui adattamenti produttivi,
stagionali e gestionali, funzionali anche alla specificità della
tipologia di allevamento e alle caratteristiche della razza bovina
autoctona.
La richiesta della gestione regionale è stata a suo tempo
istituzionalizzata nella relativa proposta di norma di attuazione e
si spera che presto il suo iter giunga a conclusione nella
formulazione avanzata da quest'Amministrazione regionale e fatta
propria da questo Consiglio.
Con questo non chiediamo particolari privilegi né respingiamo il
concetto di quote di produzione; considerati già i vincoli
ambientali e gestionali della Regione, siamo infatti convinti che i
nostri allevatori sono i primi garanti dei principi restrittivi che
sono alla base del regime europeo delle quote latte.
La regionalizzazione ci permetterà così di riconsiderare in modo
complessivo le diverse esigenze dei produttori; nel frattempo, come
Assessorato, possiamo già parzialmente farvi fronte con le
riassegnazioni attualmente in corso di quote della riserva
nazionale, che ci sono state attribuite.
Parallelamente, l'Assessorato sta cogliendo l'opportunità di
avere finalmente tutta la situazione sotto controllo e sta
provvedendo a rivedere e a ricostruire tutte le singole posizioni.
Entro il mese di luglio si provvederà ad elaborare per ognuno i
quantitativi di riferimento, che saranno comunicati ufficialmente,
al fine di permettere all'allevatore di disporre di dati certi e di
procedere così ad una più chiara e realistica programmazione della
propria attività produttiva.
Presidente
La parola alla Consigliera Squarzino
Secondina.
Squarzino (PVA-cU) Ringrazio l'Assessore per la chiarezza e la
linearità con cui ha presentato i dati, anche con molta onestà
intellettuale; di questo gliene do atto.
Credo che avrebbe potuto esplicitare meglio in alcuni passaggi
alcuni elementi che ha dato come impliciti. Pertanto se l'Assessore
me lo consente, proverò io a farlo, in particolare rispetto al
secondo punto dell'interpellanza, che riguarda le responsabilità,
il ruolo diverso che è stato giocato dai vari soggetti. L'Assessore
ha ricordato che nel 1993 era la cooperativa Coopagrival
responsabile della registrazione di queste quote latte; nel 1994
era ancora Coopagrival insieme all'Assessorato ad avere tale
responsabilità; Coopagrival inoltre ha gestito e gestisce tuttora
l'intera operazione di trasferimento e affitto di quote, quasi
volendo mettere in chiaro di chi sono le responsabilità:
l'Assessorato solo dopo il 1997 ha avuto competenze in materia di
quote latte per il periodo precedente; la responsabilità è di
qualcun altro, in questo caso della Cooperativa dei produttori.
Credo che questo sia giusto, Assessore.
Quello che mi lascia perplessa è il fatto che l'Assessorato
aveva già fin dal 1993 dei compiti di verifica e di controllo
sull'attività della Coopagrival, e aveva, ed ha tuttora, la
responsabilità di certificare la cessione e il trasferimento delle
quote, tant'è vero che le centrali, a cui viene venduto il latte,
fanno riferimento alle quote latte dei produttori, e non basta che
questi dicano di aver affittato delle quote a questo o di averne
trasferite a quell'altro, ma devono avere un documento rilasciato
dagli uffici dell'Assessorato che attesti le loro affermazioni. Non
certamente l'Assessore in persona, ma sono gli uffici
dell'Assessorato a certificare il passaggio di quote, quindi c'è
una grossa responsabilità da parte della Regione.
C'è poi una responsabilità di tipo "politico" che vorrei qui
ricordare, nel senso che lei dice che c'è stata una resa dei conti
rispetto anche a quello che chiedeva la legge del 1993, ovvero chi
non raggiungeva il 75 percento della produzione avrebbe visto
ridurre la propria quota.
Rispetto a questo tema, c'era stata qui in Valle un'attenzione
particolare, c'erano state voci precise che avevano sottolineato
questa difficoltà, voci che o non hanno trovato ascolto da parte
dell'Assessore, oppure non so cosa sia successo! Faccio riferimento
ad una relazione già del 1993 in cui si dice:
"La quota
regionale determinata per l'88-89 dall'Associazione produttori
Coopagrival e provvisoriamente accettata dall'AIMA è di 89 milioni
di litri, come dichiarato dal Presidente Beneyton agli associati
nell'assemblea per l'approvazione del bilancio del 1992. Questa
indicazione è sicuramente in eccesso di oltre 20 milioni di litri,
come è facile desumere dal numero di lattifere presenti in Valle
d'Aosta, vale a dire meno di 20.000 capi, che tenendo conto della
razza, del latte destinato all'allevamento e dei capi che non
partoriscono, non può superare nel modo più assoluto i 60-65
milioni di litri. Sono state assegnate dall'Associazione produttori
Coopagrival quote indebite ad aziende nuove, o mantenute ad aziende
cessate, con il risultato di avere un'indicazione globale falsa.
L'associazione non ha avvertito i produttori, né lo hanno fatto del
resto altri organismi fra cui la Regione e le organizzazioni
professionali, delle posizioni irregolari che si andavano
determinando, con la conseguenza che molti sono convinti che la
propria situazione produttiva sia definita e non soggetta a
prelievi sulla sovrapproduzione, falsando così le prospettive di
sviluppo della propria attività economica".
Le stesse cose, con parole diverse, le ha dette nel 1995
un'associazione di cui lei, Assessore, è stato per anni Presidente,
l'AREV, la quale dice:
"Riteniamo che la quota di 750.000
quintali sia decisamente superiore alla produzione. Dall'altro ci
preoccupa il fatto di come si potrà in futuro -
quindi già si
sapeva
- dimostrare di mantenere una produzione, che in effetti
non abbiamo. Sull'efficacia della possibilità di dimostrare le
produzioni con l'autocertificazione, si è pronunciato
favorevolmente il Parlamento. È certo che tale operazione deve
essere vista al fine di regolarizzare le posizioni stravolte da
errori precedenti, e non certo azione attraverso la quale
fabbricare nuove quote. Anche qui ci si deve per forza chiedere
quale sia l'incongruenza che porti molti produttori a non avere una
quota sufficiente, quando il quantitativo regionale totale lo è
abbondantemente".
Voglio dire che c'era questo problema, tant'è vero che era stata
nominata appositamente una commissione per chiarire tutta la
situazione, però dai dati che lei ha fornito e, soprattutto, da
tutta questa serie di ricorsi, appare che questa commissione che
doveva fare chiarezza, non l'abbia fatta, perché il problema è
tornato alla ribalta: siamo alla resa dei conti!
Quindi credo che ci siano, e ci siano state, effettivamente
delle grosse responsabilità in questo senso da parte della Regione,
che è stata chiamata a più riprese ad intervenire e non lo ha
fatto.
C'è una perplessità che riguarda anche questa Cooperativa
produttori, Coopagrival, che fa parte integrante della Certidop,
che è quell'organismo che deve poi stabilire la qualità della
fontina, ma questo è un altro problema su cui torneremo un'altra
volta.
Rispetto alla terza questione, che riguarda le prospettive,
condivido il fatto che la gestione delle quote venga fatta a
livello regionale, che questo problema sia stato messo nell'agenda
delle norme di attuazione. Ma questo non risolve la situazione
perché non incide sul numero di bovine che ci sono nella nostra
regione, numero che storicamente si è determinato e che non è in
grado di produrre quei 750.000 quintali di latte.
Allora, anche se noi "regionalizziamo", non è che possiamo
inventare o moltiplicare le bovine, per cui comunque si pone il
problema di come gestiamo le quote latte, non solo, ma all'interno
delle quote latte a livello nazionale è importante che non
utilizziamo quote che magari altri possono utilizzare!
