Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 803 del 8 novembre 1989 - Resoconto
OGGETTO N. 803/IX - INTERVENTI PER IL CONTROLLO SULLA
QUALITA' DELL'ARIA AI FINI DELLA PROTEZIONE DELLA SALUTE E
DELL'AMBIENTE. (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 12 dell'ordine del
giorno.
INTERPELLANZA
PREMESSO che, ai fini della protezione della salute e
dell'ambiente, è indispensabile un'attenta azione di controllo
sulle qualità dell'aria;
RICORDATO che la Comunità Europea, con apposite direttive, e lo
Stato italiano, con il DPR n. 203 del 24 maggio 1988, hanno dettato
norme per la tutela della qualità dell'aria;
SOTTOLINEATO che, in base a tali norme, la tutela dell'ambiente
dall'inquinamento atmosferico spetta alle Regioni a cui sono
affidate ampie e precise competenze;
EVIDENZIATO che, in particolare, è di competenza delle
Regioni;
a) la formulazione dei piani di rilevamento, prevenzione,
conservazione e risanamento del proprio territorio, nel rispetto
dei valori limite di qualità dell'aria;
b) la fissazione di valori limite di qualità dell'aria, compresi
tra i valori limite e i valori guida ove determinati dallo Stato,
nell'ambito dei piani di conservazione per zone specifiche nelle
quali ritengono necessario limitare o prevenire un aumento
dell'inquinamento dell'aria derivante da sviluppi urbani o
industriali;
c) la fissazione dei valori di qualità dell'aria coincidenti o
compresi nei valori guida, ovvero ad essi inferiori, nell'ambito
dei piani di protezione ambientale per zone determinate, nelle
quali è necessario assicurare una speciale protezione
dell'ambiente;
d) la fissazione dei valori delle emissioni di impianti, sulla
base della migliore tecnologia disponibile;
e) la fissazione per zone particolarmente inquinate o per
specifiche esigenze di tutela ambientale, nell'ambito dei piani di
cui al punto a), di valori limite delle emissioni più restrittivi
dei valori minimi di emissione definiti nelle linee guida, nonché
per talune categorie di impianti la determinazione di particolari
condizioni di costruzione o di esercizio;
f) l'indirizzo ed il coordinamento dei sistemi di controllo e di
rilevazione degli inquinamenti atmosferici e l'organizzazione
dell'inventario regionale delle emissioni;
g) la predisposizione di relazioni annuali sulla qualità
dell'aria da trasmettere ai Ministeri dell'ambiente e della
sanità.
Al fine di conoscere l'azione finora esercitata dalla Regione
per il controllo ed il miglioramento della qualità dell'aria in
Valle d'Aosta il sottoscritto Consigliere regionale
INTERPELLA
la Giunta regionale per sapere:
1) in che misura ed in che modo la Regione Valle d'Aosta ha
esercitato le competenze che le sono attribuite dal DPR 203/1988 in
materia di qualità dell'aria;
2) quali sono le dimensioni e le caratteristiche delle reti di
rilevamento per la qualità dell'aria in Valle d'Aosta e quali sono
le sostanze inquinanti che vengono tenute sotto controllo;
3) se è stata predisposta la "Relazione annuale" sulla qualità
dell'aria in Valle d'Aosta e quali dati sono emersi;
4) in che modo si intende operare per un miglioramento della
qualità dell'aria in Valle e, in particolare, per una riduzione
dell'inquinamento provocato dall'intensa circolazione di camion e
di automobili.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Con questa interpellanza abbiamo voluto
chiedere delle notizie sulle iniziative che sono state assunte o
che si intendono assumere rispetto al controllo della qualità
dell'aria nella nostra Regione.
Esistono precise direttive della Comunità Europea, che poi sono
state sostanzialmente recepite dallo Stato italiano con il DPR n.
203 del 1988, con cui sono state dettate delle norme
sufficientemente dettagliate sulla disciplina della tutela della
qualità dell'aria. Si tratta di un argomento che ritengo molto
importante per tutte le Regioni, ma soprattutto per una Regione
come la nostra che deve fare particolare attenzione alla qualità
dell'ambiente.
Il DPR del 1988 attribuiva in particolare precise competenze
alle Regioni che, ad esempio, dovevano formulare dei piani di
rilevamento per il controllo della qualità dell'aria; dovevano
fissare dei valori limite della qualità dell'aria e dovevano anche
fissare i valori per le emissioni degli impianti; dovevano poi,
specie per zone di particolare esigenze di tutela ambientale,
definire anche i valori inferiori a quelli guida normali; dovevano
definire un sistema di reti di rilevazione degli inquinanti
atmosferici; infine dovevano predisporre delle relazioni annuali
sulla qualità dell'aria, da trasmettere periodicamente anche ai
Ministeri dell'Ambiente e della Sanità.
Scopo di questa interpellanza è di capire a che punto è la
Regione Valle d'Aosta rispetto al controllo sulla nostra qualità
dell'aria; in che misure sono state recepite le competenze del DPR
203/1988; quali sono in particolare le dimensioni e le
caratteristiche della rete di rilevamento della qualità dell'aria,
che è stata istituita o che si intende istituire; quali sono le
sostanze inquinanti che vengono tenute particolarmente sotto
controllo.
Ci interessa sapere inoltre se questa relazione annuale, che è
richiesta dal DPR, è stata fatta almeno nel corso di quest'ultimo
anno e quali risultati sono emersi sostanzialmente rispetto alle
condizioni della qualità dell'aria in Valle d'Aosta.
Chiediamo infine un riferimento particolare al problema
dell'inquinamento derivante dall'intensa circolazione di
autoveicoli nella nostra Regione, nel senso che vorremmo sapere se,
rispetto a questo fenomeno, si adottano particolari accorgimenti e
si effettuano particolari rilevamenti, oppure se non si fa nulla di
tutto ciò.
PRESIDENTE:
Ha chiesto la parola
l’Assessore alla Sanità ed Assistenza Sociale,
Lanièce; ne ha facoltà.
LANIECE (DC):
Condividiamo pienamente le preoccupazioni
del Consigliere interpellante riguardo ai problemi
dell'inquinamento atmosferico.
Certi pericoli che incombono su di noi e che vanno dall'effetto
serra al buco dell'ozono sono, come tutti sanno, di dimensione che
potremmo definire cosmica e pertanto ci trovano, a livello della
nostra competenza, nell'impossibilità di mettere in atto la benché
minima misura protettiva. Così è anche per i rischi derivanti dalle
centrali atomiche non lontane dai nostri confini nazionali - ed i
colleghi sanno quanto la Giunta se ne preoccupi e cerchi di
intervenire, per quanto le è possibile, a tutti i livelli.
Altri problemi devono essere risolti in sede nazionale, anche se
è vero che molte competenze in materia di qualità dell'aria sono
state attribuite alla Regione dal DPR 203/1988. Va però detto che
tutta la normativa statale prevista in materia di inquinamento
atmosferico, oltre ad aver presentato grosse lacune ed
incongruenze, nonché aspetti di notevole problematicità, si è
rivelata praticamente inapplicabile.
Per risolvere i problemi più immediati derivanti dal DPR sopra
citato, il Governo ha emanato un apposito atto di indirizzo e
coordinamento, con il DPCM 21 luglio 1989 che, affrontando gli
aspetti interpretativi e di attuazione di più immediata rilevanza,
rinvia di un anno il termine di applicazione della normativa stessa
per gli impianti esistenti alla data del 1° luglio 1988.
Da tutto ciò risulta che anche a livello regionale ci si trova
ad essere ostacolati sul piano operativo proprio dalla perdurante
incertezza della normativa emanata dallo Stato, così che, per
quanto riguarda le reti di rilevamento e la relazione annuale, che
sono connesse ai decreti che dovrebbero essere emanati dagli organi
dello Stato, siamo tuttora in attesa di più chiare e superiori
disposizioni.
Va evidenziato comunque che, in materia di reti di rilevamento,
la nostra Regione, ai sensi della LR 26 novembre 1987, n. 94, sta
procedendo alla costituzione di una rete di rilevamento con
finalità di salvaguardia dell'incolumità delle persone e quindi di
protezione civile. Tale rete va però distinta dalle finalità
previste dalla normativa del DPR 203/1988, che vanno ricondotte
alla protezione della salute e quindi agli articoli 2, lettera h) e
4.1 della legge 23 dicembre 1978, n. 833.
In quanto all'inquinamento prodotto dalla circolazione degli
autoveicoli va sottolineato che, poiché la normativa prevista dal
DPR sopra citato si applica esclusivamente agli impianti
industriali e di pubblica utilità, essi pur troppo rimangono
esclusi.
Per il controllo di questo tipo di inquinamento ci sono delle
centraline di rilevamento, che comunque non sono previste e non
rientrano in questo DPR.
Per quanto concerne il miglioramento della qualità dell'aria,
che comunque non riteniamo a rischio, confidiamo sul miglioramento
dei tipi di carburante, proprio perché non abbiamo altri metodi di
intervento.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND:
(NS): Io non sono pienamente soddisfatto della
risposta dell'Assessore, che in fondo conferma l'esistenza di
incertezze normative a livello nazionale, che creano delle
difficoltà...
(...Interruzione dell'Assessore Lanièce...)
Sì... e che quindi creano problemi di applicazione anche a
livello locale. Ci sono quindi sicuramente dei problemi per quanto
riguarda la fissazione di questi valori guida o valori limite sulle
emissioni, le cui responsabilità non si possono individuare solo a
livello regionale.
Io credo, però, che ci siano anche delle esigenze che, al di là
delle incertezze normative nazionali, noi dobbiamo tener presenti e
su cui dovremmo essere più avanti, mentre mi pare che siamo
notevolmente in dietro. Queste esigenze riguardano proprio la rete
di rilevamento, nel senso che, al di là dei criteri con cui si
possono definire dei valori più o meno alti di inquinamento, dei
valori guida o dei valori limite, sui quali si può anche discutere,
credo nell'esigenza di avere una rete di monitoraggio che non
rilevi soltanto le radiazioni nucleari...
(...Interruzione...)
Ma l'Assessore nella sua risposta diceva che bisogna distinguere
tra la rete di rilevamento istituita ai sensi della legge 94/1987,
che riguarda soprattutto il discorso della protezione civile, e la
rete di rilevamento che riguarda più la protezione della
salute.
Si tratta ovviamente di vedere se questa rete di rilevamento che
si sta mettendo in piedi è in grado di fare anche un'analisi di
tutti questi elementi di inquinamento atmosferico. Sarà
interessante, ad esempio, sapere quando potrà entrare in funzione o
quali dati si potranno avere.
La stessa cosa dicasi per quanto riguarda il controllo sulle
emissioni inquinanti dei veicoli. Io credo che i dati che noi
abbiamo siano totalmente insufficienti e se teniamo presente che la
Valle d'Aosta è la Regione italiana che ha il più alto numero di
veicoli circolanti rispetto agli abitanti e che ha anche un intenso
traffico di camion dovuto al traffico dei TIR, ecco che noi ci
troviamo sicuramente di fronte ad un problema molto grave, su cui
bisognerebbe avere dei dati veramente approfonditi, per riuscire a
quantificare se ci sono elementi di rischio, a che livello, e per
determinare a che punto siamo.
Io credo, quindi, che sotto questo a spetto noi abbiamo una
mancanza di dati che forse sarebbe bene superare anche attraverso
una prima analisi, affidata magari a qualche istituto specializzato
che riesca a darci un quadro della situazione in tempi
sufficientemente rapidi. Ritengo importante, infatti, che si riesca
ad avere un quadro definito dell'attuale situazione, per poi
poterla seguire nel tempo. Quindi, se non ci sono degli strumenti
subito operanti, se le strutture della nostra USL non sono
attrezzate in questo momento per fare questo, io credo che
rivolgendoci a degli istituti specializzati si possa, nell'arco di
pochissime settimane o al massimo di qualche mese, avere un quadro
definito della situazione, in modo da potersi poi attrezzare per
seguirne l'evoluzione.
Un altro elemento di preoccupazione, da cui poi è scaturita
anche questa interpellanza, deriva dalla constatazione che abbiamo
fatto e dalle informazioni che abbiamo avuto che, ad esempio, nella
città di Aosta è in corso un crescente utilizzo della nafta negli
impianti di riscaldamento, cosa che è vietata in molte grandi
città. La nafta non è vietata ad Aosta per problemi di altezza e
per il numero della sua popolazione, ma il suo uso può comportare
grossi problemi di inquinamento. Questo ritorno crescente alla
nafta è determinato dal notevole vantaggio economico che se ne
ricava, perché il suo costo è molto inferiore a quello del gasolio,
però questo può comportare dei problemi di inquinamento
notevolmente superiori.
Tutto questo, a nostro avviso, non viene tenuto sufficientemente
sotto controllo. Per il momento esamino la documentazione che gli
Assessori Lanièce e Perrin potranno fornirmi, ma mi riservo di
tornare eventualmente su questo argomento, per chiedere che si
effettui in tempi brevi uno studio particolareggiato ed analitico
della situazione, in modo da avere un quadro preciso della qualità
dell'aria nella nostra Regione.
