Classificazione
LAVORO



Oggetto del Consiglio n. 113 del 2 ottobre 2008 - Resoconto
OGGETTO N. 113/XIII - Interpellanza: "Attuazione della
procedura di stabilizzazione dei lavoratori, prevista dal
protocollo d'intesa tra la Regione, l'USL e le forze
sindacali".
Interpellanza
Premesso:
- che il 23 maggio scorso è stato sottoscritto un protocollo
di intesa siglato dall'Amministrazione regionale, dall'Unità
sanitaria locale della Valle d'Aosta e dalle forze sindacali, in
forza del quale circa duecentocinquanta lavoratori della sanità
valdostana (infermieri, operatori socio-sanitari, amministrativi e
tecnici) avrebbero avuto la possibilità di stabilizzare il proprio
posto di lavoro, al raggiungimento del terzo anno di anzianità,
attraverso concorsi riservati o riserve di posti in concorsi
pubblici;
- che per la copertura di spesa di tale procedura sono stati
trasferiti i relativi fondi con vincolo di destinazione
all'USL;
- che la L. 6 agosto 2008, n. 133 (Conversione in legge, con
modificazioni, del decreto-legge 25 giugno 2008, n. 112, recante
disposizioni urgenti per lo sviluppo economico, la semplificazione,
la competitività, la stabilizzazione della finanza pubblica e la
perequazione tributaria) sembra avere introdotto disposizioni
potenzialmente restrittive alle procedure di
stabilizzazione;
il sottoscritto Consigliere regionale
Interpella
la Giunta regionale per sapere se:
1) sia stata data attuazione, e in che misura, alla procedura
di stabilizzazione sopra richiamata;
2) quali iniziative si intendano assumere per portare ad
applicazione l'Accordo siglato il 23 maggio 2008.
F.to: Louvin
Président
- La parole au Conseiller Louvin.
Louvin (VdAV-R)
-
Merci, M. le Président, bonjour
.
La questione, che sottoponiamo in forma di interpellanza alla
Giunta, riguarda una vicenda molto complessa e di grande rilievo,
che gli organi regionali e l'USL della Valle d'Aosta, insieme alle
forze sindacali, stanno già seguendo da molto tempo e investe le
posizioni di circa 250 dipendenti o comunque collaboratori dell'USL
della Valle d'Aosta, per i quali, per effetto delle finanziarie del
2006 e del 2007 prima e della legge regionale n. 9/2008, si sono
aperte delle porte e delle aspettative consistenti. Nella primavera
scorsa, in tempi non sospetti (ossia pochi giorni prima delle
elezioni, come spesso succede), per effetto di una vivace
accelerazione, si è giunti alla stipula di un'intesa fra
l'Amministrazione regionale, l'USL e le forze sindacali, che
avrebbe potuto interessare infermieri e operatori socio-sanitari,
amministrativi e tecnici. Non siamo qui a polemizzare su questioni
tattiche o di casualità di calendario, quello che ci preme, come
credo prema al Governo regionale, al Consiglio tutto intero, è che
la nostra sanità possa avvalersi di personale in grado di lavorare
con stabilità, continuità, non in condizioni di precariato
permanente. Abbiamo cercato di ricostruire anche sul piano tecnico
tale questione che, per la verità, è molto complicata per il numero
e la qualità delle figure che investe, la tipologia dei rapporti di
lavoro subordinato, di lavoro parasubordinato, di contratti di
collaborazione continuativa, di contratti libero-professionali... e
abbiamo anche seguito con un po' di preoccupazione l'altalena di
posizioni che anche a livello governativo ha investito queste
procedure, con momenti di restrizione e di allargamento e mi pare
finora comunque nel complesso da parte della Regione Valle d'Aosta
un tentativo di tenere ampia la porta di ingresso per tale
procedura di stabilizzazione. Siamo in presenza di un accordo
siglato, a cui ha fatto seguito già nel mese di giugno una
deliberazione adottata dal Direttore generale dell'USL, che ha dato
un primo orientamento in materia. Saremmo grati alla Giunta se ci
desse ragguagli circa il livello di effettiva attuazione di questa
procedura che vede un tavolo continuo di lavoro fra Regione e USL e
se ci aprisse qualche spiraglio di comprensione delle posizioni e
delle prospettive reali. Qui siamo in presenza di situazioni molto
differenziate, intorno alle quali non vorremmo che si alimentassero
delle aspettative sbagliate e non vi fosse l'adeguata trasparenza
fra chi è in posizione di coadiutore già con concorsi e
accertamenti anche linguistici effettuati, chi invece deve ancora
effettuare le prove tecnico-pratiche, chi è in situazione di
co-co-co, chi è invece in posizione libero-professionale. Ringrazio
comunque il Presidente per la precisione che spero potrà
contraddistinguere il chiarimento che gli richiediamo.
Président
- La parole au Président de la Région,
Rollandin.
Rollandin (UV)
- Oui, bonjour Président, bonjour
collègues. Je crois que le problème qui a été posé est d'envergure
et en effet présente toute une série de défis que l'Administration
régionale est en train de prendre, compte tenu que sur ce thème il
y a une attention spécifique pas seulement de la part des personnes
concernées, mais aussi des forces syndicales, des différentes
administrations, de l'USL et de l'Administration régionale, compte
tenu que le problème se pose aussi pour d'autres secteurs. On est
là pour voir ce qu'il est possible de faire pour l'instant, compte
tenu du thème qui a été soulevé, la santé et les personnes qu'y
travaillent.
Il problema della stabilizzazione dei precari nasce
principalmente con le finanziarie 2007-2008, laddove si è inserito
il tema. Come dichiarato da circolari e pareri espressi dal
Dipartimento della funzione pubblica, la stabilizzazione nel
pubblico impiego non è un obbligo come tale, ma un invito alle
pubbliche amministrazioni interessate a ricondurre i lavoratori
precari a un rapporto stabile con l'amministrazione di
appartenenza. Recenti direttive della funzione pubblica hanno poi
specificato che si tratta di un processo che dovrà far riferimento
a fabbisogni permanenti dell'amministrazione, che potrà essere
effettuato nel rispetto delle disposizioni vigenti in tema di
dotazione organica, di programmazione triennale dei fabbisogni e
delle risorse umane, nei limiti delle disponibilità finanziarie di
ciascuna amministrazione. L'Assessorato alla sanità, salute e
politiche sociali, anche su sollecitazione delle organizzazioni
sindacali del comparto della sanità e in accordo con loro, si è
attivato sulle problematiche da quando è sorto il problema,
attraverso la costituzione di un gruppo di lavoro regionale
composto da funzionari regionali, dalla Dirigenza dell'azienda USL
e dai rappresentanti sindacali. Seppure, ripeto, non vi sia un
obbligo, perché in tal senso la legge recita, ma un invito alla
stabilizzazione, l'amministrazione regionale ha provveduto in tal
senso, facendo riferimento ai principi desumibili dalle norme
fissate dalle leggi finanziarie, per il personale
dell'amministrazione dello Stato, creando le condizioni per
superare il precariato determinatosi negli ultimi anni nell'azienda
USL, pur mantenendo il rispetto più generale dell'equilibrio
economico-finanziario in ottemperanza ai contenuti del Patto di
stabilità. Si è stabilito pertanto che i principi di carattere
generale a cui l'azienda dovrà fare riferimento, fermo restando il
principio dell'equilibrio complessivo del servizio sanitario
regionale e in ottemperanza a quanto stabilito annualmente dalla
Giunta nei propri atti programmatori, sono i seguenti: approvare un
piano triennale di stabilizzazione del personale precario e di
valorizzazione delle esperienze lavorative effettuate nell'ambito
dell'azienda USL; ricondurre al contratto di lavoro subordinato a
tempo indeterminato tutte le attività lavorative rientranti
nell'ambito delle proprie finalità istituzionali; utilizzare le
forme contrattuali di impiego flessibile del personale nel rigoroso
rispetto delle norme contrattuali; individuare le posizioni da
stabilizzare in relazione alle necessità organizzative aziendali
connesse ad attività istituzionali stabili e continuative;
accertare le vacanze in organico rispetto ai profili professionali
da assumere, quale dovrà risultare dal fabbisogno di risorse umane
pari a 2.152 unità; modificare nell'ambito del limite numerico
sopra ricordato, ossia 2.152 unità, i profili professionali già
previsti nel fabbisogno suddetto nei limiti di spesa annualmente
previsti; garantire che le procedure di stabilizzazione avvengano
nel rispetto della disciplina concorsuale vigente in materia di
requisiti generali e specifici di ammissione per i diversi profili
professionali; garantire il rispetto dei principi posti
dall'articolo 35 della legge n. 165/2001 e successive modificazioni
e integrazioni in materia di reclutamento del personale, con
particolare riferimento all'accesso attraverso procedure selettive
ai principi di pubblicità, trasparenza e pari opportunità delle
procedure di reclutamento. La parte pubblica e le organizzazioni
sindacali hanno quindi inteso promuovere il rapporto di lavoro a
tempo indeterminato nell'ambito del servizio sanitario regionale,
limitando il ricorso al cosiddetto "lavoro precario" nei casi
rientranti nelle disposizioni contrattuali e legislative vigenti,
ritenendo la stabilizzazione dei lavoratori precari rispondente a
due importanti obiettivi: uno di politica sanitaria e uno di
politica del lavoro. Tali intendimenti, come è stato ricordato,
sono poi stati fatti propri nell'accordo sindacale del 23 maggio
2008, successivamente approvato con deliberazione del 23 maggio
2008. Tale protocollo prevede che nel triennio 2008-2010 il
personale precario che ha in essere un rapporto a tempo determinato
con contratto stipulato prima del 29 settembre 2006 verrà assorbito
mediante ricorso a prove selettive per quanto non siano già stati
sottoposti a tali verifiche all'atto del primo ingresso nello
svolgimento di attività dell'azienda USL, mentre prevede il
passaggio a ruolo al compimento di tre anni di servizio per coloro
che hanno già sostenuto le prove concorsuali. L'azienda USL ha
recepito con propria deliberazione il protocollo e approvato un
piano di stabilizzazione per il triennio 2008-2010 che riguarda 22
soggetti. Questo piano è stato successivamente approvato dalla
Giunta il 27 giugno 2008.
Altra questione è invece quella del personale utilizzato
dall'azienda USL con contratti a tempo determinato di
collaborazione coordinata e continuativa (i famosi co.co.co) e
libero professionale, con contratto stipulato dopo il 29 settembre
2006 - il 29 settembre essendo il riferimento legislativo, come il
Consigliere Louvin conosce bene -, per i quali, ai sensi della
finanziaria 2008, l'azienda USL non avrebbe più potuto rinnovare
l'incarico con il conseguente disservizio per l'azienda, che si
sarebbe trovata in grave difficoltà a mantenere i profili di
assistenza conseguenti all'impiego per l'elevata qualità
professionale degli stessi. Con la legge regionale n. 9/2008 è
stata quindi disposta la proroga dei contratti del personale
precario in questione, quindi quelli dopo il 29 settembre, nelle
more dell'espletamento dei pubblici concorsi per l'assunzione a
tempo indeterminato e comunque non oltre il 31 dicembre 2010, che
era il termine del triennio famoso. L'applicazione della legge n. 9
si è concretizzata, come previsto dal 3° comma dell'articolo 25,
con l'approvazione da parte della Giunta, nella seduta del 26
settembre 2008, della deliberazione del Direttore generale
dell'azienda USL n. 1677 del 22 settembre 2008 relativa alla
rilevazione del personale precario alla data del 30 aprile 2008 con
contratto a tempo determinato di collaborazione coordinata e
continuativa (co.co.co.) e libero professionale utilizzato per le
esigenze stabili e tuttora in servizio presso l'azienda. Tale
provvedimento riguarda rispettivamente 153 unità di personale del
comparto e 37 unità della dirigenza, che, sommati alle 22 unità
dell'accordo sindacale del 23 maggio, danno un totale di 202 unità
di personale. Riteniamo che la disposizione normativa della legge
n. 9 e la sua puntuale applicazione consentiranno di fornire una
risposta equilibrata e concreta, nel rispetto dei principi
costituzionali sul pubblico impiego e delle disposizioni generali
in materia di finanza pubblica, alla problematica del precariato
nel settore sanitario che è stato richiamato. La normativa
regionale ha un'evidente portata ampliativa nella misura in cui,
oltre a disporre la possibilità di proroga dei rapporti lavoratori
cosiddetti "precari", stabilisce la possibilità di una riserva
nella misura massima del 40% dei posti in favore del personale
prorogato nell'ambito delle procedure concorsuali, da espletarsi
sulla base del programma triennale 2008-2010 predisposto
dall'azienda e approvato dalla Giunta. Inoltre l'articolo 25 della
legge n. 9, che contempla una nozione ampia di precariato che
studia solo i rapporti di lavoro interinali non riconducibili per
le loro caratteristiche alla categoria dei rapporti di lavoro alle
dipendenze della pubblica amministrazione, prevede anche la
valutazione dell'esperienza professionale riferita ai rapporti
professionali intercorsi con l'azienda USL: questo è un altro punto
importante.
Per quanto riguarda gli ultimi provvedimenti - il famoso
decreto-legge n. 112 o la legge n. 133 -, che l'interpellanza
giustamente evidenzia, in merito alle disposizioni potenzialmente
restrittive e alle procedure di stabilizzazione introdotte dalla
legge, si evidenzia che il legislatore ha in effetti previsto
all'articolo 66, comma 5, della suddetta normativa, che le
amministrazioni statali, le agenzie, gli enti pubblici non
economici possono stabilizzare il personale in possesso dei
requisiti richiesti nel limite massimo del 10% della spesa relativa
alla cessazione del personale avvenuta l'anno precedente. Per
l'azienda sanitaria del servizio sanitario la manovra 2009 non si è
realizzata lasciando la disciplina della materia di competenza alle
Regioni. Spero di aver risposto in modo dettagliato per quanto
riguarda il programma. Un'annotazione particolare mi permetto di
farla sulla legge n. 133, su cui stiamo riflettendo da un punto di
vista dell'esame del rispetto delle competenze regionali in ambito
di organizzazione dei servizi.
Ci sarà domani un'altra riunione con le forze sindacali per
evitare che vi siano problemi interpretativi a livello dei comuni,
difficoltà interpretative a livello di quello che è il 71 per
l'Università, e una serie di altri problemi legati all'applicazione
della stessa norma, che oggettivamente crea alcuni problemi per
quanto riguarda il modo con cui si può applicare. Ammesso che su
alcuni temi vi possa essere anche un accordo nell'ambito della
filosofia del meccanismo messo in piedi, nel dettaglio vi è una
serie di conseguenze molto restrittive che stiamo esaminando, per
vedere cosa e come fare da un punto di vista sia di un'eventuale
impugnativa di alcuni articoli lesivi delle competenze, sia della
possibilità di applicazione o comunque di un intervento regionale
nell'ambito di una normativa specifica che recepisca i principi, ma
adeguandoli alle nostre esigenze. Sono disponibile per i
chiarimenti necessari. Grazie.
Président
- La parole au Conseiller Louvin.
Louvin (VdAV-R)
- Esprimo intanto apprezzamento per la
precisione complessiva della risposta che fornisce alcuni elementi
di informazione ulteriori e traccia una linea. Partirei da questo
ultimo punto: la "questione Brunetta", l'impatto che ha in questa
regione non solo sull'USL, ma anche sugli altri enti che ha
ricordato poco fa il Presidente sui comuni, sull'Università, perché
vediamo in questi giorni come questa normativa stia seminando il
panico rispetto alla gestione amministrativa, in particolare in
merito alle problematiche di
turnover
nelle pubbliche
amministrazioni. Credo che sarà da valutare attentamente anche
l'articolo 66 di questa legge, che indica pesanti restrizioni i cui
contorni non sono chiari nell'applicazione o meno al nostro
contesto; quindi che la Giunta regionale abbia attenzione su questo
e valuti anche la possibilità dell'impugnativa significa che c'è la
dovuta attenzione in materia. Non credo però che sia solo dovuto a
questa normativa il fatto che le maglie si siano ristrette; le
cifre che ha fornito, Presidente, portano ad un totale di 202 unità
teoricamente stabilizzabili, se non capisco male, comprendendo sia
quelle che già avevano conseguito i risultati, sia quelle che li
conseguiranno nell'arco del triennio, sia le 33 unità dirigenziali.
Il dato è forse destinato a subire qualche restrizione poi nella
fase applicativa, si passa quindi da momenti di grande euforia
pre-elettorale che portavano addirittura oltre che all'indicazione
dell'approdo, anche a numeri molto rilevanti (si è parlato
addirittura di 400 persone, poi si è scesi man mano); evidentemente
sono state alimentate - ma non voglio incrementare la polemica su
questo - un po' le aspettative. Aspettative che hanno riguardato
però - e su questo c'è stata poca chiarezza -, anche il personale
cosiddetto "somministrato", ossia tale forza lavoro che transita
attraverso strutture di gestione del personale interinale,
l'obiettivo lavoro, il
men power
... che mi pare di capire
dalla sua risposta si troveranno ad essere esclusi da tale
procedura perché ci sono delle obiettive difficoltà sul piano
tecnico. La situazione evidentemente sarà ancora calda nei prossimi
giorni; se avete questo tavolo attivato con le organizzazioni
sindacali, questo non può che essere un momento interlocutorio nel
quale a noi come forza di opposizione, e credo a tutto il
Consiglio, possa interessare avere uno sguardo particolarmente
attento, perché vada a buon fine.
Condividiamo, dal punto di vista degli obiettivi generali, la
duplice attenzione alla qualità del servizio sanitario, che può
essere solo collegata al fatto che si investa anche formativamente
su questo personale e al destino personale di tali persone che in
qualche caso (raro) volontariamente e nella maggior parte dei casi
forzatamente si trova canalizzato in situazione di assoluta
instabilità lavorativa e quindi anche esistenziale. Avevamo
rilevato peraltro da un'informazione che viene dallo stesso sito
dell'USL un numero generale di 270 unità, che sono state quasi
tutte, almeno 250 investite da proroga tecnica fino al 30
settembre; non mi è chiaro se sia stata già rinnovata per tutti
questa disposizione oppure se l'USL...
(interruzione del Presidente della Regione, fuori
microfono)
... è possibile che lo sia... va bene. Per il momento ci
fermiamo qui, credo che sarà un tema sul quale avremo sicuramente
ancora modo di tornare. La ringrazio, intanto.
