Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 339 del 9 febbraio 1984 - Resoconto
OGGETTO N. 339/VIII - NECESSITA' DI UN INTERVENTO REGIONALE
PER FAVORIRE L'INSTALLAZIONE NELLE STAZIONI TURISTICHE INVERNALI DI
IMPIANTI DI PRODUZIONE DI NEVE ARTIFICIALE.
(Interpellanza).
PRESIDENTE
: Do lettura dell'interpellanza presentata dal
Consigliere Maquignaz:
INTERPELLANZA
Senza che i meteorologi sappiano dirci per il momento cosa
sta capitando al clima, è stato osservato che nelle ultime stagioni
l'apertura delle stazioni invernali, si è progressivamente spostata
verso le vacanze natalizie.
Osservava il giornalista de "La Stampa" Gigi Mattana in un
recente articolo "Se soltanto dieci anni fa era normale la prima
uscita a Sestrière nel giorno dei Santi, ora non sempre il "ponte"
di Sant'Ambrogio e dell'Immacolata consentono l'apertura degli
impianti". Io credo che lo stesso può essere detto per il Breuil e
ancora più per le nostre altre stazioni. Il recente slalom
di
Coppa del mondo di Courmayeur ha potuto essere disputato solo
grazie all'innevamento artificiale.
Ancora più che per le gare prestigiose, la soluzione contro i
capricci climatici sembra essere una sola "Soltanto con i cannoni
potremo salvarci" Cannoni che sparano neve, evidentemente. Scrive
sempre il giornalista Mattana: "La pazzia del clima... fa toccare
con mano come gli impianti per la produzione di neve stiano
diventando quasi una necessità". L'hanno capito gli americani, già
equipaggiatissimi in questo settore, molto si è già fatto in
Francia. Ed in Valle d'Aosta? Per adesso c'è stata solo
l'iniziativa di Courmayeur, legata al problema delle gare di Coppa
del mondo. E' chiaro che, invece, la neve artificiale può essere un
mezzo efficace affinché le settimane di inizio stagione non vengano
"bruciate" per mancanza di innevamento sulle piste.
Un buon impianto per la produzione di neve artificiale
(tubature di acqua e aria compressa, cannoni, macchinari, serbatoi
d'acqua) pare costi attorno ai cento milioni per ettaro. E' una
spesa ingente che non è facile affrontare. I gestori di impianti di
risalita non possono affrontarla da soli e non sono certo gli altri
operatori che possono accollarsi le spese per le piste. La Regione
interviene sia per gli impianti di risalita, sia per la
manutenzione delle piste, con appositi provvedimenti finanziari. Mi
sembra che anche la questione della neve artificiale sia importante
per lo sviluppo economico e turistico della nostra Valle.
Per quanto sopra considerato, il sottoscritto Consigliere
regionale
INTERPELLA
l'Assessore al Turismo onde sapere:
1)
se è già allo studio il problema degli impianti di
produzione di neve artificiale per le nostre stazioni di sports
invernali;
2)
in caso negativo, se non ritiene opportuno,
analogamente a quanto disposto in favore delle società di impianti
di risalita o per la sistemazione delle piste, predisporre un
apposito provvedimento legislativo.
PRESIDENTE
: Ha chiesto di illustrare l'interpellanza il
Consigliere Maquignaz, ne ha facoltà.
MAQUIGNAZ - (Féd. DP-UVP):
Ho presentato questa
interpellanza per attirare l'attenzione del Consiglio regionale
sulla necessità di affrontare con urgenza, in modo adeguato, il
problema dell'innevamento artificiale in Valle d'Aosta e quindi di
predisporre idonei strumenti legislativi, atti ad agevolare il
finanziamento di questi impianti.
D'altra parte, tutti sappiamo che quest'anno le stazioni
turistiche in Valle d'Aosta hanno subito dei danni gravissimi a
causa della mancanza di neve. Basti pensare che nel periodo estivo
l'impianto di risalita normalmente perde un terzo degli incassi che
si realizzano durante la stagione invernale.
Questi danni li hanno subiti evidentemente non solo i gestori
degli impianti di risalita, ma soprattutto gli operatori turistici,
gli albergatori, i commercianti, gli artigiani, per cui qualche
soluzione dovrà essere trovata.
Ricordo che il Presidente degli Albergatori della Valle d'Aosta
aveva proposto di costituire un'assicurazione per garantirsi contro
i danni conseguenti al mancato innevamento e credo che si tratti di
una proposta che deve essere considerata valida, però bisogna
rendersi conto che i costi di questa assicurazione sono molto alti
e difficilmente affrontabili.
Voglio ricordare oggi alla Giunta e all'Assessore al Turismo che
ormai in tutto il mondo le stazioni di avanguardia stanno cercando
di costruire impianti per la produzione di neve artificiale.
A questo proposito voglio portare al Consiglio un esempio
emblematico: in una località vicino a Grenoble, è stato realizzato
il più grande impianto del mondo per la produzione di neve. Si
tratta di un impianto sito a 1050 mt, e questo dato è molto
importante perché ci fa capire che questi impianti possono essere
teoricamente costruiti in qualsiasi stazione invernale della Valle
d'Aosta.
Riferirò inoltre alcuni dati pubblicati dalla rivista "Quota
Neve" su questo impianto artificiale, che è stato realizzato dalla
"York", azienda leader in Europa per la costruzione di questi
impianti.
Fra l'altro si dice: "a Natale abbiamo sciato solo grazie
all'innevamento artificiale prodotto dai cannoni ed abbiamo così
incassato 250 milioni di lire solo in quel periodo e relativamente
a impianti di risalita.
Poi, proseguendo e passando alla descrizione dell'impianto vero
e proprio, si dice: "bisogna premettere che la configurazione
attuale è solo a prima tappa di un piano più ampio che porterà
all'innevamento di 50 ettari su 850 mt. di dislivello e 6 Km. di
piste, ai bordi delle quali potranno operare 75 cannoni con una
potenza istallata di 1700 Kw. La prima tappa, quella già
realizzata, interessa 3200 mt. di piste, compresa fra quota 1150
mt. e 1130. Sui lati delle piste, 72 pozzetti di raccordo alle
tubazioni permettono l'innesto di 45 cannoni".
Colgo l'occasione oggi per chiedere qual è l'intendimento della
Giunta a questo proposito e se intende studiare a fondo questo
problema ed eventualmente elaborare dei provvedimenti idonei ad
agevolare il finanziamento di questi impianti.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Certo la problematica che il Consigliere
Maquignaz porta oggi in Consiglio regionale con questa
interpellanza è veritiero e specialmente quando capitano stagioni
come questa o come quella dell'81-82, la questione si fa sempre più
attuale e pressante da affrontare.
Abbiamo già ricevuto, da parte delle società di impianti a fune,
delle richieste di aiuti economici perché in questo periodo hanno
un deficit enorme: bisogna tenere presente che queste società hanno
del personale fisso in numero di ca. 300-350 addetti e personale
stagionale che supera i 600 addetti per un totale di quasi 1000
addetti. Pertanto per l'economia e per l'occupazione in Valle
d'Aosta sono delle società che bisogna tenere presenti in quanto
danno lavoro, anche se in parte stagionale; però è proprio questa
un'attività in integrativa indispensabile per determinate categorie
di persone che abitano in Comuni di alta e media montagna.
Il discorso è molto importante e infatti, il 10 avremo una
riunione con l'esecutivo e il 15 ci sarà l'assemblea generale delle
società degli impianti a fune, ma vorrei dire al Consiglio
regionale che giustamente il Consigliere Maquignaz ha toccato solo
un aspetto della situazione turistica in Valle d'Aosta: questa è
una problematica fra tante altre. Una commissione di esperti andrà
a verificare quanto è stato fatto in queste stazioni invernali che
sono all'avanguardia, in Austria, Svizzera ed anche in Francia,
paesi dove una parte di questi impianti, vengono pagati dallo Stato
ma con un intervento anche da parte degli operatori turistici.
Questo per dire che in Valle d'Aosta è arrivato il momento in cui
anche l'albergatore non può più fermarsi sulla porta ed aspettare
il cliente, ma deve cercarselo e deve dare tutto quello che è
possibile, non solo la cortesia e la vista del Cervino - e mi
rivolgo al Consigliere Maquignaz perché è un albergatore di
Valtournenche - ma anche altre attrattive, per cui l'albergatore
deve oggi intervenire, anche economicamente, per l'esecuzione di
quelle strutture che, in questo difficile momento, l'Ente pubblico
non può affrontare da solo.
Il Consigliere Maquignaz sa che c'è ora una legge-quadro statale
sul turismo, per cui dovremo affrontare la ri-classificazione
alberghiera, il problema delle aziende di soggiorno, il problema
delle agenzie di viaggio: in questo discorso generale inviteremo
tutte le forze operanti nel settore a dare alla Valle d'Aosta una
nuova struttura turistica perché quella di oggi non è più attuali e
di conseguenza non siamo più concorrenziali sul mercato.
PRESIDENTE
: Ha chiesto di parlare il Consigliere
Maquignaz, ne ha facoltà.
MAQUIGNAZ - (Féd. DP-UVP):
Sono pienamente d'accordo con
l'Assessore Borbey che alla costruzione di questi eventuali
impianti per la neve devono collaborare tutti gli operatori
economici, non solo, ma devono collaborare anche i proprietari
degli impianti di risalita e direi che in Valle stiamo acquisendo,
un poco alla volta, questa mentalità collaborativa.
La domanda che ho fatto è un po' diversa però; volevo sapere
qual era a posizione della Giunta, in modo particolare
dell'Assessorato, su questo problema specifico. A tale domanda non
ho ricevuto purtroppo alcuna risposta.
