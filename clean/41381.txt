Classificazione
DEMANIO E PATRIMONIO REGIONALE



Oggetto del Consiglio n. 515 del 20 marzo 2019 - Resoconto
OGGETTO N. 515/XV - Reiezione di mozione: "Interventi per la
riqualificazione dello stabile di Palazzo Cogne sito in Comune di
Aosta". (Reiezione di una risoluzione)
Rollandin (Presidente)
- Con 28 presenti, come da accordi
nella capigruppo, riprendiamo la discussione con il punto 11
all'ordine del giorno, che era già stato iniziato e che continuerà
con questo dibattito. La parola al collega Aggravi.
Aggravi (LEGA VDA)
- La mozione scaturisce da un
tentativo di presentare una risoluzione, poi nei vari Consigli che
si sono succeduti ovviamente la mozione è rimasta tale. L'obiettivo
della mozione era seguire il filone d'intervento sulla questione di
Palazzo Cogne e, sostanzialmente, proporre un'impegnativa al
Governo regionale che per l'appunto andava in linea con le
dichiarazioni dell'Assessore a un'interrogazione specifica, ovvero
concludere una perizia sull'intero stabile del palazzo, andare
successivamente a identificare delle soluzioni alternative che
potessero soddisfare in particolare gli occupanti della parte
relativa al CCS Cogne, soprattutto mettere poi in linea una
procedura di bando per identificare un soggetto che potesse
sistemare l'attuale palazzo, andando poi a definire un utilizzo
alternativo o, comunque, anche mantenendo la funzione sociale che
questo Palazzo oggi ricopre.
La mozione probabilmente - come già ho avuto anche occasione
indirettamente di dire ad alcuni membri del Consiglio - merita un
aggiornamento soprattutto per quanto riguarda la parte relativa
alla perizia: essendo comunque passato del tempo, penso che
l'Assessore può confermare che è già stata terminata o comunque è
in essere e, soprattutto, volevo proporre anche un'ulteriore
modifica che concentrasse di più, anche nelle premesse, l'interesse
o comunque la territorialità su Aosta che i locali, occupati
soprattutto dal CCS Cogne, hanno in quanto rivestono un importante
ruolo sociale.
A tale riguardo mi collego alla risoluzione che ha presentato la
collega Pulz che in alcuni punti comunque riprende la finalità
sociale del Palazzo e, comunque, uno spirito per trovare una
soluzione che penso possa essere condivisa e condivisibile dalla
maggior parte del Consiglio.
Volevo proporre una breve sospensione per avere un confronto con
l'Assessore competente, ma anche con i gruppi che lo riterranno
opportuno, per arrivare a un testo comune che possa essere ripreso
e condiviso da tutta l'Aula visto che penso e ripeto che tutti
quanti vogliamo trovare quanto prima una soluzione a questo
problema.
Presidente
- Prima della sospensione darei la parola
all'assessore Testolin.
Testolin (UV)
- Solo per accogliere la proposta fatta dal
collega Aggravi con il quale questa mattina abbiamo avuto modo di
confrontarci e che ho reso comunque partecipe d'iniziative svolte
nel frattempo che andavano a riscontrare puntualmente alcune
domande. Per cui, se c'è la volontà di trovare una sintesi e di
fare delle valutazioni in merito al
déroulement
di questo
argomento, io credo che sia opportuno farlo e poi dare in aula il
riscontro di questo momento di confronto.
Presidente
- Si sospende per verificare le basi di
accordo su questo argomento.
La seduta è sospesa dalle ore 15:43 alle ore 16:47 e che alla
ripresa dei lavori riassume la Presidenza la presidente
Rini.
Rini (Presidente)
- La parola al collega Aggravi.
Aggravi (LEGA VDA)
- Ringrazio chi ha partecipato
all'incontro per cercare di trovare un testo comune, ringrazio
anche l'Assessore col quale il confronto è proseguito e sono sicuro
che s'impegnerà sulla strada corretta.
Abbiamo comunque ritenuto di fare alcuni emendamenti al testo e
di non ritirare la mozione per il semplice motivo di proporre un
rafforzamento dell'azione da parte del Governo regionale. Il nuovo
testo che sta riscuotendo alcune adesioni prevede un'impegnativa
verso il Governo regionale. Ne do lettura: "A provvedere a una
perizia definitiva sull'intero stabile di Palazzo Cogne al fine di
valutare correttamente lo stato complessivo dei locali, a
identificare in collaborazione con l'Amministrazione comunale di
Aosta con la quale è necessario comunque discutere - visto anche
che il ruolo sociale importante di Palazzo Cogne è proprio sulla
città di Aosta - ogni possibile soluzione per poter limitare i
disagi ai fruitori dei locali di Palazzo Cogne, individuando quanto
prima spazi alternativi in cui poter svolgere le attività il più
possibile in prossimità dell'area di Palazzo Cogne e comunque siti
nella città di Aosta, tenuto conto della funzione sociale e
aggregativa svolta dalle attività operanti all'interno di Palazzo
Cogne e ad avviare, a seguito dell'approvazione, - perché capiamo
che i 30 giorni sono pochi, c'è la necessità di avere un più ampio
respiro, più tempo dall'approvazione della presente -una procedura
di bando per l'individuazione di soggetti interessati alla
progettazione e riqualificazione dello stabile che comunque tenga
conto dell'imprescindibile destinazione sociale dell'immobile".
Questo è quanto si propone come testo alternativo che cerca una
sintesi e vuole dare forza all'azione dell'attuale governo.
Presidente
-Siamo in discussione generale. La parola
all'assessore Baccega.
Baccega (UV)
- Siamo di fronte a un'iniziativa di
sgombero prodotta nell'estate scorsa che vede ormai questa
maggioranza doversi esprimere. In qualità di già Assessore al
patrimonio e poi successivamente ai lavori pubblici, avevo avuto
modo di confrontarmi con questa problematica. Nel 2017, insieme al
collega Perron, sulla base della perizia messa a disposizione
dall'ingegner Pariset, avevamo fatto un sopralluogo congiunto con
tutti i tecnici, i professionisti, i dirigenti e si era determinato
che necessitava effettuare degli interventi e, ovviamente, si
dovevano cercare le risorse per realizzarli. In questo momento
recuperare risorse per fare ristrutturazioni così importanti, non è
semplice; si è proseguito allora nel valutare se potevano esserci
dei privati interessati e se c'erano delle manifestazioni
d'interesse in questo senso. Ora siamo di fronte a un'iniziativa
d'intimazione di sgombero che è preoccupante e che ha animato la
città in modo piuttosto significativo. Palazzo Cogne è certamente
l'anima e il cuore del quartiere Cogne: il quartiere delle case
operaie, il quartiere delle villette dei dirigenti, il quartiere
dove c'erano le case degli impiegati e questo palazzo era il centro
dove si svolgevano le attività ludico-sportive, di confronto e
anche di spettacolo per il quartiere. A un certo punto nacque
un'iniziativa importante con lo Stato: il contratto di quartiere 1
che, nella sua progettazione iniziale, e fino agli anni 2010,
prevedeva, al centro degli edifici immediatamente dietro al
quartiere Cogne, una struttura polivalente che sarebbe servita
proprio a dare queste risposte al quartiere stesso. A un certo
punto ci si rese conto che le risorse non erano disponibili per
realizzare anche quella struttura e si decise che il Palazzo Cogne
poteva essere, e lo era, un momento ludico di confronto, di
attenzione, di approfondimento, di ritrovo degli abitanti del
quartiere Cogne. Non si è fatta la struttura proprio perché il CRAL
era la parte importante. Ora noi stiamo pensando di sgomberare,
abbiamo tolto le associazioni, togliamo i negozi; giustamente ci
sono delle preoccupazioni, voi avete prodotto un'iniziativa di
sgombero di quel tipo, ma non riusciamo a pensare a cosa fare, a
dove andare a parare. Credo che si possano anche fare delle
valutazioni di tipo diverso: il contratto di quartiere 1 -
l'Assessore Borrello ne è sicuramente a conoscenza - non aveva
previsto alloggi a sufficienza per i disabili, ed ecco che entro
nella parte di Assessore alla sanità e ai servizi sociali: si
potrebbe - lancio un'ipotesi - prevedere un affidamento della
palazzina del quartiere Cogne all'ARER affinché - investendo le
risorse a disposizione - vada a recuperare il CCS Cogne; l'ala dove
c'erano le associazioni, che hanno trovato posto da un'altra parte,
potrebbe essere sviluppata con una serie di appartamenti
esclusivamente per i disabili.
È una proposta che si può valutare; in una prima parte, si
potrebbe mantenere in piedi il CCS Cogne con l'effettuazione degli
interventi necessari e sempre l'ARER potrebbe poi proseguire
l'opera di realizzazione di alloggi in tempi più lunghi e più in
là.
Credo che la politica possa dare risposte di questo tipo. Credo
che un ragionamento su questo vada fatto e stamattina, mentre ero
in riunione di maggioranza con i miei colleghi, ho provato a
mettere insieme dei pezzi che potevano andare nella direzione di
dare una risposta sensata, una risposta di buona politica, una
risposta che va nella direzione di dare davvero concretezza a certe
azioni.
Presidente
- Non ci sono altre richieste d'intervento?
Prego, collega Pulz.
Pulz (ADU VDA)
- È ormai sotto gli occhi di tutti il
disagio espresso dalle associazioni ricreative e sportive che da
molti anni frequentano assiduamente Palazzo Cogne, dimostrato anche
dal grande coinvolgimento della cittadinanza, alla vigilia tra
l'altro del precedente Consiglio, qui sotto Palazzo regionale,
quando hanno manifestato con bellissime danze la contrarietà
generale alla richiesta di sgombero di Palazzo Cogne. Dobbiamo
tuttavia oggi tutti insieme prenderci la responsabilità di dare ai
cittadini, non soltanto di Aosta ma della Valle d'Aosta tutta, ai
fruitori del circolo, agli abitanti del quartiere Cogne, una
risposta chiara con tempistiche e con soluzioni momentanee
alternative, convincenti però, trasparenti anche, e qui ci
permettiamo di aggiungere, senza voler offendere nessuno, che a noi
sembra che il Governo non abbia brillato né quanto a compattezza né
quanto a capacità comunicativa. Perché, per esempio - mi chiedo, ci
chiediamo - dopo che sono state fatte le audizioni in Commissione,
audizioni da cui sono emersi discorsi molto precisi, richieste
anche precise, perché non è stata convocata una conferenza stampa
alla presenza dei diversi Assessori al fine di fugare ogni dubbio
con la cittadinanza? Quello che voglio dire è che meno si parla
chiaro e più si diffondono sospetti sull'opacità dell'operato dei
politici. Qualche volta anche sospetti poco o per nulla fondati,
che però vanno fugati. Io credo che dobbiamo affrontare la
problematica di Palazzo Cogne in modo responsabile ma anche
tempestivo, evitando in ogni modo che i lavori siano consegnati
alla speculazione edilizia e avendo come obiettivo assoluto il
mantenimento della fondamentale funzione sociale del Palazzo Cogne,
che ad oggi è sede dell'ANPI, della scuola di musica, di gare di
scacchi, di attività fisiche di ogni tipo, di incontri tra anziani,
balli nella bellissima sala che tra l'altro è invidiata dai
frequentatori ci dicono piemontesi, francesi, svizzeri. Questo
Palazzo va assolutamente recuperato e insieme a lui un importante
pezzo della storia della città di Aosta. E approfittiamo
dell'occasione per sottolineare che, per rendere vivo e vivibile un
quartiere che rischia di fatto la ghettizzazione dopo la chiusura
anche della Bocciofila, non servono le ronde di notte; a questo
scopo esistono già le forze dell'ordine che noi non capiamo come
possano tollerare certe inopportune ingerenze, ma servono appunto
associazionismo, cultura e tanta solidarietà di giorno. Quindi
servono quegli spazi aggregativi, reali e non solo virtuali di cui
oggi la nostra città e la nostra regione necessitano più che mai.
Allora viene spontaneo chiedersi, sempre senza offendere nessuno,
perché l'Amministrazione proprietaria dello stabile non abbia
eseguito le dovute manutenzioni in questi anni, ma, di fronte alle
argomentazioni addotte dai tecnici, ciò che ora è certo è che la
sicurezza va posta prima di tutto e di qualsiasi altra
considerazione. Questo è un principio fondamentale di cui ogni
amministratore - ma io aggiungo anche di cui ogni cittadino - è in
qualche modo responsabile ciascuno per la sua parte.
Ad oggi una nuova perizia complessiva, non avendo peraltro
chiaro quale sia l'obiettivo da raggiungere, ci sembra inutile, ci
sembra uno spreco di denaro pubblico ed è per questo che non siamo
d'accordo col primo punto della mozione presentata dai colleghi
leghisti. Sono state fatte infatti molte indagini sia
dall'ingegnere Pariset che dall'ingegnere Salamano, se non confondo
i nomi, basterebbe secondo noi un aggiornamento, un'integrazione di
quelle precedenti, da effettuare in collaborazione anche tra
diversi tecnici, solo sul piano e negli spazi utilizzati dal CCS
Cogne per fugare ogni dubbio in merito alla sicurezza, con
l'assoluta accortezza di non rovinare quella bellissima sala da
ballo. Perché questo completamento sia possibile, ci è stato detto
in Commissione, bisogna che i locali siano vuoti. Noi ci fidiamo di
quanto ci è stato detto anche se ci vengono alcuni dubbi perché in
altri contesti si fanno dei restauri senza chiudere l'intero
stabile, l'intero palazzo, lo stesso tunnel del Gran San Bernardo è
stato restaurato a pezzi, quindi non voglio dire cose che non mi
competono ma mi chiedo se non sia possibile agire nello stesso
modo.
Voglio ancora sottolineare il fatto che la perizia del
meticolosissimo ingegner Pariset, che è stato molto convincente in
Commissione, non rileva problemi di staticità della struttura: ha
parlato di strumenti tecnologicamente avanzati con cui ha
evidenziato che il problema principale sono questi solai, ci ha
parlato di sfondellamento delle pignatte. Noi abbiamo eseguito,
congiuntamente ad altri Consiglieri, un sopralluogo; io l'ho
eseguito in qualità di storica, essendo quel Palazzo un prestigioso
Palazzo dal valore storico-culturale, sebbene di epoca fascista,
comunque ce l'ha quel valore, ma per capirci qualcosa a livello
tecnico mi sono avvalsa della stretta collaborazione di
un'architetta e di un'ingegnera. Quindi non è che parlo a vanvera:
ci è stato spiegato che lì potrebbero verificarsi dei fenomeni
repentini ed imprevedibili perché legati alle infiltrazioni d'acqua
e l'acqua, noi sappiamo, non è facilmente controllabile. Il mio
super staff tecnico - tutto al femminile, ci tengo a precisarlo -
ha definito quel problema come una marcescenza del laterizio,
dovuta appunto all'umidità. Allora di fronte a questa situazione
noi ci chiediamo se non sia possibile porre rimedio in tempi anche
abbastanza rapidi, con un incarico di fattibilità tecnico-economica
per interventi urgenti di messa in sicurezza. Se questo non è
possibile, non starà a noi giudicarlo però, poniamo anche questa
questione nella discussione. In ogni caso, nel piano in cui si
svolgono le attività principali sembra non esserci fenomeni così
preoccupanti, però si rendono necessarie ulteriori verifiche per il
principio assoluto della sicurezza e teniamo conto che, da come ci
è stato detto, ci sono circa 400 ingressi al giorno, 24 corsi
attivi, 16 sezioni di ogni tipo con varie attività; stiamo parlando
di una struttura unica in Valle D'Aosta, nella città di Aosta, con
un'ottima logistica e anche - vorrei sottolinearlo, perché non è di
poco conto - con costi accessibili a tutti, come dovrebbe essere la
cultura a tutti i livelli.
Vorrei ancora dire che in ogni caso questo stabile di pregio in
pochi anni se non ristrutturato sarà destinato all'abbandono, alla
desertificazione, e, comunque voglio anche aggiungere che qualsiasi
intervento dovrà essere rigorosamente pianificato e condiviso.
Questo è il senso della risoluzione di cui non so se dobbiamo
parlare dopo, comunque possiamo farlo anche in un secondo tempo,
perché chiudere quella struttura significherebbe aggiungere un
altro luogo fantasma nella città di Aosta dopo l'ex liceo Maria
Adelaide di Via Torino, che ogni volta che passo lì mi piange il
cuore, sembra effettivamente che la nostra città sia priva di reale
capacità progettuale e di prospettive per il futuro. In ogni caso
ci vuole sempre un po' di buon senso nella valutazione delle cose
anche perché, ripongo quest'altro interrogativo, se iniziamo a
chiudere quella struttura senza una tempestiva progettualità sulla
sua ristrutturazione e sulla sua riapertura, con chiari vincoli in
merito alla destinazione anche di una percentuale definita dei suoi
spazi ad usi sociali, quanti altri palazzi di proprietà regionale
subiranno poi la stessa sorte? E con questo inquietante
interrogativo mi taccio e poi semmai riprendo il discorso per
parlare della risoluzione.
Presidente
- Ha chiesto la parola, sempre in discussione
generale, il collega Aggravi.
Aggravi (LEGA VDA)
- Io pensavo d'intervenire
successivamente in replica ma devo fare ammenda perché questa
mattina ho accusato il Governo d'immobilismo, invece vedo che
questo pomeriggio c'è stata un'immediata risposta con una proposta
concreta per la sistemazione del Palazzo. Io capisco che magari a
volte la fantasia aiuti, ho un po' di difficoltà oggi a immaginarmi
una destinazione per quanto probabilmente qualcuno -seppur negli
anni '30, e sono dispiaciuto per la collega Pulz - ha pensato alla
finalità di quel Palazzo; una destinazione sociale sicuramente
anche in questo senso potrebbe essere stata apprezzata.
L'obiettivo della mozione era, come dicevo, aiutare e dare forza
al Governo per arrivare sicuramente a mettere una firma definitiva
sulla situazione dello stabile e, soprattutto, andare poi a
ricollocare coloro che oggi occupano questi spazi in una maniera
tale da non ledere la funzione sociale di quelle attività, affinché
possano essere trattati alla stregua di altre associazioni:
operano, magari, anche con obiettivi più limitati, però devono
essere trattati, a parere di chi parla, alla stessa stregua, perché
comunque - credendo nella concorrenza e credendo comunque nella
parità di diritto di ognuno - è bene che anche chi si paga i propri
locali, non lo dico con polemica, abbia giustizia.
Sinceramente pensare oggi d'identificare una soluzione edilizia
ancorché sociale con un coinvolgimento di un importantissimo ente
strumentale della Regione, sinceramente mi sembra un lanciare la
palla un po' troppo in avanti, potrebbe andare oltre la linea di
fondo campo. Sinceramente, ripeto, l'obiettivo e il tentativo di
sintetizzare un nuovo testo voleva molto semplicemente dare forza
all'attività di Governo, e qui vorrei comunque tentare una sponda
sulla collega Pulz che ha presentato una risoluzione che fortifica
la finalità sociale del Palazzo: nella terza impegnativa si chiede
che il bando, o qualsiasi altra opzione, tenga conto di questa
vocazione sociale.
Ringrazio ancora il Governo per aver proposto pronta mano una
soluzione che però sinceramente, essendo amante dei numeri, penso
che oggi non possa essere così facilmente perseguita.
Presidente
- La parola al collega Cognetta.
Cognetta (MOUV')
- Ho seguito anch'io questa vicenda
all'interno delle Commissioni e ho letto con interesse la perizia
di Pariset - che poi ci è pervenuta, tramite gli uffici,
direttamente dal CCS Cogne - e non volendo entrare, perché non ne
ho le competenze, all'interno di un discorso puramente tecnico,
credo, come detto anche dalla collega Pulz, che chi ha presentato
la perizia all'interno della Commissione, ci abbia detto
chiaramente qual è la situazione, quindi i tecnici dovranno dare le
risposte corrette.
Però devo evidenziare, all'interno della discussione che abbiamo
avuto fino a questo momento, che l'intervento fatto dall'assessore
Baccega mi ha in qualche modo sorpreso. Io ho partecipato alla
riunione che c'è stata pochi istanti fa di là in cui c'erano
praticamente tutti i Consiglieri e molti membri del Governo e si è
discusso a lungo su un testo il più possibile condiviso e su una
soluzione che doveva essere in qualche modo foriera di una
risoluzione che potesse accontentare tutti. Entrando in aula ci
viene prospettata una soluzione che a questo punto non conosco, non
conosciamo, chiedo al Governo tutto - perché credo che la
competenza non sia direttamente del collega Baccega ma immagino sia
del collega Testolin che non ce l'ha paventata di là - ma chiedo a
questo punto esattamente come fate, cioè come è che lavorate?!
Se si viene di là e si decide, dopo una discussione politica
approfondita, valutando i pro e i contro, gestendo le criticità e
le domande che vengono fatte e si lima qua e là perché il testo è
cambiato da quello presentato dai colleghi della Lega a quello che
viene presentato adesso - proprio perché ci è stato evidenziato che
mancava una soluzione - e poi si arriva qui e dal cilindro esce una
soluzione che a questo punto non so se sia stata condivisa anche
con gli altri esponenti della maggioranza, perché eravamo di là
tutti assieme, mi sembra! Allora vorrei capire sinceramente che
tipo di serietà ci sia quando si va a discutere, perché lo vorrei
sapere, per favore, soprattutto dai membri più esperti, perché ci
sono anche i membri più esperti, perché io capisco che uno che è
appena entrato magari, ahimè, non ha una capacità, è comprensibile;
è un po' meno comprensibile quando questo succede con persone
esperte, perché mi dà fastidio, mi dà molto fastidio essere preso
in giro da persone esperte.
Siamo stati di là 25 minuti, hanno fatto gentilmente una
variazione, risultato: c'è un'altra soluzione. Allora va tutto
bene, poi però vi lamentate che stiamo qui ore a parlare, a
parlare, a parlare. E meno male che ci siamo detti: parliamoci
fuori dai denti, e ci siamo anche parlati fuori dai denti, però la
soluzione non è arrivata. Allora, scusate, a che gioco giocate
esattamente? Scusate per l'intervento.
Presidente
- Ha chiesto la parola l'assessore
Baccega.
Baccega (UV)
- Collega Cognetta, mi fa specie il suo
fastidio. Mi assumo tutte le responsabilità di quello che ho detto
e chiedo venia alla maggioranza. In realtà, la prima parte del mio
intervento era riferita ad atti di cui conosco bene i passaggi
perché ne ero protagonista; guardando la cartellina del collega
Borrello qua vicino, ho fatto la proposta al Consiglio, e non in
maggioranza perché non avevo ancora maturato questa idea,
un'ipotesi di lavoro della quale sono certo - ovviamente io
personalmente mi asterrò alla vostra mozione, alla vostra
risoluzione - ma, è una ipotesi di lavoro che ho voluto condividere
con tutti perché è un'idea sulla quale si può ragionare. Se tutto
deve essere concretizzato in certi ambiti e in certi contesti, e se
un'idea posta al Consiglio può infastidire, io sono davvero
dispiaciuto, sono soprattutto dispiaciuto per i miei colleghi di
maggioranza, perché in quella riunione, io non c'ero, ero impegnato
con un'altra questione. Quindi l'idea è questa, non è una proposta
da affermare. Questa non è la proposta della maggioranza, ma è
l'idea di un Consigliere che in questo momento ha una delega
assessorile e che ha posto all'attenzione del Consiglio per uscire
magari da una impasse. È un'altra delle idee che eventualmente
potranno nascere in Commissione piuttosto che in altri
contesti.
Se il Consiglio è infastidito perché un Consigliere, ancorché
Assessore, pone un'idea sul tavolo, questo mi dispiace veramente,
mi dispiace soprattutto per i miei colleghi di maggioranza che
forse si sono sentiti un po' spiazzati ma vi assicuro che l'idea è
nata guardando quel dossier e quindi non c'è niente di scritto, è
proprio una cosa lanciata così dal cuore perché quel quartiere l'ho
vissuto tanto, tanto, tanto, tanto.
Presidente
- La parola al collega Aggravi.
Aggravi (LEGA VDA)
- Scusate, ma sono abbastanza
costernato da questa situazione. Io capisco che l'ispirazione delle
cartelline dei colleghi possa aiutare, la battuta che mi può venire
è che forse era un'ispirazione che anche nel 2016 o nel 2017,
quando è stato fatto il sopralluogo, poteva venire perché il
problema vero e proprio che oggi stiamo discutendo - e che il
sottoscritto si è trovato tra le mani e che oggi si trova il povero
collega Testolin - è il fatto di dover gestire una contingenza che
forse, se presa per tempo, poteva essere gestita a suo tempo magari
anche quando le risorse c'erano. Era meglio. Io, ripeto, sono
abbastanza stupito da questa situazione: se - come è avvenuto per
Palazzo Cogne - anche su altre situazioni programmatiche le idee
verranno gestite a livello di Consiglio, potremo allargare o
cambiare la forma di Governo e quindi discutere per ogni soluzione
all'interno dell'aula e trovare una sintesi, magari dove tutti
siamo presenti e quello che ci diciamo poi lo manteniamo! Come
quando c'è stata una richiesta di ritiro della mozione, che con gli
altri firmatari ho ritenuto opportuno di non fare, ho apprezzato
appunto la posizione del Governo nell'affermare: "ci asterremo in
caso contrario"; sinceramente oggi mettere sul tavolo una proposta
di cambio di modello di esecutivo che sia collegiale a 35, era
qualcosa che non mi sarei aspettato soprattutto sulla discussione
su Palazzo Cogne!
Il problema rimane e io continuo a perpetrare la mia causa
andando a dire che l'obiettivo di questa mozione è cercare di
rafforzare l'azione del Governo per una situazione che un po' tutti
abbiamo ereditato.
Per quanto riguarda invece la soluzione prospettata
dall'assessore Baccega, sarà anche mia premura valutare i bilanci
dell'ARER perché potrebbe anche essere utile per il prosieguo e,
chissà, per farne una proposta condivisa dal nuovo Governo dei
35.
Presidente
- Ci sono altre richieste d'intervento? Ha
chiesto la parola il collega Bianchi.
Bianchi (UV)
- Tornerei alla discussione della mozione,
ricostruendo un pochino anche qual è tutto l'iter ma più che altro
anche nel contesto che sicuramente ci sarà tutta una serie di
persone che frequentano il CCS Cogne che sono sicuramente
interessate a questa discussione. Partiamo dalla prima lettera del
collega Aggravi di cui l'oggetto era "Lavori di messa in sicurezza
del Palazzo Cogne" in cui, in funzione dell'articolo 1454 del
Codice Civile "nel mettere in atto qualsiasi voglia di intervento e
di messa in sicurezza", appunto si chiedeva al CCS Cogne di
lasciare il Palazzo. È indubbio che tra i 35 Consiglieri che oggi
siedono qui in Consiglio ci sia l'unanimità sulla valenza sociale
del CCS Cogne e che chiaramente nessuno voglia, sono sicuro di
questo, chiudere il CCS Cogne.
Dall'altra però - e su questo a mio avviso ci sarà l'unanimità
all'interno di questa aula o forse la quasi unanimità - al piano
sopra al CCS Cogne il problema sicurezza esiste. Oggi noi abbiamo
una perizia commissionata dall'amministrazione regionale di 15
sedicesimi del Palazzo CCS Cogne; a fronte di questo, poi
sicuramente lo evidenzierà meglio l'Assessore, è già stato detto
(anche nella riunione con il CCS Cogne, con i capigruppo e con
l'Ufficio di Presidenza) che era già stato dato un ulteriore
incarico per quella parte che mancava che a giorni arriverà e
quindi avremo un quadro generale del fabbricato. Dall'altra,
l'Amministrazione regionale si è prodigata per trovare nuovi locali
perché chiaramente il primo aspetto è la sicurezza, a fronte,
appunto, - come ha ben detto la collega Pulz - di una perizia
eseguita in maniera puntuale dall'ingegner Pariset, la quale
evidenzia tutta una serie di problematiche importanti sotto
l'aspetto tecnico strutturale di sfondellamento. Come dicevo prima,
ci sarà questa ulteriore perizia che andrà a integrare quella parte
che non è ancora stata peritata e avremo un quadro generale. Ieri è
stata consegnata - mi sembra ai capigruppo da parte della CCS Cogne
- una perizia redatta da un ulteriore ingegnere. Chiaramente il CCS
Cogne ha voluto fare delle verifiche solamente nei locali
interessati a loro, giustamente. Quindi questo è il quadro, ma il
quadro parte da agosto 2018 dove viene detto a CCS Cogne di
lasciare i locali, perché è da lì che noi dobbiamo partire.
Adesso ci inoltriamo nel burocratese, cioè vale a dire: perizia
da una parte, perizia dall'altra, quindi è chiaro che la situazione
è molto ingarbugliata sotto l'aspetto burocratico; dall'altra c'è
la volontà, la consapevolezza di quanto sia importante quel Palazzo
per tutta una serie di attività sociali sul territorio, tutti ne
siamo consapevoli e nessuno lo vorrebbe chiudere. Ma c'è un
problema di sicurezza, non lo dice Luca Bianchi, lo dice una
perizia di un ingegnere! Quale è la strada che l'Amministrazione
regionale oggi vorrebbe provare? Sarebbe quella di valutare, di
vedere in qualche maniera di trovare un ulteriore tecnico che
faccia una perizia, anche a fini della valutazione, perché un
fabbricato che ha problemi strutturali ha un certo valore, se
invece non li ha è chiaro che il valore dell'immobile è un altro.
Questo è importante per quello che chiede nella terza parte la
mozione, anche emendata, dove si va a indicare cosa si vorrà fare
in futuro di quel fabbricato, perché è di quello che a nostro
avviso il Consiglio regionale oggi dovrebbe discutere. Su questo,
almeno come vice capogruppo dell'Union Valdôtaine, come gruppo, noi
siamo dell'idea che per quella parte di fabbricato - in funzione al
bando dovrà essere quello di avere un indirizzo che vada nella
direzione di dare continuità al servizio che CCS Cogne oggi
fornisce.
Perché ho fatto tutta questa ricostruzione? Perché mi sembrava
importante far capire che all'interno del Consiglio regionale...
perché poi qui c'è chi prende le parti: "Ma sì, ma lasciamoli lì,
no, ma si potrebbe fare a meno di farli andare via, è una presa di
posizione, chissà quali cose vorranno fare lì!".
C'è una perizia che dice una certa cosa che abbiamo letto tutti:
nelle conclusioni, sono chiarissime, si segnalano problemi tecnici
di sfondellamento.
Io oltre non vado, ho letto la perizia e sto alla perizia. Se
l'Amministrazione regionale andrà nella direzione in cui si potrà
valutare nel fare una perizia "definitiva" che metta una pietra
tombale sulla situazione statica del Palazzo ben venga! Ma a oggi
chi dice il contrario fa demagogia, dà false speranze perché a oggi
la perizia dice che quel fabbricato è pericoloso, e non lo dico io,
lo dicono i tecnici.
A fronte di questo, io penso che sia da evidenziare che si vuole
comunque dare a chi oggi rappresenta CCS Cogne tutta la sicurezza
che in futuro quella parte sarà sempre a loro servizio per quanto
possibile ma a mio avviso l'unica strada percorribile è quella di
fare nel più breve tempo possibile un'ulteriore perizia totale
dell'intero fabbricato, perché solamente così si potrà vedere qual
è il contesto generale, per dare delle risposte concrete, serie e
vere a chi oggi frequenta il CCS Cogne.
Secondo me l'unica strada percorribile è quella, non è una
questione politica ma è una questione prettamente tecnica.
Presidente
- Ha chiesto la parola il collega Manfrin.
Manfrin (LEGA VDA)
- Dico anch'io due cose su questa
annosa questione, mi ero un pochino perso immaginando l'assessore
Baccega dietro alle sue altre suggestioni mentre noi discutevamo
della struttura e mi pare peraltro di averlo anche visto nella sala
Commissioni per cui probabilmente aveva visto un'altra cartellina e
anche questa gli ha suggerito altre suggestioni ancora e quindi
probabilmente stava riflettendo anche su altri concetti, però
quello di cui prendo atto è che finalmente anche il vice capogruppo
dell'Union Valdôtaine ha riconosciuto che siamo in presenza di una
situazione certificata di pericolosità. È corretto. Ecco allora che
torno a ribadire quello che avevo detto già in occasione
dell'interpellanza presentata dal collega Aggravi: se questa
pericolosità è ribadita ed è necessario tutelare i fruitori di
questo palazzo, mi chiedo a questo punto perché il 20 novembre
2018, dopo che l'8 agosto era stata inviata una richiesta di
rilascio cautelativo della struttura mai adempiuto, il Comune di
Aosta abbia organizzato e annunciato con grande euforia
l'organizzazione del veglione di capodanno proprio dentro quella
struttura e la cosa ancora più folle, se leggiamo l'annuncio di
quel veglione, è che l'organizzazione diceva che si sarebbe
organizzato soltanto al raggiungimento della quota di 100 persone!
Ora voi immaginate una struttura che ha delle criticità e che è
sottoposta ai trenini di 100 persone a capodanno. Se siete
effettivamente preoccupati per l'integrità strutturale di
quell'edificio, probabilmente si sarebbe dovuto adempiere a quanto
comunicato da parte degli uffici e non organizzare dei veglioni con
100 persone che saltellano sui pavimenti. Ma la domanda che mi
pongo ancora in coda è: ma se fosse successo qualcosa, se fosse
successa una tragedia, e fortunatamente non è successa, ma chi ne
avrebbe risposto? Perché mi pare che dal Comune di Aosta niente,
nessuna giustificazione sia venuta! Da allora ad oggi, chi ne
avrebbe risposto? Eppure qui riconosciamo che c'è un problema di
sicurezza e per fortuna che il Carnevale dei piccoli è stato
cancellato perché si era pensato anche a questo. E questo perché si
è riconosciuto un problema di sicurezza.
Allora con questa iniziativa - ovviamente evito di citare chi
c'era a quel veglione di capodanno - con questa iniziativa - che è
evidente che il collega Aggravi ha sostenuto con grande equilibrio
e dopo una concertazione anche importante avvenuta nel momento di
sospensione - chiediamo tre cose io credo assolutamente
condivisibili e che non credo siano impegnative o ci siano
veramente delle impegnative che possano essere insormontabili:
provvedere a una perizia definitiva sull'intero stabile di Palazzo
Cogne per verificare lo stato complessivo dei locali; trovare una
soluzione alternativa limitando i disagi ai fruitori di Palazzo
Cogne in una zona che possa essere ad Aosta, perché stiamo parlando
chiaramente di una struttura utilizzata in larga parte per esempio
anche dagli abitanti del quartiere Cogne; l'avviamento, a seguito
di approvazione della procedura, di un bando per individuare i
soggetti interessati alla progettazione e alla riqualificazione
dello stabile, che stanno particolarmente a cuore all'assessore
Baccega, e questo ovviamente perché - come l'assessore Baccega, che
mi ha fatto venire in mente Jovanotti - anche noi a quella
struttura ci teniamo tanto tanto tanto.
Presidente
- Ha chiesto la parola il collega Marquis.
Marquis (SA)
- I colleghi che sono già intervenuti hanno
dato conto della situazione del Palazzo, un palazzo di enorme
importanza sotto il profilo sociale sia per la sua posizione sia
per l'identità che ha con il quartiere Cogne. Un luogo che è sempre
stato a disposizione ludica, ricreativa di tutti i pensionati, di
tante persone che l'hanno privilegiato come luogo per incontrarsi e
per vivere i momenti al di fuori del mondo del lavoro. Quest'estate
ha preso origine questa procedura dello sgombero in funzione e in
ragione dei problemi di sicurezza evidenziati da una perizia che è
stata acquisita dall'Amministrazione regionale, una perizia che in
realtà ha evidenziato problemi di sfondellamenti dei solai, a più
livelli tranne che nel livello utilizzato dal CCS perché non hanno
avuto modo di accedere ai luoghi e quindi in quella zona non sono
stati fatti degli accertamenti necessari. È un palazzo che ha circa
13 mila metri quadri a disposizione, quindi una grande potenzialità
in una zona centrale della città, al di là della porzione che oggi
è in uso al CCS, quindi occorre fare a mio avviso dei ragionamenti
su quelle che possono essere le eventuali destinazioni d'uso in
caso di recupero dello stabile. Ma è anche vero che ogni
ragionamento deve essere preceduto dalla verifica definitiva delle
condizioni di sicurezza sotto il profilo strutturale perché in
funzione dell'esito di questo accertamento, noi potremmo avere due
indirizzi: uno è quello che ci sono delle condizioni di sicurezza e
che lo stabile è sicuro sotto il profilo strutturale, l'altro è che
lo stabile non corrisponda alle esigenze di sicurezza. Nel primo
caso un eventuale recupero sarebbe un recupero più soft che
potrebbe consentire il mantenimento delle strutture e quindi un
intervento di ristrutturazione più leggero perché s'interverrebbe
esclusivamente sulla ridistribuzione degli spazi e chiaramente sul
loro adattamento alle condizioni attuali con tutto il rifacimento
delle reti impiantistiche di tutte le parti secondarie. Per contro,
qualora le strutture non dovessero dare garanzia della sicurezza
necessaria, noi ci troveremmo di fronte alla presenza di un volume
che potrebbe essere completamente ripensato o ridistribuito in
funzione di mille destinazioni.
Pertanto credo che non si possa in questa fase mettere il carro
davanti ai buoi e che sia ragionevole procedere con una verifica
definitiva, così come è emerso prima dalla riunione a cui abbiamo
partecipato, sia la maggioranza che l'opposizione, ma in particolar
modo la posizione espressa dalla maggioranza regionale contempla di
procedere con questo accertamento, ma in tempi brevi, in tempi di
qualche settimana, perché da questo accertamento dipende anche
l'immediato futuro utilizzo dei locali nella disponibilità del CCS,
ma anche la predisposizione di un eventuale bando condizionata,
come dicevo prima, da queste risultanze.
Pertanto il nostro obiettivo è un obiettivo di responsabilità su
una situazione sicuramente difficile, delicata ma sicuramente nella
consapevolezza dell'importanza di questo stabile sotto tutti i
punti di vista, e credo che sotto questo profilo sia anche poi
importante rapportarsi con il Comune di Aosta, perché in una zona
così centrale rappresenta una potenzialità enorme, straordinaria
per la città in termini di possibile sviluppo e utilizzo, anche
come è stato detto prima da chi è intervenuto, che ha valorizzato
anche la presenza dell'Università nelle vicinanze del quartiere. Ci
possono essere un sacco di destinazioni che possono essere valutate
a corollario della parte sociale che sarebbe bene, a mio avviso,
mantenere per mantenere questa identità e questo rapporto con
questa parte della città; però in questa fase, tenuto conto di
tutto, di quello che è emerso, delle risultanze di cui noi abbiamo
al momento nozione, delle verifiche fatte sulla porzione di stabile
nella disponibilità dell'Amministrazione regionale e alla luce di
quanto è emerso da parte dei gestori del CCS che hanno presentato
una loro perizia, una loro valutazione, un rapporto sulle
condizioni di sicurezza dello stabile, riteniamo doveroso con
grande senso di responsabilità procedere a questo passaggio, perché
è anche un passaggio che determina il valore dell'immobile perché
sicuramente un immobile sano sotto il profilo strutturale ha un
valore diverso rispetto a un immobile malato che ha delle
situazioni che necessitano d'interventi più o meno importanti per
poterlo valorizzare e salvaguardare.
Occorre anche tener conto che lo stabile è un documento, quindi
di pregio sotto il profilo ambientale e paesaggistico con tutta una
serie di vincoli che ne conseguono nella sua valorizzazione. Quindi
al di là di tutte le persone che lo hanno frequentato e di tutte le
tipologie d'uso fatte e svolte in questi anni sullo stabile,
ritengo che non sia un trenino in più o un trenino in meno il
problema che mette a rischio le persone che frequentano le sale ma
il problema evidenziato dall'ingegnere Pariset è un problema di
distacco localizzato degli intonaci ed eventualmente delle parti
basse, delle pignatte, quindi un fenomeno che si chiama
sfondellamento che può creare sicuramente dei pregiudizi qualora ci
fossero dei distacchi delle parti interessate che possono
sostanzialmente cadere sulla testa di persone che frequentano
l'ambiente. Quindi si tratta probabilmente di un problema di
carattere secondario e non di tipo strutturale. Però ci possono
essere delle soluzioni su come intervenire, noi ci auspichiamo che
l'Amministrazione, il Governo, possa dar seguito a questa sorta
d'impegno che si è preso di verificare se si può procedere con la
predisposizione di un'ulteriore perizia che faccia definitiva
chiarezza sulla questione, dopodiché noi siamo i primi che sentono
l'esigenza di procedere nella valorizzazione di questo stabile,
però riteniamo che sia importante acquisire questo dato prima di
procedere a degli impegni ai quali deve essere subordinato l'esito
delle verifiche in essere.
Presidente
- Altre richieste d'intervento? Ha chiesto la
parola il collega Restano.
Restano (GM)
- Intervengo per portare l'apporto e il
contributo del Gruppo Misto. Credo che l'obiettivo primario oggi,
condiviso da tutti o condivisibile, era quello di non addivenire
alla chiusura di questo importante stabile o, perlomeno, di non
fermare le attività di tutta la popolazione che frequenta questo
stabile. È stata ricordata prima l'importanza sociale che ha, che
cosa viene svolto all'interno del fabbricato Cogne: attività
culturali, attività ludiche, sportive, formative, di ogni tipo.
L'obiettivo è sicuramente quello che ho detto prima ma soprattutto
- visto quanto è stato detto da chi mi ha preceduto, soprattutto
quanto di tecnico è stato illustrato da alcuni colleghi che io non
ho nemmeno la minima possibilità di valutare in quanto non ne
possiedo le competenze - se si deve addivenire a una ricollocazione
delle persone che frequentano questo stabile, l'obiettivo è di non
interrompere la loro attività. Siamo fermamente convinti noi del
Gruppo Misto della necessità di non spostare dal centro città
queste attività, quindi di trovare una collocazione vicino alla
città, di non spostare questa attività per non far spostare gli
utenti, una popolazione che è variegata: c'è chi ha facilità negli
spostamenti, chi un pochino meno. I bambini devono essere
trasportati, gli anziani hanno magari difficoltà a raggiungere la
nuova struttura. Quindi questo per noi è l'obiettivo primario,
arrecare il minimo disturbo possibile agli utenti e permettere che
le attività non si fermino.
L'altro punto sul quale volevo soffermarmi senza entrare nei
dettagli tecnici è quello delle soluzioni prospettate e di quelle
che per noi sono forse impraticabili o, perlomeno, non convergono
con quanto detto dai tecnici. Ci è stato parlato della necessità di
trovare una soluzione pianificata e condivisa nel principio
assoluto della sicurezza. Oggi non mi pare che ci siano questi
presupposti perché alcune perizie mi sembra siano state fatte con
alcuni mezzi tecnici, altre con altri mezzi tecnici e altre
solamente con la possibilità di un sopralluogo visivo. A tal
proposito qualche dubbio mi sorge, al di là della competenza
sicuramente elevata delle persone che hanno svolto la perizia però
per poterle confrontare devono essere svolte con gli stessi mezzi
sennò noi che non capiamo molto di queste materie non possiamo
esprimere la nostra opinione. Per questo motivo ci dobbiamo
riferire alla perizia svolta dalla pubblica Amministrazione oppure,
come viene giustamente richiesto e come idea del Governo, dobbiamo
effettuare un ulteriore accertamento che vada anche a vigilare, a
fare una diagnosi dei luoghi che non sono mai, o perlomeno a oggi,
ancora stati oggetto di osservazione. Solo questo ci consentirà di
dire qualcosa in merito. Nel frattempo, cosa fare delle attività
all'interno di questo edificio? Come ho detto prima la volontà è di
non fermarle e possibilmente continuare a farle all'interno però
noi dobbiamo tenere conto delle espressioni date dai dirigenti.
Quindi l'obiettivo da parte nostra, al di là del riuscire a
comunicare verso l'esterno nella dovuta maniera le nostre
determinazioni, è, in tempi brevissimi, in tempi più brevi
possibili, arrivare a ottenere questa perizia e avviare, a seguito
della perizia, una valorizzazione degli immobili e di tutti i
luoghi circostanti oggetto oggi già di valorizzazione, basti
pensare, come ha detto chi mi ha preceduto, all'Università, alla
necessità di rivedere la piazza antistante all'Università e anche
altri stabili che in futuro potrebbero forse, se oggetto di uno
studio attento e accurato, adempiere ad altri ruoli, arricchendo la
nostra città, confacenti al ruolo che andremo a dare al fabbricato
Cogne. Apprendo invece con piacere la suggestione data dal collega
Baccega e credo che il Gruppo Misto, se sarà percorribile, non farà
certamente mancare il proprio appoggio. Deve però tenere conto
delle suggestioni che noi abbiamo dato in questo momento. L'augurio
che posso fare è solo quello di ribadire di non fermare l'attività
di questa importante struttura e di tutti quelli che operano
all'interno della struttura, sia degli utenti sia di chi ci
lavora.
Presi
dente
- Ha chiesto la parola il collega
Nogara, in discussione generale.
Nogara (UVP)
- Il mio sarà un brevissimo intervento
perché, ormai, mi rendo conto che in quest'aula, qualsiasi cosa
discutiamo, ci sono un sacco di tecnici. Solo ieri, per esempio,
quando si è parlato di CVA erano tutti tecnici per quanto riguarda
le quotazioni, le acque e tutto, oggi come ingegneri. Allora io
dico quest'Aula in questo momento dovrebbe, secondo me, valutare
due cose importanti ed essere veloce e pragmatica su due cose: uno
è che in tempi brevi queste famose prove vengano fatte su tutto il
fabbricato e fatte da un tecnico, nel tempo più breve, per sapere
con chi abbiamo a che fare e che cosa stia succedendo veramente.
Secondo compito di questa Aula - proprio per quanto si diceva
dell'importanza del Palazzo per tutte le attività che vi si
svolgono -, trovare al più presto degli altri locali per poter,
speriamo provvisoriamente, spostare queste attività affinché
possano continuare. Ma sentire nell'aula, incominciare a dire: "Io
ho l'ingegnere che mi ha detto, io ho l'amico che ha battuto", non
so se vi rendete conto che ci sono delle responsabilità
importantissime! Io ho seguito a un certo punto anche in
Commissione, sono andato in Commissione per curiosità ad ascoltare
l'ingegnere Pariset e io penso che a tutti quelli che erano in
quella Commissione un po' di pelle d'oca sia venuta. Allora se
adesso qualcuno è venuto qui sotto a fare giustamente le
rimostranze, queste rimostranze devono essere accettate per poter
trovare dei locali idonei per continuare l'attività però, non per
dire: "Secondo me, io sono andato a vedere lì, ho provato a battere
con la scopa, non mi sembrava così importante il problema", mi
sembra che siamo un po' fuori strada.
Ci sono degli ingegneri, dei professionisti, dei tecnici,
abbiamo gli uffici apposta, lasciamo lavorare loro, tecnicamente,
perché io non so in quest'aula, dopo tutti gli interventi che ci
sono stati, se qualcuno che diceva: "Bisognerebbe farli entrare",
ora alla luce di queste cose si mette lì e firma l'autorizzazione
per entrare a fare attività in questi locali.
Allora, non voglio dilungarmi di più, sono intervenuto perché da
troppo tempo sento tantissime persone esperte qui dentro che non
sono esperte come non sono esperto io, cerchiamo di fare al più
presto possibile questa verifica su tutto lo stabile e al più
presto possibile. Mi sembra che già l'Assessore l'abbia detto, si è
già sentito in Commissione, si sono già trovati dei locali per
poter continuare nell'attività, speriamo con pochi lavori. Speriamo
di poter aprire al più presto questa struttura.
Presidente
- La parola al collega Bertin.
Bertin (RC-AC)
- Un breve intervento. Certamente questo
aspetto del Palazzo Cogne ha bisogno di un po' di chiarezza, perché
in questi periodi abbiamo letto di tutto sui giornali, a iniziare
da articoli nei quali il titolo era "Crollo del Palazzo Cogne". Un
allarmismo immotivato, perché sappiamo dalla perizia fatta
dall'Amministrazione regionale che lo stesso ingegnere non ha mai
evidenziato un rischio di cedimenti strutturali; ha evidenziato,
come dicevano anche i colleghi, dei problemi di uno stabile che ha
un'età tale per cui era evidente che ci fossero dei problemi, ma
non dei problemi strutturali. E quando si fa filtrare l'idea che
c'è un pericolo di crollo, comincio a preoccuparmi, e non è vero
che c'è un pericolo di crollo! Non so come mai è girata questa
notizia ma è un falso e questo bisogna evidenziarlo in modo chiaro.
Il Palazzo Cogne non è a rischio crollo, non ha neanche problemi
strutturali. Ci sono dei problemi dovuti all'età che evidentemente
comportano dei rischi in parti di questo stabile. Proprio in
ragione di questo aspetto credo anche io che sia necessario un
approfondimento con una nuova perizia che renda in modo chiaro qual
è la situazione di questo stabile, ma togliamo di mezzo che ci sia
un rischio di crollo, perché non c'è nessun rischio di crollo!
Detto questo, una perizia va fatta. Il problema è la tempistica.
L'aspetto che non mi convince è che noi sappiamo che se questo
Palazzo verrà sgomberato e tutte le attività verranno portate fuori
da quel luogo nel quale sono nate e nel quale hanno questo ruolo
sociale importante, sappiamo che, come succede spesso, questi
spostamenti temporanei diventano definitivi e lì si chiude tutto.
Quel ruolo che ha avuto per la città di Aosta quel Palazzo non lo
avrà più, su questo bisogna essere chiari, lo spostamento di tutte
queste attività e lo sparpagliamento in città e fuori città
sappiamo l'effetto che ha. È per questo che mi chiedo per quale
ragione non possiamo fare molto in fretta questa perizia e, nel
frattempo, sospendere al limite, ma per pochissimo tempo, le
attività interne senza sgomberare, perché se rompiamo la continuità
dell'attività di questa associazione, sappiamo come va a
finire.
Diversamente dall'assessore Baccega non mi lancerò in progetti,
ho soltanto un tipo di timore, il timore che quello che può
succedere è che quel Palazzo verrà sgomberato, l'Amministrazione
regionale non avrà la capacità di far ripartire niente, il Palazzo
verrà transennato, rimarrà lì alcuni anni, deperirà e verrà
svenduto alla speculazione edilizia. Questo è lo scenario che temo
e tutto è collegato a questa ragione.
Pur capendo - siamo d'accordo sulla necessità rapida di una
perizia -ma non essendoci però nessuno scenario chiaro sui tempi,
su questa mozione ci asterremo.
Presidente
- La parola all'assessore Borrello.
Borrello (SA)
- Non entrerò nel merito della mozione e
dell'impegnativa - interverrà poi il collega Testolin per quanto
riguarda gli aspetti più declinati dai firmatari della mozione -
però mi permetterete colleghi di fare un ragionamento un pochettino
diverso rispetto a una tematica così importante come è la
valutazione degli immobili di proprietà regionale e non. Senza
nulla togliere alle due importanti iniziative, da una parte la
mozione, dall'altra parte la risoluzione collegata, che sono
importanti ma sono puntuali, quindi intervengono su tutta una serie
di valutazioni inerenti a una sola struttura, io voglio fare una
valutazione di carattere generale, la sto facendo in maniera
continuativa ogni volta che parlo di opere di programmazione di
difesa rispetto a elementi strutturali all'interno della nostra
regione. Noi ci troviamo di fronte a una problematica seria:
programmare le valutazioni rispetto alle nostre proprietà, che
siano esse degli immobili o che siano delle infrastrutture viarie,
perché poi succede che si arriva a un momento emergenziale dove,
per colpa di normative nazionali eccessivamente restringenti per
quanto riguarda la definizione del vincolo sismico e/o vincolo
strutturale che sono riportati insieme, ma chi conosce tecnicamente
la materia sa che sono correlati ma ben distinti; vincolo sismico e
vincolo strutturale che pongono in essere tutta una serie di
problematiche talmente ingombranti che - mi permetterete cari
colleghi di affermarlo- che ogni tanto bisogna fare delle scelte,
scelte che a volte sono impopolari. Sono scelte impopolari perché
connesse alle responsabilità che le non scelte potrebbero
provocare. Allora quando si firma una lettera - collega Aggravi lei
l'ha fatto - quando si vota una delibera, ci si assume delle
responsabilità. Questo non è il gioco del buono e del cattivo, di
chi vuole tenere aperto il Cral Cogne o di chi lo vuole chiudere, è
la valutazione di dati tecnici che vengono portati all'attenzione
del decisore politico, che deve valutare. Non siamo onniscienti,
siamo qui per prendere le decisioni sulla base di dati che ci
vengono prodotti e che ci danno il supporto per assumere delle
decisioni. Quindi non c'è nessuno che è contro l'attività del CCS
Cogne, anzi! Riconosciamo in maniera totale la valenza sociale che
CCS Cogne ha, come anche le altre strutture, le associazioni
presenti all'interno di quell'edificio di riferimento per il
popolo, di riferimento per le associazioni, di riferimento storico,
riconosciamo l'evoluzione negli anni di questo percorso del circolo
ricreativo.
Per arrivare al dunque, quando io leggo e ragioniamo di
tematiche così importanti, non entrerei nel merito della
valutazione di carattere politico di chi è a favore e di chi
contro, ma vorrei cercare in maniera condivisa, così come abbiamo
fatto nella riunione precedente, di trovare delle soluzioni.
Allora, proprio perché, ripeto, tutti ci assumiamo delle
responsabilità, dalla lettera alle delibere, - ma le responsabilità
ci sono anche nel non fare -, visto che la tematica è così
importante io penso che sia opportuno valutare attentamente,
ulteriormente gli scenari tecnici prodotti dai professionisti. Dico
questo perché? Perché la perizia tecnica che ci è stata prodotta
era completa al 90%, non andava a interessare la globalità
dell'edificio. Di conseguenza un'ulteriore integrazione rispetto a
quella che potrebbe essere e che deve essere fatta all'edificio è
importante sì, ma - proprio in virtù della responsabilità che gli
amministratori si devono prendere - perché non valutare la
possibilità di fare un'ulteriore valutazione, anche per chiarezza
nei confronti di quei cittadini che si sono recati qui sotto a
manifestare? Quella chiarezza, quella casa di vetro che tutti noi
andiamo a decantare che non è una decisione fatta
en
cachette
! Abbiamo dei dubbi, abbiamo delle perizie, perché non
valutare un'ulteriore perizia per risolvere e dirimere tutti quei
dubbi e problematiche che ci sono all'interno di questa
valutazione? Perché, ripeto, la valenza sociale di quell'edificio -
poi entrerò nell'aspetto di riqualificazione urbanistica, guardo il
collega Distort, perché so che è sensibile in tal senso - è
riconosciuta, penso, da tutti e 35 i colleghi in quest'aula. Io
penso che possiamo prendere lo spunto del collega Bertin, che
secondo me è stato molto lucido: la tematica è importante, le
responsabilità annesse e connesse nel fare e non fare sono
altrettanto pesanti e importanti, allora perché non fare una
valutazione con i colleghi di Giunta per un'ulteriore perizia nel
rispetto dell'elemento tempo? È importantissimo.
Posso dire che stiamo valutando tecnicamente la fattibilità di
questo percorso. Il collega Restano ha annunciato una valutazione
di carattere urbanistico, ripeto, non entro nel merito della
mozione però mi piacerebbe - qualora dovesse andare in una
direzione di riqualificazione dell'edificio - eventualmente
definire un bando per la valorizzazione dell'edificio perché questo
permetterebbe anche una caratterizzazione dal punto di vista
dell'inserimento urbanistico. Quindi non solo una valutazione di
carattere strutturale ma un qualcosa d'insieme. L'intervento che ho
voluto fare è legato soprattutto all'individuazione non dei buoni e
dei cattivi, di chi è a favore o chi è contro al CCS: noi
riconosciamo la valenza però ragioniamo, deliberiamo e votiamo
supportati da dei dati tecnici.
Penso che debba essere presa in considerazione seriamente la
possibilità, se tecnicamente fattibile, di un'ulteriore perizia che
vada a tutelare il patrimonio incardinato all'Amministrazione
regionale perché, non dimentichiamolo, il Palazzo Cogne è un
patrimonio in senso stretto dell'Amministrazione regionale, ma
anche un valore dal punto di vista storico-urbanistico in quanto è
classificato come edificio documento. Spero di aver dato degli
elementi utili alla discussione.
Presidente
- Ha chiesto la parola il collega
Rollandin.
Rollandin (UV)
- Per caso ho fatto parte della
Commissione che ha fatto un sopralluogo al CCS Cogne, ho visitato
le zone incriminate, quelle che sono oggetto di attività del CCS
Cogne, naturalmente guardando quello che hanno visto tutti, lo
sfondellamento in due o tre parti, il resto come funziona, quello
che c'è.
Sicuramente oggi siamo in una situazione molto difficile perché
qui discutiamo come parte pubblica, e abbiamo la bellezza di due
perizie, una prima che dice alcune cose su alcune parti dello
stabile, un'altra che ne dice altre. Se fossi un privato sarebbe
dura: devo fare un'ulteriore perizia che, concordo, deve essere
fatta al più presto, però non è così facile spiegare questo
aspetto, non è così semplice, perché poi gli aspetti su cui siamo
tutti favorevoli "va bene, non deve andare via, deve fare le
attività", però... quando comincia il però vuol dire: per adesso
chiudiamo e vediamo poi.
Condivido quello che diceva il collega Alberto Bertin: si sa
quando si chiude, quando si riapre è un po' più difficile.
Ora, l'unica cosa che condivido seriamente è che si faccia il
più presto possibile questa perizia - non so se ci siano perizie
pro veritate
- e che possa essere poi presa per buona e non
messa in discussione perché sennò se la terza non dice alcune cose,
bisogna fare la quarta, dobbiamo ricominciare e con questo non si
finisce più. Per farla breve, sostanzialmente, quando sono venuti
quelli del CCS Cogne in manifestazione, hanno detto "Sì, ci
spostiamo" però tutti abbiamo detto: "Non spostiamo perché ad Aosta
quello serve"; la sostanza è che se siamo tutti d'accordo che
questa attività ha avuto tanti pregi ed è giusto che sia in questa
zona, credo che al più presto debba essere fatta questa perizia
sperando che chi la fa abbia il buon senso di farla definitiva, che
non sia appellabile un'altra volta e che possa essere presa in
considerazione per stabilire: "ci sono pericoli, dove, quando e
come si possono rimediare". "Non ci sono? Allora tanto vale che
possiamo continuare". O almeno se ci sono zone che non sono in
pericolo, che possano continuare. Ripeto, dobbiamo uscire dalle
varie situazioni che saranno collegabili alla perizia per dare al
più presto una risposta che non sia equivoca.
Presidente
- La parola alla collega Morelli.
Morelli (ALPE)
- Brevemente perché la discussione si sta
protraendo molto e rischiamo di ripeterci. Io ho partecipato per
scelta, non per caso, agli incontri e ai sopralluoghi perché mi
interessava vedere lo stato effettivo dei luoghi e una cosa mi ha
colpito nelle dichiarazioni delle persone che abbiamo incontrato e
dei rappresentanti del CCS, c'è stata a un certo punto
un'affermazione, che è la seguente: "abbiamo percepito un muro di
gomma da parte della politica". Io credo che questo dubbio vada
assolutamente fugato. La politica non si sta comportando come un
muro di gomma, questa non è una questione di volontà, o meno,
politica, è una questione eminentemente tecnica e come tale va
affrontata perché se è vero, collega Bertin, che il Palazzo Cogne
non rischia di crollare perché, al contrario, dà proprio
un'impressione di solidità data anche dai materiali utilizzati per
costruirlo, è anche vero però che sono stati evidenziati problemi
di crollo degli intonaci dai soffitti, lo sfondellamento di cui
parlava il collega Marquis, che ha molte più competenze di me.
Quindi, in conclusione, non sto a ribadire il fatto che tutti
teniamo a quel Palazzo anche per ciò che rappresenta dal punto di
vista storico, sociale e culturale - tutti condividiamo questi
valori, questa importanza - ma siamo di fronte a un problema
tecnico, di rischio, e su queste cose non si può scherzare, non si
può essere approssimativi.
Quindi, su questo siamo tutti d'accordo, procediamo rapidamente
con una perizia che metta un punto definitivo, speriamo, sulla
questione strutturale e della pericolosità. Nel frattempo, ma
questo è già stato fatto, procediamo con la ricerca di soluzioni
alternative.
Credo che questa sia la risposta più seria che la politica possa
dare a dei cittadini giustamente preoccupati.
Presidente
- Non ci sono altre richieste d'intervento?
Possiamo chiudere la discussione generale. Per la replica la parola
all'assessore Testolin.
Testolin (UV)
- Più che una replica, ci vorrebbe un
riassunto, nel senso che abbiamo avuto la possibilità di ascoltare
una serie d'impressioni da parte dell'Aula e una certa convergenza
su alcuni temi, alcuni temi assolutamente importanti, primo fra
tutti direi quello della sicurezza degli utenti di un Palazzo.
Penso che questo primo aspetto debba essere e voglia essere bene
presente nelle scelte che andiamo a fare, però ci terrei a
ripercorrere il percorso che ci ha portato qua e che è
sostanzialmente iniziato nell'agosto scorso con un'indicazione
chiara di rilascio dei locali al fine di ottemperare all'obiettivo
principe: l'incolumità di coloro che usufruiscono di questi stessi
locali. Una richiesta di uscire da questi spazi che non
identificava di suo, se vogliamo, un termine perentorio, ma che
indicava l'urgenza dell'esecuzione dello stesso. Nel frattempo
c'era già stata a suo tempo un'indicazione sul confronto opportuno
con il Comune di Aosta per riuscire a identificare tutta una serie
di spazi che permettessero di ricollocare le associazioni che
operavano all'interno dello stesso. Questa situazione è stata
evidentemente ereditata dal successivo Governo che si è posto gli
stessi problemi, cioè salvaguardare l'incolumità di coloro che
utilizzano gli spazi del Palazzo Cogne, interloquire fin da subito
con l'Amministrazione comunale per una verifica degli spazi e
condividere anche un percorso con le associazioni, con la premura
anche di verificare effettivamente che cosa, in assenza di
interventi specifici nei successivi due anni, il risultato della
perizia del 2016 e le indicazioni evidenziate all'interno di questa
perizia avrebbero potuto portare a livello di struttura nel suo
complesso.
A questo punto l'Amministrazione si è mossa assolutamente in
coerenza con le indicazioni dell'agosto scorso, invitando
ripetutamente le associazioni a uscire, però si è anche attivata, e
lo ha fatto nei primi giorni di febbraio, incaricando l'ingegner
Pariset dell'ultimazione della perizia che il collega Bianchi
definisce dei 15 sedicesimi e chiedendo un aggiornamento della
stessa con l'implementazione del sedicesimo mancante, quindi
fornire all'Amministrazione un quadro il più possibile chiaro e
puntuale delle necessarie conoscenze che l'Amministrazione deve
avere per garantire soprattutto l'incolumità di chi appunto
utilizza il Palazzo Cogne. Contestualmente si è cercato, proprio
per la sensibilità che anima molti di noi che arrivano anche da
situazioni un po' più "paesane" ma molto legate all'attenzione al
sociale, alle iniziative, al garantire alle associazioni di
volontariato, o comunque alle associazioni che operano sul
territorio, un adeguato riconoscimento che molte volte si trasforma
nella concessione di una sala o di strumenti che possono permettere
la loro attività; ci si è confrontati con queste stesse
associazioni e con le opportunità in questo caso in possesso
dell'Amministrazione regionale, perché, nonostante l'ottima
collaborazione con l'Amministrazione comunale, purtroppo la stessa
non ha manifestato la disponibilità di altre strutture che
potessero ospitare, soprattutto nelle vicinanze del Cral Cogne,
queste stesse iniziative. Ci si è attivati per identificare alcune
possibilità da sottoporre alle associazioni, chiaramente quelle più
contenute in tipologia di utilizzo e in numeri di partecipanti sono
più facilmente assecondabili rispetto ad attività importantissime
come quella che svolge il Cral Cogne che coinvolge decine, sennò in
qualche caso centinaia, di persone. Si è arrivati con molte di
queste associazioni, nella fattispecie con cinque associazioni, a
identificare e a chiudere un percorso che ha permesso alle stesse
d'ipotizzare nei prossimi mesi l'utilizzo di una sala attualmente
adibita ad archivio di un Assessorato ma che a breve, su interventi
già programmati, verrà resa disponibile e per la quale le stesse
hanno dimostrato l'interesse e anche la disponibilità a gestire
questo periodo intercorrente in maniera totalmente autonoma e a non
posizionarsi in un'altra struttura che era stata resa disponibile
per un periodo di transizione che avrebbe portato all'utilizzo di
questo nuovo spazio. Con altre due associazioni si è in predicato
per la verifica di alcuni spazi disponibili sempre nel centro di
Aosta, così come per le altre cinque che ho citato in precedenza.
Alcune invece si sono organizzate in maniera autonoma, anche con
l'aiuto di altre associazioni o di Comuni limitrofi.
Questo per dire che si sono fatti dei passi avanti e, per quanto
riguarda le attività del Cral Cogne, nel giorno della
manifestazione davanti a Palazzo regionale si è avuto, di concerto
con la Presidenza del Consiglio e alla presenza di tutti i
capigruppo, un'interlocuzione - qualora ce ne fosse bisogno, perché
comunque un'interlocuzione con il Presidente della CCS c'è sempre
stata in maniera molto chiara e molto pragmatica, sottolineando
sempre la priorità delle priorità, cioè l'incolumità dei
partecipanti alle iniziative- in cui si è anche delineata
l'assoluta volontà da parte dell'Amministrazione regionale
d'identificare un percorso di recupero complessivo dell'edificio,
un percorso che evidentemente necessita di una programmazione, una
programmazione che, a mio avviso, è corretto che tenga conto
dell'ubicazione del Palazzo Cogne, di quello che si sta sviluppando
intorno a esso e anche del fatto che il Palazzo Cogne sia comunque
stato sempre nel tempo poliedrico: è stato utilizzato per
appartamenti, per una parte per attività commerciali e per una
buona parte per il sociale e quindi, nell'ottica di riposizionare
questo Palazzo al centro dell'attività socio-culturale ma anche di
renderlo sostenibile da un punto di vista poi dell'investimento, si
sta interloquendo con dei professionisti per capire quali possano
essere gli strumenti migliori e le risorse alle quali si possa
attingere per dare una risposta definitiva che tenga assolutamente
conto - e l'abbiamo spiegato all'interno della riunione con il CCS
in quel frangente - della volontà da parte dell'Amministrazione di
dedicare gli spazi attualmente riservati alle associazioni, alle
stesse associazioni con tutti i limiti che ci possono essere nel
trovare un equilibrio tra i
desiderata
dell'Amministrazione
e la potenza di fuoco da un punto di vista economico finanziario
che la stessa Amministrazione può mettere a disposizione. Questo è
un percorso che si è attivato, che è stato parzialmente affrontato
anche in Giunta che vuole andare nell'ottica di affrontare un
problema alla volta ma di portarsi avanti con l'idea di cosa si
vuole fare.
Anch'io, come il collega Restano, vedo nell'intervento, seppure
estemporaneo, dell'assessore Baccega un'opportunità alternativa che
magari è estemporanea in questo contesto, che poteva essere magari
rappresentata in maniera diversa ma che fa parte di quelle
valutazioni che all'interno di un percorso futuro possono venire
esaminate. Quello che a me piace dire però è anche che non bisogna
neanche nascondersi dietro un dito e pensare che la
ristrutturazione di un Palazzo come questo possa avvenire
tout
court
nel giro di due mesi in cui si trovano delle risorse che
fino a oggi non ci sono neanche state per mettere mano a delle
manutenzioni e da domani mattina garantiamo che tutti siano
tranquillamente in una situazione di comodo. Non è così, bisogna
lavorare per cercare delle strade io dico alternative che peraltro
molte altre Amministrazioni in Italia stanno valutando, anche a
fronte di opportunità che i Ministeri mettono a disposizione per
valorizzare in qualche modo degli edifici pubblici con dei percorsi
diversi da quelli consueti.
Quindi questo è assolutamente il nostro impegno ed è quello che
abbiamo fatto. Con molta schiettezza all'interno della riunione che
ci ha visti assenti da quest'aula per quasi un'ora e mezza ci si è
confrontati su questi temi dove si è convenuto che evidentemente
l'obiettivo deve essere anche quello di tutelare l'Amministrazione
- lo hanno detto alcuni colleghi che mi hanno preceduto - da un
punto di vista di quella che è la certezza della situazione
dell'immobile e la tutela, per quanto possibile, delle sue
peculiarità anche economiche, di mercato che potrebbero
evidentemente darci delle prospettive di un tipo piuttosto che di
un altro in fase di recupero dell'immobile stesso.
Il discorso della tempestività all'interno di una nuova perizia
penso che sia uno degli obiettivi che sono stati esplicitati e con
i quali ci si sta confrontando con gli uffici per verificarne la
fattibilità e le modalità di attuazione, perché poi qua ognuno fa
emergere le proprie visioni che poi si scontrano però con la cruda
realtà, la cruda realtà di trovare delle risorse per fare delle
iniziative, più piccole nella fase di verifica, più importanti
nella fase attuativa, che non si scontrano con delle questioni
procedurali, si scontrano con delle questioni di responsabilità,
soprattutto di sicurezza di quello che si deve mettere a
disposizione dell'utenza. Quindi, in ordine: quello che è stato e
quello che sarà è la sicurezza degli utilizzatori, poi la ricerca e
il sostegno che in gran parte per molte associazioni è già stato
fornito per il reperimento di una situazione alternativa e in terzo
sicuramente la strada da seguire per trovare le modalità e le
risorse per riuscire a ridare dignità all'immobile e
contestualizzarlo all'interno del tessuto socio-economico, le
iniziative che si stanno sviluppando nella zona dove insiste quello
stesso immobile e riuscire a fare questo garantendo assolutamente
alle associazioni del territorio comunale, e non solo se possibile,
una sede storica che deve essere assolutamente mantenuta.
Detto questo, sulla mozione, l'avevo anticipato all'interno del
confronto, sottolineando come due dei tre impegni siano già
avviati, se non a buon punto, la nostra sarà una posizione di
astensione.
Presidente
- Ci sono altre richieste di intervento in
dichiarazione di voto? Se non ci sono richieste di intervento pongo
in votazione la mozione, il nuovo testo depositato. La votazione è
aperta. Possiamo chiudere la votazione.
Presenti: 34
Votanti: 13
Favorevoli:13
Astenuti: 21 (Baccega, Barocco, Bertin, Bertschy, Bianchi,
Borrello, Certan, Chatrian, Daudry, Farcoz, Fosson, Marquis,
Minelli, Morelli, Nogara, Pulz, Restano, Rini, Rollandin, Testolin,
Viérin)
Il Consiglio non approva.
Presidente
- Ricordo che è stata presentata anche una
risoluzione. Chiede la parola la collega Pulz.
Pulz (ADU VDA)
- Ambiente Diritti Uguaglianza Valle
d'Aosta ha ritenuto di dover presentare una risoluzione sullo
stesso tema, in primis, come ho già detto prima, perché a noi
pareva sufficiente procedere solo con un'integrazione delle perizie
precedenti - da effettuare magari in collaborazione tra diversi
tecnici - relativa solo agli spazi utilizzati dal CCS Cogne, al
fine di chiarire definitivamente il suo stato e fugare ogni dubbio
in merito alla sicurezza. Perché non so voi, ma a casa mia se si
bruciano mettiamo anche tre lampadine io non chiamo l'elettricista
per fargli rifare tutto l'impianto e non sbatto fuori tutti i
famigliari, cane e gatto compreso. Ecco, adesso non vorrei fare
facile ironia su un argomento molto delicato, però scopro soltanto
oggi che è già stato dato l'incarico per una perizia complessiva e
quindi il nostro intento di non abusare dei soldi pubblici
sprecandoli viene meno e il primo punto della risoluzione non ha
più senso, anche se devo dire che ascoltando prima il collega
Bianchi mi è venuto un dubbio, quello che forse non abbiamo
partecipato alla stessa Commissione quel giorno in cui è
intervenuto l'ingegner Pariset, perché è vero che anch'io sono
uscita un po' con la pelle d'oca dopo il suo discorso, però io non
ho mai sentito dire che il fabbricato fosse pericolante, che fosse
pronto a crollare, non l'ha mai detto, e non ho neanche sentito che
parlasse di problemi di staticità o di problemi strutturali. Eppure
vi posso assicurare che in Commissione non mi distraggo mai.
Comunque ringrazio i colleghi leghisti per aver accettato
d'inserire l'imprescindibilità della destinazione sociale di
Palazzo Cogne ma, nonostante questa loro disponibilità, a me non
pare sufficiente quanto era scritto nella mozione, infatti mi sono
astenuta, ma neanche quanto ha dichiarato il Governo. Non ho
trovato convincenti le dichiarazioni dei più, perché noi usciamo
stasera senza una chiara prospettiva di futuro rispetto a Palazzo
Cogne. Io leggo nelle vostre dichiarazioni un'enorme incertezza,
un'assenza assoluta di progettualità, è vero quanto diceva
l'assessore Testolin: "non abbiamo fondi in questo momento e
dobbiamo garantire la sicurezza", è tutto vero, però quello che
vorrei sottolineare, e che ho già detto anche un momento fa, è che
rischiamo di avere delle zone ghettizzate in questa città, in una
città che rischia di avere dei quartieri fantasma, basta
passeggiare un po' in certi luoghi e già sia ha questa
impressione.
Quindi al di là del primo punto che togliamo perché i fatti
hanno superato le intenzioni, noi comunque teniamo buono il secondo
punto di questa risoluzione, in cui vogliamo impegnare il Governo a
voler rigorosamente pianificare gli interventi di messa in
sicurezza con un cronoprogramma preciso, in modo da stabilire la
tempistica con un impegno politico formale, cioè: "quale
percentuale degli spazi di Palazzo Cogne, una volta messo in
sicurezza con la massima urgenza, verranno vincolati agli usi
sociali attuali" che devono essere preservati, perché l'abbiamo
detto tutti: le attività e il ruolo aggregativo del centro
ricreativo e sportivo sono prioritarie, insieme alla funzione
socio-culturale generale.
Poi mi sembra strano che nessuno o forse pochi abbiano
richiamato l'attenzione sul fatto che su questo prestigioso Palazzo
grava proprio un vincolo di destinazione d'uso a servizio culturale
regionale, come previsto dal piano regolatore del Comune di Aosta.
Vi ricordo che stiamo parlando di un edificio non solo documento,
come ha detto qualcuno, ma anche monumento e questo ha delle
precise implicazioni: Palazzo Cogne è un bene culturale che ha più
di 70 anni ed è di proprietà pubblica, è un bene che non è
alienabile, può essere solo oggetto di un programma di
valorizzazione e noi veglieremo perché gli appetiti privati stiano
ben lontani da Palazzo Cogne.
Chiedo quindi che questa risoluzione, senza il primo punto,
venga messa ai voti.
Presidente
- La parola al collega Bianchi.
Bianchi (UV)
- Non volevo intervenire ma, visto che mi ha
menzionato, mi sembrava giusto. Mi limiterò a leggere le
conclusioni della perizia dell'ingegner Pariset: "Sulla base di
tutto quanto precedentemente riportato, si può affermare che
sostanzialmente tutti i solai dell'edificio ex Cral Cogne per
motivi diversi presentano un rischio di distacco e successivo
crollo di porzioni". Quindi vuol dire che il principio è
sull'intero edificio e quello che io ho affermato di là in
Commissione quando parlavamo in generale era che si parlava
dell'intero edificio, di problematiche inerenti ai solai, quindi
problemi strutturali. Ecco perché le ho parlato dei problemi
strutturali collega Pulz, perché riportato in perizia. Poi non mi
metto io con lei a discutere o a disquisire sulla perizia. Le
chiederei, quando menziona e dice le cose, le legga, o in ogni
caso, visto che durante il sopralluogo si è fatta accompagnare da
due colleghe, un architetto e un ingegnere, sicuramente le sapranno
dire che le cose sono riportate in perizia. Le chiederei di essere
più precisa quando chiama in causa i colleghi.
Presidente
- Ci sono altre richieste d'intervento?
Possiamo mettere in votazione la risoluzione. La votazione è
aperta. La votazione è chiusa.
Presenti: 34
Votanti: 3
Favorevoli: 3
Astenuti: 31 (Aggravi, Baccega, Barocco, Bertschy, Bianchi,
Borrello, Certan, Chatrian, Cognetta, Daudry, Distort, Farcoz,
Ferrero, Fosson, Gerandin, Luboz, Lucianaz, Manfrin, Marquis,
Morelli, Nasso, Nogara, Restano, Rini, Rollandin, Russo,
Sammaritani, Spelgatti, Testolin, Vesan, Viérin)
Il Consiglio non approva.
