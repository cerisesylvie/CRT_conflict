Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
TURISMO E INDUSTRIA ALBERGHIERA



Oggetto del Consiglio n. 186 del 12 novembre 2008 - Resoconto
OGGETTO N. 186/XIII - Interpellanza: "Conferimento di un
incarico sull'elaborazione di un piano di promozione
turistica".
Interpellanza
Premesso che la Valle d'Aosta è, o dovrebbe essere, una
regione a prevalente vocazione turistica;
Rilevato che la Regione impegna annualmente cospicue risorse
finanziarie per promuovere in Italia e all'estero l'immagine della
Valle d'Aosta;
Considerato che l'Assessore regionale del Turismo pare
disporre di personale qualificato in materia, avendo proceduto
subito dopo il suo insediamento alla riorganizzazione delle
strutture dirigenziali;
Visto che:
- la Giunta regionale ha recentemente affidato un incarico
alla società SL&A di Roma per l'elaborazione del primo piano di
marketing turistico della Valle d'Aosta a fronte di un
corrispettivo di 159.000 euro;
- l'oggetto dell'incarico, della durata di 7 mesi, prevede
l'affiancamento degli uffici competenti nella predisposizione del
piano annuale di promozione e comunicazione nonché
l'approfondimento in merito allo sviluppo del portale turistico
regionale;
ciò premesso, i sottoscritti Consiglieri regionali
Interpellano
l'Assessore delegato per sapere:
1) perché è stata scelta SL&A;
2) se ritiene che gli uffici del suo Assessorato non siano in
grado di predisporre un piano di promozione e comunicazione nonché
di realizzare un portale turistico;
3) se ritiene che in Valle d'Aosta non esistano risorse
intellettuali e professionali idonee a un simile
affiancamento;
4) se, in qualità di Assessore, intende partecipare, anche
con il proprio intelletto e con le proprie suggestioni, alla
definizione di strategie concrete per il turismo
valdostano.
F.to: Tibaldi - Benin - Lattanzi
Presidente
- La parola al Consigliere Segretario
Tibaldi.
Tibaldi (PdL)
- Torniamo a parlare di turismo e di
conseguenza a focalizzare la nostra attenzione sull'operato
dell'Assessore Marguerettaz, il quale con una recente deliberazione
della Giunta ha affidato un incarico per l'elaborazione di un primo
piano di
marketing
turistico della Valle d'Aosta ad una
società che si chiama SL&A S.r.l. di Roma. Perché ci ha
incuriositi questa deliberazione? Ci ha incuriosito innanzitutto il
titolo: primo piano di
marketing
turistico regionale. Una
Regione a vocazione turistica nel 2008 elabora per la prima volta
un piano di
marketing
turistico e questo con buona pace di
Assessori o ex Assessori come Pastoret, Cerise, Caveri, Lavoyer,
che sono tuttora presenti in quest'aula, che hanno ricoperto per
anni il dicastero del turismo... meno male che nel 2008 qualcuno si
preoccupa di elaborare un primo piano di
marketing
turistico! In cosa consiste questo primo piano di
marketing
turistico? Abbiamo letto la deliberazione:
"identificare i
prodotti turistici e le aree territoriali che meglio si prestano a
rappresentare e ad esprimere l'offerta turistica valdostana..."
- meno male che nel terzo millennio cominciamo ad identificare
qualcosa, che può essere venduto, e a qualificare la nostra offerta
turistica! -
"... selezionare fra queste quelle di interesse
strategico prioritario..."
, perché ancora non sappiamo quelle
che sono prevalenti come strategie e quelle che invece sono
marginali. Dobbiamo individuare dei mercati di riferimento, quindi
dobbiamo capire dove andare a "colpire" dei potenziali destinatari
della nostra offerta, determinare quindi i relativi segmenti di
clientela e non ultimo definire le strategie comunicative più
efficaci e di questo - ce ne siamo accorti prima - ce n'è veramente
bisogno. Per fare questo abbiamo un Assessorato con un Assessore,
un Assessorato che è un albero, come si dice in gergo, piuttosto
complesso, recentemente aggiornato anche in termini di qualifiche
funzionali e di persone, di risorse professionali quindi che stanno
popolando l'edificio di Piazza Narbonne; abbiamo un Assessorato che
decide di esternalizzare queste competenze, perché evidentemente
troppo complesse per le menti semplici dei valdostani. Abbiamo un
Direttore della Direzione promozione
marketing
... da luglio
2008 da servizio è stato promosso a direzione, quindi un livello
dirigenziale più importante... che ritiene necessario far ricorso
alla collaborazione di personale esterno. Abbiamo poi un
Coordinatore del Dipartimento sport, commercio e turismo: il
cosiddetto "super manager", che anche lui è d'accordo su questa
indicazione riferita dal Direttore, individuano entrambi in questa
società SL&A il collaboratore più indicato per l'elaborazione
del primo piano di
marketing
turistico della Valle d'Aosta.
Questa è una deliberazione importante, perché focalizza quei cinque
punti fondamentali per far sì che l'offerta turistica valdostana
sia più dignitosa su un mercato molto competitivo come quello
italiano, ma anche europeo. I due Dirigenti di riferimento avranno
fatto questo ragionamento: "noi non siamo in grado di farlo,
facciamolo fare a qualcun altro" e viene individuata questa
società. Una società che è stata anche indicata con tutti i
componenti - sono 7 - che, più uno o due
junior consultant
operanti in Valle d'Aosta, dovranno fare una serie di quesiti, di
elaborazioni particolari per dare risposta a quei cinque punti di
cui vi ho detto prima. Questa società non la conosciamo, abbiamo
conosciuto l'Agenzia Saatchi & Saatchi in questi anni, abbiamo
avuto il piacere di conoscere l'offerta di tale Agenzia, qui si
tratta di un'altra cosa: si tratta di elaborare un piano di
marketing
strategico. Tale società, come abbiamo scritto in
premessa, avrà il difficile compito di affiancare la struttura
regionale per 7 mesi, affinché gli uffici competenti possano
predisporre un domani nella futura gestione 2009-2010, 2010-2011 e
via dicendo i piani annuali di promozione e comunicazione e anche
approfondire le loro competenze in merito allo sviluppo del portale
turistico regionale -
lovevda.it
-, peraltro anche prima
citato dall'Assessore.
Sorgono spontanee alcune domande. La prima domanda, doverosa, è:
perché è stata scelta SL&A, credo che i suoi fidati dirigenti
le abbiano detto perché scegliamo questa società, piuttosto che
un'altra. È una società romana che ha competenza immagino in
materia di prodotto turistico valdostano... è in grado di capire le
esigenze dei vari turisti che vengono nella nostra regione (svago,
divertimento) con diversificazione della loro richiesta? Qualche
referenza su questa società SL&A quindi è doverosa.
Seconda domanda: se ritiene che gli uffici del suo Assessorato,
vista anche la recente promozione di un Direttore che si occupa di
marketing
, non siano in grado di predisporre un piano di
promozione e comunicazione, o di realizzare un portale turistico,
che peraltro già esiste. Dal nostro punto di vista, è paradossale
che una Regione come la nostra non abbia ai vertici di coloro che
siedono in quel Palazzo e che devono sovrintendere alla materia
turistica qualcuno che abbia queste competenze. Magari il collega,
nonché imprenditore di fama nel settore turistico, Cleto Benin può
anche lui, con delle proprie competenze professionali, affiancare
la Regione, perché ne ha bisogno, non occorre andare a Roma, ci si
può rivolgere anche qui ad Aosta, ma sì ve lo fa gratuitamente...
senza spendere 159mila euro per 7 mesi di formazione e di
affiancamento come viene detto in deliberazione.
Terza domanda: se non ci sono all'Assessorato le risorse, magari
in Valle d'Aosta - 125.000 persone - qualcuno avrà questa capacità
intellettuale e professionale per suggerire qualcosa in materia,
magari è meglio di una società romana... o di una milanese, come
Saatchi & Saatchi, che ci propone dei prodotti che poi non
fanno a tempo a comparire
on line
che vengono subito
bloccati con dei
"Ma che roba è?"
, per utilizzare una
citazione autorevole.
Quarta domanda, che riguarda lei, Assessore: le strutture
interne non sono in grado ed esternalizzano, in Valle d'Aosta pare
che non vi siano risorse intellettuali e professionali idonee,
l'Assessore come partecipa con le proprie suggestioni e il proprio
intelletto alla definizione della strategia? Lei deve fare una cosa
in questi cinque anni: individuare una linea strategica, applicarla
e fare in modo che il turismo sia lanciato, rilanciato, decolli,
sia in grado di macinare arrivi, presenze e dare il più ampio grado
di soddisfazione possibile, nonostante la congiuntura difficile,
agli operatori del settore e naturalmente anche agli enti pubblici.
La quarta domanda è indirizzata a lei: come partecipa lei in questo
processo elaborativo? Noi non lo abbiamo capito, dalla
deliberazione non si evince, al di là della proposta, perché la sua
figura compare in una delle linee in premessa dove si dice che
l'Assessore competente propone alla Giunta regionale e la Giunta
regionale all'unanimità approva. È un canovaccio che conosciamo,
però è naturale che una deliberazione di questo tipo ci susciti
qualche perplessità, ma soprattutto questi quattro quesiti che le
abbiamo spiegato.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. La necessità per
il Governo regionale di dotarsi di un piano regionale di
marketing
turistico era già stata individuata come priorità
nell'ambito dell'audizione che ho fatto sulle linee strategiche
dell'Assessorato nel settore del turismo in occasione della
riunione del 29 luglio 2008 in IV Commissione. In quella sede era
stato consegnato un documento - non so se ha avuto modo di averlo
dal suo collega che era presente -, dove c'erano tre punti. Se
avesse letto con attenzione, avrebbe già visto il 29 luglio questo
aspetto ed è quindi conseguenza di quanto abbiamo dichiarato fin da
subito che abbiamo poi adottato una deliberazione regionale. Il
collega Tibaldi è un attento lettore e avrà visto che nell'ambito
della deliberazione vi sono già una serie di risposte rispetto ai
suoi quesiti, su cui ritorniamo, ma soprattutto credo che possa
darle qualche indicazione "l'avvio", ossia:
"l'Assessore al
turismo propone d'intesa con il Presidente della Regione, con
l'Assessore all'agricoltura, con l'Assessore alla cultura, con
l'Assessore all'industria..."
, quindi è una proposta corale che
è stata avanzata non in solitudine, ma in modo condiviso. Il piano
regionale di
marketing
turistico è uno strumento di
carattere strategico impostato in particolare sull'analisi del
sistema dell'offerta regionale - e fin qui è un'analisi interna -,
delle dinamiche a medio-lungo termine in atto nello scenario
turistico globale e delle modalità di consumo turistico espresse
dai principali
target
di riferimento della Valle d'Aosta - e
qui già le competenze sono molto più complesse, andiamo oltre -
della situazione attuale e prospettica della domanda nazionale ed
internazionale, qui con tutta evidenza abbiamo un orizzonte che va
al di là delle cose che conosciamo. Esso ha l'obiettivo primario di
definire quali sono le linee di prodotto di interesse prioritario
per il prossimo periodo di programmazione, i mercati e i
target
di riferimento per ciascuna delle linee di prodotto
individuate, le eventuali azioni di sviluppo e di innovazione da
perseguire. Oltre allo studio, quindi c'è la definizione di una
strategia, di un progetto, non è uno studio che deve rimanere nel
cassetto, ma deve esserci alla fine un documento che definisce
delle strategie e delle attività da effettuare. La definizione di
linee strategiche il più possibile condivise dai diversi soggetti
che operano nel sistema dell'offerta turistica regionale è
condizione necessaria per orientare in modo coerente sia l'attività
di promozione e comunicazione propria dell'Assessorato fino ad oggi
- l'evoluzione poi, come abbiamo parlato stamattina, porta anche ad
altri modelli -, sia le attività di sviluppo del prodotto e di
commercializzazione propria dei diversi operatori della filiera
turistica e dei consorzi di operatori turistici.
Per l'elaborazione di questo strumento strategico, di cui la
Regione si dota ora per la prima volta, si è ritenuto opportuno non
avvalersi esclusivamente di risorse interne all'Assessorato, ma di
selezionare fra le aziende - e lei nella deliberazione trova una
selezione all'interno di un
bouquet
- gli istituti di
ricerca universitari dotati di qualificazioni specifiche. Infatti,
oltre alla competenza delle risorse intellettuali e professionali
coinvolte nell'elaborazione di una strategia complessiva di
marketing
territoriale turistica e a maggior ragione nel
caso di una prima pianificazione, l'estraneità della visione e
l'apporto di esperienze maturate in realtà territoriali estranee
comparabili o diverse è da considerarsi come un'importante risorsa
aggiuntiva. Il confronto con altri sistemi territoriali di offerta
turistica è infatti di importanza fondamentale per sviluppare un
marketing
che sia orientato non tanto al prodotto, il che
significherebbe continuare ad offrire ciò che si è sempre offerto,
ancorché migliorandolo, e investire risorse crescenti per
comunicare e rendere un prodotto che sui mercati di prossimità è
ormai noto e maturo, ma alla domanda per proporre al mercato le
specificità regionali tramite prodotti in linea con la reale
evoluzione delle preferenze e delle modalità di consumo, senza
tuttavia inseguire mode effimere. Non a caso - anche lì guardando
quello che fanno le altre Regioni, perché alla fine questo è
corretto - le Province autonome che hanno ritenuto di dotarsi di un
analogo strumento di pianificazione hanno fatto ricorso in una o
più occasioni all'apporto di soggetti esterni. Cito le Regioni che
abbiamo trovato: Abruzzo, Basilicata, Calabria, Campania, Emilia
Romagna, Friuli Venezia Giulia, Lazio, Marche, Piemonte, Puglia e
Umbria e poi i nostri riferimenti: le Province autonome di Trento e
di Bolzano, hanno fatto esattamente quello che stiamo facendo noi.
La predisposizione del piano operativo di promozione e
comunicazione, lo sviluppo ed evoluzione del portale turistico
regionale di un palinsesto di servizi tecnologici utilizzati in
banda larga invece sono e restano attività di competenza degli
uffici regionali. Tuttavia si è previsto che il collaboratore
tecnico incaricato dell'elaborazione del piano di
marketing
turistico collabori allo svolgimento di tali attività sviluppando
una prima serie di indicazioni parziali, al fine di garantire
subito, senza attendere il completamento dei lavori di preparazione
del piano, la massima coerenza fra le linee strategiche in
elaborazione e le azioni di
marketing
operativo attuate
dall'Assessorato. Nel caso dello sviluppo del portale turistico, in
particolare, tale lavoro congiunto potrà consentire di selezionare
già in fase di progettazione i servizi tecnologici più adeguati e
rispondenti alle esigenze della domanda e i segmenti di mercato cui
tali servizi possono più utilmente rivolgersi in modo da evitare
inutili investimenti di risorse.
La scelta della società SL&A, come più ampiamente ho
illustrato nella deliberazione, è il risultato di un'indagine
esplorativa preliminare dei
curricula
di diversi possibili
collaboratori, di cui si dà atto nella deliberazione, e i dirigenti
hanno fatto una serie di colloqui conoscitivi e un'analisi
comparativa dei progetti presentati come confronto. Nello specifico
la società - è anche questo scritto - attualmente sta lavorando
nell'elaborazione di piani strategici delle Regioni Basilicata,
Emilia Romagna, Lazio e Umbria e in passato ha svolto a più riprese
analoghe prestazioni professionali per Abruzzo, Campania, Emilia
Romagna, Sardegna, Sicilia, Provincia autonoma di Trento ed è, come
abbiamo scritto in deliberazione, soggetto in possesso delle
competenze, delle esperienze richieste e ha presentato una proposta
giudicata rispondente alle esigenze di risultato finale. Rispetto a
questo tema, poi io la invito il 18, data in cui abbiamo un
incontro che è stato stabilito con la IV Commissione competente -
perché non vuole essere uno studio che viene effettuato in
solitudine -, che ringrazio ancora per la disponibilità: vi è un
pomeriggio dedicato ad un confronto, che avviene già dopo che gli
esperti della società hanno fatto una serie di incontri con dei
responsabili interni dell'Amministrazione dei vari Assessorati e si
è avuto modo di confrontarsi con i responsabili delle attuali
aziende di informazione turistica, con i rappresentanti dei
consorzi, quindi i privati... e delle interviste individuali. La
programmazione di questa giornata: il 18, è per poter misurare...
io accetto anche la sua provocazione, collega Tibaldi, dove cerca
di fare delle valutazioni sui dirigenti, sull'Assessore, sulle
qualità intellettive dei vari soggetti. Noi molto modestamente
cerchiamo di lavorare, non pensiamo di avere inventato nulla, ma
cerchiamo di farlo con un metodo di lavoro, un confronto e, se lei
avrà tempo il 18 di partecipare ai lavori - so già che vedranno la
partecipazione del collega Benin, che immagino potrà dare dei
preziosi contributi - potremo alla fine elaborare un documento che
serve, e non della carta da avere a disposizione per delle dotte
disquisizioni. Sempre il 18 ci sarà una conferenza stampa, dove si
vuole creare un confronto con rappresentanti delle pubbliche
amministrazioni locali per dare modo alla società civile, alla
società produttiva di confrontarsi. Al termine potrà eventualmente
dare delle valutazioni rispetto a questo lavoro, però, fino al
momento in cui non c'è l'elaborazione, le chiedo un suo concreto
coinvolgimento nel dare i suoi suggerimenti. Considero la quarta
domanda come una forte critica nei confronti dell'Assessore, bene,
l'Assessore è sicuramente modesto, ma lei potrà dare di più, quindi
venga e ci racconti quello che vuole darci, il suo
contributo...
(interruzione del Consigliere segretario Tibaldi, fuori
microfono)
... ma è brutto parlare in prima persona, allora parlavo in
terza persona.
Presidente
- La parola al Consigliere Segretario
Tibaldi.
Tibaldi (PdL)
- Chi è l'Assessore, Marguerettaz,
responsabile del turismo? Non si chiama Tibaldi, si chiama
Marguerettaz: prima osservazione. Onori ed oneri quindi
all'Assessore, ha l'onore di sedere su quella poltrona, di dirigere
tutto il sistema complesso del turismo, e non solo, ma anche
trasporti, sport e commercio, quindi perlomeno si metta due mani
sulle tempie, strizzi e magari esce qualcosa di buono per il piano!
Per il resto poi non lo so.
Brevi considerazioni e poi lascio la parola al collega Benin,
che vuole aggiungere qualcosa. Da come ha risposto lei, sembra che
i suoi predecessori siano stati tutti degli apprendisti stregoni,
perché lei è il primo, e la ringraziamo di esistere... che riesce a
dotare la Regione di un piano di
marketing
turistico. Ha
detto: "tutte le Regioni lo hanno già fatto", la SL&A che è
stata contattata sta già lavorando per diverse di esse, meno male
che la Valle d'Aosta avrà un piano e meno male che ha Marguerettaz,
altrimenti questo piano non esisterebbe e, di conseguenza, non
sapremmo come indirizzare la nostra promozione turistica...
(interruzione dell'Assessore Marguerettaz, fuori
microfono)
... non ho la prova contraria? No, non è vero che non ho la
prova contraria! Come abbiamo pianificazione, comunicazione e
promozione in questi anni, mi piacerebbe che una risposta così,
magari in Commissione l'affronteremo, la darà qualche collega ex
Assessore al turismo che si è lanciato in iniziative estemporanee,
non tipo
Pimp My Valley
... questa è una cosa attuale che la
tocca da vicino e la vede primo protagonista in tutti i sensi!
Il dato è che ricorriamo per l'ennesima volta alle consulenze
esterne, lei non ci ha detto perché non utilizziamo le risorse
interne e qualche risorsa interna ce l'abbiamo, non è che la
Regione sia così sprovvista di intelletto, anzi io difendo
l'intelletto valdostano, noi difendiamo come gruppo l'intelletto
valdostano in questa interpellanza. Non è quindi che lo vogliamo
giudicare... ma siamo perplessi che le nostre risorse vengano
automaticamente escluse, perché da qualcuno dell'Assessorato
definite non all'altezza della situazione; questo lo evinciamo
dalla deliberazione che avete approvato, lei ha detto "non in
splendida solitudine..." - come ha fatto
Pimp My Valley -
"... ma d'intesa con altri colleghi in Giunta". Caro Assessore,
bisogna "rimboccarsi le maniche" qui non solo inventandosi
consulenze, ma dando delle risposte e le risposte anzitutto devono
arrivare da lei, perché, se il Presidente Rollandin l'ha voluta lì,
è perché ha individuato in lei qualche capacità intellettuale in
grado di dare delle risposte. Noi non crediamo che il Presidente
voglia smentire questa sua scelta fatta solo qualche mese fa, ma
immaginiamo che tali iniziative costose e questa non è una prima,
c'è un lungo elenco di consulenze e di incarichi specie come
Assessorato del turismo, perché abbiamo fatto una bella raccolta
con gli uffici del lungo elenco delle consulenze dell'Assessorato
del turismo in questo ultimo quinquennio e lì ci sono delle cifre
importanti, questa si aggiunge al novero, non è una primizia, ma è
una consuetudine. Io direi una cattiva consuetudine della nostra
Regione perché, oltre a sottovalutare o non considerare le nostre
risorse intellettuali, si diverte a spendere soldi pubblici e
potremmo ricordare alcune di queste consulenze, perché lei è stato
testimone per quanto riguarda non tanto il turismo, ma il Casinò
con TBridge o KPMG, 240mila euro sommate, dovevano dare indicazioni
strategiche sulla gestione del Casinò, era il 2005. Quelle
indicazioni strategiche penso siano diventate uno strumento
didattico per chi ha voluto cimentarsi nella materia casa da gioco
e le strategie sulla stessa ancora devono vedersi, perché
quell'insegnamento non è stato senz'altro tenuto in considerazione.
Speriamo che questo primo piano non faccia la stessa fine.
Concludo qui e lascio la parola al collega Benin.
Presidente
- La parola al Consigliere Benin.
Benin (PdL)
- Penso che il Consigliere Tibaldi abbia già
detto gran parte di quello che volevo dire io. Nella sostanza
vorrei ricordarle, Assessore, che forse si è dimenticato di
guardare nei cassetti della Regione, perché di questi progetti ne
ho visti passare tanti: la CISET di Venezia e tanti altri, adesso
non me li ricordo neanche tutti, non sono andato a vederli, in
questi giorni ho avuto altro da fare. Ricordo perfettamente tutte
le persone che sono passate dai miei uffici nel corso degli ultimi
20 anni a chiedermi consulenza sui progetti che dovevano essere
fatti per la Regione gratuitamente. I progetti che poi in Regione
sono stati presentati ripetevano sostanzialmente tutto ciò che io,
Mascardi o altri avevamo detto durante questi incontri. Quello che
qui è scritto è tutto ciò che nel corso di questi 25 anni ho visto
presentare ai vari Assessorati del turismo e con questo non voglio
fare una polemica. Mi rendo conto che la politica è una cosa
complessa, oggi più che mai che ci sono dentro! Vorrei proprio per
questo motivo, se me lo consentite, darvi una mano vista
l'esperienza di 38 anni come imprenditore, in questa regione nella
quale vivo da 59 anni, e quindi da lungo tempo. Dicevo, da 38 anni
faccio l'imprenditore, e da 25 anni esiste un
tour operator
che si chiama Eurotravel, che ha molta esperienza non solo perché
ha 25 anni... esperienza che hanno anche molti altri colleghi in
questa Regione, che con me hanno fatto promozione dal 1980, quando
l'Assessorato del turismo usciva da questa regione per promuovere
l'incoming
. Abbiamo acquisito un'esperienza tale che le
assicuro che anche alcune persone che sono nel suo Assessorato sono
capaci di redigere questo progetto, senza bisogno di consulenze
esterne, e le assicuro che potremmo individuare anche noi una serie
di progetti e di soluzioni strategiche che permettano a questa
Regione di portare avanti strategie e progetti di sviluppo per il
futuro che potrebbero dare grande beneficio. Da solo io non sono
stato in grado come gruppo aziendale di fare più di quello che ho
fatto con la promozione tramite il catalogo "Valle d'Aosta", perché
ci vogliono risorse ben più ampie di quelle che io ho potuto
investire nel mercato. Credo però che questa esperienza - e
ringrazio il Consigliere Tibaldi che mi dà questa opportunità di
concludere questo breve intervento - che abbiamo maturato potremmo
metterla a disposizione e dare un grande contributo professionale
non solo in questo momento, (visto che ormai il mandato è stato
assegnato) ma anche in futuro, per costruire quel qualcosa di più
concreto di cui stavamo parlando stamani. Perché è in quella
direzione che dobbiamo andare se vogliamo costruire una volta per
tutte un percorso turistico che consenta di avere gli strumenti
adeguati per portare dello sviluppo concreto al turismo della
Regione.
Non aggiungo altro, perché tante parole si sono fatte oggi
soprattutto sotto il profilo del turismo, ma vorrei - come dico
ogni volta che intervengo - vedere se c'è e se ci date la
possibilità domani di portare avanti concretamente un processo di
sviluppo dell'economia turistica di questa Regione, affinché il
turismo - che ha un PIL a livello regionale molto importante -
possa ancora crescere, perché ci sono gli spazi oggi più che mai.
Se potremo lavorare insieme, quindi, sarò ben felice di farlo,
perché vorrei coronare l'esperienza che ho maturato in Valle
d'Aosta e nel mondo intero occupandomi di turismo e portarla a
beneficio delle aziende turistiche di questa Regione. Grazie.
