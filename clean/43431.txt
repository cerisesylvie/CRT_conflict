Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 802 del 21 luglio 2021 - Resoconto
OGGETTO N. 802/XVI - P.L. n. 16: "Disposizioni in materia di
tutela delle libere professioni e di equo compenso. Modificazione
alla legge regionale 6 agosto 2007, n. 19".
Bertin (Presidente) -
Passiamo al punto n. 8 dell'ordine
del giorno. Il consigliere Chatrian ha chiesto la parola, ne ha
facoltà.
Chatrian (AV-SA) -
Chiederei solo qualche minuto di
sospensione insieme al primo firmatario, per predisporre un piccolo
emendamento.
Presidente -
Sospensione accordata.
La seduta è sospesa dalle ore 09:55 alle ore 10:04.
Bertin (Presidente) -
La breve sospensione è terminata. È
servita per un emendamento all'articolo 2 della proposta di legge
n. 16. Consigliere Chatrian ne ha facoltà.
Chatrian (AV-SA) -
Questa breve sospensione ci ha
permesso di presentare a nome di tutti i gruppi consiliari una
piccola modifica, di intesa con il CPEL: c'era stato il parere
positivo sulla proposta di legge con una osservazione, quindi con
questo emendamento andiamo a dare corso alla richiesta del
CPEL.
Presidente -
Alla proposta di legge, oltre a questo
emendamento introdotto in ultimo, è stato depositato un emendamento
della III Commissione. Il relatore della proposta di legge è il
consigliere Sammaritani a cui passo la parola.
Sammaritani (LEGA VDA) -
Questa legge, che reca come
titolo "Disposizioni in materia di tutela e sviluppo delle libere
professioni e di equo compenso", ha avuto un iter un po' laborioso,
nel senso che fu presentata già nella scorsa legislatura, ma
finalmente oggi vede l'aula per la sua votazione.
Gentili colleghi, mi preme innanzitutto porgere i ringraziamenti
a tutti i colleghi firmatari della presente proposta di legge, ai
componenti della III Commissione che ha proceduto alle audizioni,
all'attento esame del testo e alla sua votazione all'unanimità e
all'ufficio legislativo della Presidenza del Consiglio, i cui
componenti hanno collaborato alla verifica del testo
originariamente proposto, fornendo preziosi suggerimenti per
rendere il medesimo efficace e coordinato con le disposizioni
vigenti e in particolare con le norme che vengono modificate con
questo intervento normativo. Ringrazio altresì in modo particolare
i presidenti degli ordini professionali che hanno portato un
contributo fattivo e competente alla formulazione di alcuni degli
articoli della legge, in modo da renderli più efficaci anche alla
luce dell'esperienza sul campo maturata dai professionisti, allo
svolgimento delle cui attività questa legge vuole fornire maggiori
tutele e riconoscimento.
È doveroso fare un breve
excursus
storico, che pur
riguardando una materia complessa cercherò di sintetizzare al
massimo, per comprendere dove trova origine e necessità questa
legge, così come quelle che sono oggi allo studio anche a livello
nazionale. Come tristemente è noto in tutto l'universo delle libere
professioni il cosiddetto decreto Bersani, la legge 248 del 2006,
di conversione del decreto legge n. 223 del 2006, ha abrogato le
disposizioni legislative e regolamentari che prevedevano
l'obbligatorietà dei minimi tariffari, che erano garanzia civile e
costituzionale della congruità dei compensi rispetto al lavoro.
Il definitivo sgretolamento del sistema tariffario è avvenuto
successivamente sotto la spinta del governo iper liberista Monti
che, con l'articolo 9 del decreto legge n. 1 del 2012, ha prodotto
l'aberrazione massima, e cioè l'abrogazione definitiva delle
tariffe delle professioni regolamentate - oltre ai minimi vennero
infatti abrogati anche i massimi tariffari - introducendo una nuova
non disciplina del compenso professionale, che divenne di fatto
legato e soggetto alle sole leggi di mercato, con l'effetto che i
contraenti forti, grandi aziende, banche, assicurazioni finanziarie
e purtroppo anche le pubbliche amministrazioni, andarono ad imporre
ai professionisti tariffe sempre più basse e sempre meno
remunerative, scatenando una gara al ribasso che fecero diventare
spesso antieconomico le aggiudicazioni degli incarichi
professionali, proprio perché non c'era più il sistema tariffario
che si basava proprio sulla proporzionalità tra il costo del lavoro
e l'importanza dell'opera.
Questa totale deregolamentazione ha portato alla situazione
iniqua per cui i professionisti forti e strutturati, molto pochi,
che godevano di posizione di privilegio sul mercato hanno potuto
aumentare i prezzi ben oltre il limite dettato dalle precedenti
tariffe massime, mentre la stragrande maggioranza dei
professionisti, direi quasi la totalità, e molto spesso i giovani,
è stata costretta a ridurre sempre più le richieste di compensi
fino ad arrivare a situazioni grottesche, vedi i casi in cui - e
sono fatti realmente accaduti - si è redatto un intero piano
regolatore per il compenso figurativo di un euro, quando non
addirittura a prezzo zero, mentre si diffondevano in rete
improbabili compensi per la redazione, ad esempio, degli attestati
di prestazione energetica o dei collaudi di interi edifici, nemmeno
sufficienti a pagare le spese vive ove si svolga l'incarico secondo
i crismi di legge.
Qui mi si permetta un inciso dettato dalla mia deformazione
professionale, il tutto con buona pace di alcuni giudici, che sono
giunti anche di recente ad avallare e ritenere legittimo questo
abominio affermando, fra le altre cose pittoresche, che per il
professionista è un vantaggio lavorare gratis perché fa
curriculum.
È chiaro che compensi così al di sotto degli ex tariffari minimi
portano l'assoluta mancanza di qualità delle prestazioni e di
conseguenza la mancata tutela del consumatore e dei cittadini in
generale, oltre che a una violazione del principio costituzionale
di cui all'articolo 36 che afferma che il lavoratore ha diritto a
una retribuzione proporzionata alla quantità e qualità del suo
lavoro. Non si comprende ancora oggi cosa abbia spinto il
legislatore ad abrogare le tariffe delle professioni ordinistiche,
ma probabilmente si è trattato di un frettoloso capriccio di
matrice meramente ideologica, pertanto non supportato da alcun dato
o studio specifico sulla condizione del momento degli interessati o
sulle logiche che articolano il lavoro delle professioni
intellettuali del paese, un dato che il legislatore avrebbe dovuto
approfondire prima di articolare un sistema così penalizzante e
pericoloso per i professionisti e per l'intera sfera sociale.
Dopo il 2006 è così iniziato un complesso e tormentato percorso
che ha visto molti ordini professionali impegnarsi sul fronte della
tutela del diritto dei professionisti a un equo compenso e fra
questi, fra i primi, gli avvocati con il Consiglio nazionale
forense che ha avviato tavoli di lavoro per affrontare il tema e
sensibilizzare sia i professionisti che le forze politiche e poi il
legislatore a livello nazionale. Io stesso, quando ero presidente
dell'Ordine degli avvocati di Aosta, ho fatto parte di un tavolo di
lavoro a Roma con il quale si iniziò questo percorso.
Grazie a tali interventi, prima la nuova legge professionale
forense e poi altri interventi normativi fondamentali, l'articolo
19 quaterdecies del decreto legge n. 148 del 2017, il cosiddetto
decreto fiscale, e l'articolo 1 commi 487 e 488 della legge 205 del
2017, legge di bilancio del 2018, hanno disciplinato l'equo
compenso per le prestazioni professionali, dove all'articolo 13 bis
si considera equo il compenso determinato nelle convenzioni quando
risulti proporzionato alla qualità e alla quantità del lavoro
svolto, tenuto conto del decreto parametri definito dai decreti
ministeriali di attuazione del decreto legge 1 del 2012.
Questa spinta alla revisione di quegli sciagurati interventi
normativi di Bersani e Monti ha trovato sensibilità e seppur
parziale realizzazione in interventi normativi più e meno incisivi
in ambito regionale, mentre a livello statale il tema è più che mai
all'ordine del giorno, basti pensare che attualmente vi sono ben
tre proposte di legge che hanno iniziato il loro iter legislativo
in Parlamento. Era quindi tempo che anche la nostra Regione si
dotasse di uno strumento normativo che riconosca il diritto dei
professionisti all'equo compenso nei confronti della pubblica
amministrazione, unico ambito in cui noi legislatori regionali
possiamo intervenire, ma è comunque un primo passo importante e
fondamentale. Unico piccolo rammarico, come dicevo in esordio, è
che l'iter di questo intervento normativo, iniziato nella scorsa
consiliatura nel luglio del 2019, due anni e due giorni fa, è
praticamente completato, ma ha trovato lo stop cagionato dalla
prematura fine di quella legislatura nel 2020.
Fatte queste due doverose premesse, ritenuto che il valore
sociale e economico delle prestazioni professionali debba essere
pienamente riconosciuto, la presente proposta di legge si propone
di tutelare e sviluppare lo svolgimento delle attività
professionali, sia attraverso procedure amministrative che
garantiscano il pagamento dei loro compensi da parte di committenti
pubblici e privati, sia mediante la previsione di una forma
generale di applicazione di compensi equi nei rapporti tra
professionisti e pubblica amministrazione, contrastando nel
contempo ogni forma di evasione fiscale.
La proposta di legge, infatti, risponde alla esigenza di dare
attuazione al riconoscimento del diritto dei professionisti e dei
soggetti che svolgono professioni non organizzate e disciplinate
dalla legge n. 4 del 14 gennaio 2013, disposizioni in materia di
professioni non organizzate e successive modifiche, all'equo
compenso per le prestazioni rese a favore dei committenti pubblici,
alla luce delle disposizioni dell'articolo 24 del decreto
legislativo 18 aprile 2016, codice dei contratti pubblici, come
integrato dal decreto legislativo 56 del 2017, che nel disciplinare
i servizi di progettazione dei lavori pubblici stabilisce che il
compenso è determinato in maniera proporzionale alla quantità e
alla qualità del lavoro svolto, nonché al contenuto delle
caratteristiche della prestazione e vieta alle pubbliche
amministrazioni di condizionare la corresponsione dei compensi al
finanziamento dell'opera progettata, nonché di prevedere quale
corrispettivo forme di sponsorizzazione o di rimborso.
Preso atto altresì che il decreto legge n. 148 del 16 ottobre
2017, convertito nella legge n. 172 del 4 dicembre 2017, con
l'articolo 19 quaterdecies ha esteso il principio definito
dell'equo compenso alle prestazioni rese da tutti i professionisti,
prevedendo che la pubblica amministrazione, in attuazione dei
principi di trasparenza, buon andamento ed efficacia delle proprie
attività, garantisce il principio dell'equo compenso in relazione
alle prestazioni rese dai professionisti e ha definito vessatorie
tra le altre le clausole del contratto di affidamento che
consentono al committente di pretendere prestazioni aggiuntive a
titolo gratuito.
La presente proposta di legge quindi si compone di sei articoli.
L'articolo 1 illustra l'oggetto e le finalità che consistono nella
tutela attraverso il riconoscimento del diritto all'equo compenso
delle prestazioni dei liberi professionisti, compresi i soggetti
che svolgono professioni non organizzate. La proposta di legge si
pone altresì l'obiettivo di contribuire a contrastare l'evasione
fiscale.
L'articolo 2 comma 1 prevede che la Regione, i relativi enti
strumentali e le società controllate direttamente o indirettamente
dalla stessa, garantiscano nell'affidamento e nell'esecuzione degli
incarichi conferiti ai professionisti il diritto all'equo compenso
e contrastino l'inserimento di clausole vessatorie. Il comma 2
prevede che la Giunta regionale, entro sessanta giorni dalla data
di entrata in vigore della presente legge, emani e adotti gli atti
di indirizzo che rendano effettivi il riconoscimento dell'equo
compenso e l'esclusione di clausole vessatorie. Il comma 3 dispone
che la Regione, d'intesa con il CPEL, promuova l'applicazione degli
atti di indirizzo di cui al comma 2 da parte degli enti locali.
L'articolo 3 modifica l'articolo 4bis della legge regionale n.
19 del 6 agosto 2007, disponendo che l'amministrazione procedente,
al momento del rilascio dell'atto autorizzativo o di consenso
comunque denominato, dal ricevimento dell'istanza sostitutiva
acquisisca la dichiarazione sostitutiva di atto di notorietà
attestante o l'avvenuto pagamento del compenso professionale, e
questa norma già esiste, o l'esistenza di diversi accordi fra le
parti in ordine alle modalità e ai tempi di pagamento spesso.
Questa è la parte che viene introdotta con la legge di oggi, in
ossequio anche, direi, alla libera disponibilità delle parti
private in ordine alla gestione dei loro rapporti privati.
L'articolo 4 prevede che, entro un anno dall'entrata in vigore
della legge e successivamente con cadenza annuale, la Giunta
regionale riferisca alle competenti Commissioni consiliari sullo
stato di attuazione e sugli effetti delle disposizioni dettate
dalla legge medesima.
L'articolo 5 dispone che la conferenza valdostana delle
professioni, insediata presso la Camera valdostana delle imprese e
delle professioni, monitori lo stato di attuazione della legge e
formuli eventuali proposte e indirizzi operativi volti a
promuoverne l'applicazione e al fine di garantire la tutela e la
valorizzazione delle professioni. Anche questo credo sia un
articolo molto importante per creare una sorta di sinergia fra la
Regione, il legislatore e anche gli organi esterni che sono sul
campo e possono monitorare le situazioni in tempo praticamente
reale.
L'articolo 6 infine prevede la clausola di invarianza
finanziaria.
Concludo rinnovando i ringraziamenti fatti all'inizio di questa
mia relazione, confidando che con l'approvazione di questa legge
anche la nostra Regione possa essere annoverata fra quelle che
tutelano il lavoro e i lavoratori in tutte le loro espressioni
pubbliche e private, nel rispetto dei principi dettati dalla nostra
carta costituzionale e senza irrazionali pruriti ideologici.
Presidente -
La discussione generale è aperta. Si è
iscritto il consigliere Chatrian che ne ha facoltà.
Chatrian (AV-SA) -
Abbiamo avuto modo, come Commissione,
di entrare nel merito e confrontarci parecchio su questa proposta,
soprattutto con i professionisti, quindi con tutti gli ordini
professionali che sono stati auditi. Al loro interno, avendo una
conferenza valdostana delle professioni, hanno fatto comunque da
riferimento e inoltre hanno fatto avere anche una relazione in
merito alla proposta fatta dai colleghi. Abbiamo avuto modo di
audire anche il nostro legislativo, in modo da arricchire,
integrare o chiarire meglio certe posizioni, tanto è vero che c'è
un emendamento che è stato proposto dalla Commissione stessa. Ma
oltre all'iter interessante di confronto in Commissione, approvando
questa proposta l'obiettivo qual è? L'obiettivo è di tutelare le
attività professionali, ma soprattutto di riconoscere il diritto
dei professionisti all'equo compenso. Tutto questo va anche nella
direzione di contrastare quella che è ogni forma di evasione
fiscale. Quindi i pilastri principali di questa legge sono questi
tre.
Vorrei aggiungere ancora un ulteriore passaggio che è quello di
dare attuazione al riconoscimento del diritto dei professionisti
all'equo compenso, che ha esteso il principio alle prestazioni rese
da tutti i professionisti, prevedendo che la pubblica
amministrazione, in attuazione dei principi di trasparenza, buon
andamento ed efficacia della propria attività, garantisca il
principio dell'equo compenso in relazione alle prestazioni rese dai
professionisti. Cosa vuol dire? Vuol dire il giusto rapporto tra
quelle che sono le professioni, i professionisti e la pubblica
amministrazione.
In ultimo, non come importanza, quello comunque che ci vedrà,
proprio come Commissione competente, fra un anno fare il punto
della situazione, perché lo prevede proprio la legge, in modo che
la Giunta riferisca alla Commissione competente quello che è lo
stato di attuazione degli effetti della disposizione, in modo da
poter eventualmente correggere, integrare, modificare o
perfezionare quello che è l'atto che oggi andremo a sostenere.
Per quanto ci compete noi sosterremo questa proposta, oltretutto
emendata, anche adesso nell'ultimo momento per dare corso alle
richieste del CPEL, e con la modifica apportata da tutti i gruppi
fatta proprio per chiarire un passaggio importante all'interno
dell'atto, che è quello proprio dove si va a formulare e a chiarire
quelli che sono i rapporti tra la pubblica amministrazione e i
nostri professionisti.
Presidente -
Siamo in discussione generale, consigliere
Rollandin ne ha facoltà.
Rollandin (PA) -
È già stato chiarito quali sono la
funzione e l'obiettivo di questo disegno di legge. Le discussioni
sono state produttive, in quanto si è capito dove erano i punti
deboli. Penso che ci sia ancora un punto che va sicuramente
chiarito: l'equo compenso per quanto riguarda i privati e l'equo
compenso per quanto riguarda il pubblico. Se per il pubblico
l'aspetto principale è sostenibile ed è in qualche modo facilmente
registrabile, per i privati il discorso diventa più difficile,
perché i controlli obiettivamente sono più difficili. È l'aspetto
che permetterà di seguire e di avere successivamente fra un anno
una valutazione delle situazioni che saranno emerse in questo
periodo, per riuscire a capire anche se ci saranno delle difficoltà
e dei discrimini tra gli uni e gli altri, che faranno capire che
cosa potrà essere successo. Lo dico perché sicuramente queste
misure sono utili, importanti. Si tratterà di vedere fino a dove
c'è un delta che fa capire la differenza tra il pubblico e il
privato in modo eccessivo. Questo è e mi fermo qui, non voglio
andare oltre. Fra un anno la valutazione di questa tematica ci
potrà dire se ci sono degli aspetti che vanno meglio codificati,
proprio per evitare quello che potrà succedere e che succede già
adesso, e credo che durante le audizioni anche con gli esperti
regionali si è capito che questo è il punto debole. Quindi mi
auguro che la sollecitazione che è stata fatta venga recepita in
modo da non avere delle sorprese troppo ampie.
Presidente -
Altri? Consigliere Baccega ne ha
facoltà.
Baccega (PA) -
A supporto di quanto ha appena detto il
collega Rollandin, condividendo ovviamente l'impostazione del
progetto di legge che ha tutta una sua forza e una sua importanza,
io vengo da un'attività professionale che riguardava ideazione e
creazione di campagne di comunicazione, quindi era sempre aleatorio
il compenso da mettere in campo ma soprattutto, guardando a quello
che è il livello di tutela dei cittadini che è stato evidenziato
poco fa, credo che gli ordini debbano avere una loro responsabilità
anche in questo senso. Mi spiego meglio. Molto spesso lavoratori e
cittadini si appoggiano a strutture quali per esempio può essere un
sindacato, il sindacato sostiene il lavoratore nel contesto di una
vertenza e a volte succede che ovviamente il legale incaricato o
comunque il professionista incaricato dal sindacato emetta fattura
direttamente al lavoratore e non al sindacato stesso. Questo è
successo, è successo in Valle d'Aosta, è successo per diverse
persone. Io credo che gli ordini da questo punto di vista debbano
prendere delle decisioni e debbano tutelare non solo i loro
professionisti, ma anche e soprattutto i privati cittadini che si
trovano ad affrontare ulteriori vertenze, cause che vanno a
generare ulteriori costi e anche pesantissimi costi. Grazie.
Comunque voterò con convinzione questo percorso, perché è l'inizio
di un approfondimento che riteniamo opportuno fare.
Presidente -
Consigliere Sammaritani ne ha facoltà.
Sammaritani (LEGA VDA) -
Rispondo in qualche modo in
sostanza, anche se in questo momento il mio ruolo non è quello di
difensore degli ordini o dei professionisti, naturalmente. Ma
questa è una legge che riguarda strettamente loro e la loro
attività e che ha una funzione direi anche moralizzatrice, per
certi versi, che deve essere correttamente, come è stato detto dai
colleghi Rollandin e Baccega, esteso possibilmente anche ai
rapporti fra i professionisti e i privati, i quali appunto hanno un
minore peso contrattuale, una minore forza contrattuale.
Quindi questo nostro intervento naturalmente non potrebbe che
essere così, riguarda solo le pubbliche amministrazioni, quelle su
cui noi possiamo incidere, che per loro natura molto spesso sono un
contraente forte, nel senso che hanno capacità di fornire, chiedere
prestazioni, fornire compensi e quindi sono al pari delle banche,
assicurazioni, eccetera (quelle che sono state citate anche nella
mia relazione), poteri forti e che quindi devono essere i primi a
essere moralizzati nella loro azione. Cioè non imporre delle
condizioni vessatorie, siano i compensi ma anche nel resto, perché
le clausole vessatorie sono molto importanti e sono per esempio
quelle che prevedono che eventuali varianti nei progetti e
ulteriori attività, cose anche non previste nella gara iniziale,
nella richiesta iniziale di prestazione, poi debbano essere fornite
gratuitamente, così come tante altre clausole che sono più
particolari, ma tutte sempre connotate da questa vessatorietà.
Questo non è corretto.
Certamente il problema nei rapporti invece con i privati è di
competenza statale, evidentemente, perché non abbiamo noi questa
competenza, questa possibilità di incidere nei rapporti fra i
professionisti e i privati cittadini. Però già molto importante
naturalmente è questa azione indiretta, che è quella che abbiamo
visto nell'articolo che prevede il rilascio di concessioni solo
dietro verifica dell'esistenza di un contratto. Ed è qui proprio il
nocciolo della questione, cioè moralizzare il sistema, nel senso
che quello che il legislatore regionale può fare è quello di
incentivare la sottoscrizione dei contratti. Anche negli episodi
che conosco bene e che citava il collega Baccega, che sono molto
importanti, se il sistema generale prevede e prevederà, o meglio si
creerà questa cultura del rapporto fra privato e professionista che
gli ordini stanno promuovendo naturalmente: la stipula di contratti
fra gli avvocati c'è già. Ci sarebbe già l'obbligo in effetti di
stipulare il contratto con il proprio cliente: si eviterebbero
tanti contenziosi e tante stranezze che poi capitano, perché tu ti
rivolgi - io parlo in prima persona - agli avvocati che magari,
come succedeva un tempo, non ti fanno né un preventivo né nulla e
poi dopo ci possono essere delle sorprese. Ma molto spesso anche
giustificate, perché magari la prestazione iniziale è diventata
molto più complessa di quella che sembrava essere all'inizio. Io ho
fatto tanto diritto di famiglia e mi succede ancora oggi tutti i
giorni: arriva qualcuno per separarsi, facciamo un esempio, e poi
la trattativa diventa terribile, lunghissima, controversa, e magari
il cliente dice: "Sì, ma lei mi aveva detto che costava più o meno
X", "Sì, certo, ma ci ho lavorato tre volte tanto, porti pazienza".
Quindi, senza voler a tutti i costi fare il difensore d'ufficio dei
professionisti, ognuno ha le proprie esigenze, però se le parti,
quindi i professionisti da un lato e dall'altra i privati, avranno
questa buona pratica di sottoscrivere dei contratti in cui ci siano
dei preventivi, certo, non tutto è preventivabile ma molto spesso
la gran parte sì, queste storture del sistema e del mercato si
potranno evitare.
Certo che prima, con le tariffe, questo era un discorso diverso.
Ci siamo sentiti dire ai tempi di Monti, come citavo prima, che ce
lo chiedeva l'Europa. Abbiamo scoperto per l'ennesima volta che era
una
fake news
anche questa, perché in realtà non ce lo
chiedeva l'Europa, ma come spesso dice anche il mio collega Aggravi
il legislatore nazionale è stato più realista del re, il
legislatore nazionale italiano. Questa naturalmente non è una buona
cosa, perché ha creato dei grossi scompensi a livello dei
professionisti italiani e veramente abbiamo avuto dei momenti
davvero difficili, per poi cercare di ricostruire questo sistema
fondato su principi diversi dell'equo compenso che però appunto
trova fondamento nel dettato costituzionale, nell'articolo 36.
Quindi sotto certi livelli non si può andare, anche perché quegli
interventi normativi ci erano stati spacciati come interventi che
dovevano servire ad aiutare i professionisti deboli, cioè i
giovani, inserirli nel mercato del lavoro eccetera, però è
esattamente l'effetto contrario.
Noi nel nostro piccolo, se vogliamo, ma è comunque un importante
passo, facciamo questo intervento normativo in cui moralizziamo il
sistema per quello che ci compete a noi naturalmente, cioè nei
rapporti fra la pubblica amministrazione e i professionisti.
Speriamo poi che con questo intervento di sensibilizzazione il
mercato si stabilizzi e chiunque si rivolga a un avvocato, a un
architetto, a un ingegnere o un geometra, pretenda un contratto che
chiarisca i rapporti fra le parti e sicuramente eviti tante
sorprese e tanti contenziosi anche nel proseguimento poi del
rapporto.
Presidente -
Il consigliere segretario Distort ha chiesto
la parola, ne ha facoltà.
Distort (LEGA VDA) -
Intervenire dopo la spiegazione
assolutamente esaustiva del collega Samaritani, sia nella
presentazione della proposta di legge sia in questo suo ultimo
intervento, sembra essere un'operazione quasi ridondante. E allora
mi limito soltanto ad alcune precisazioni che ritengo opportuno che
vengano espresse in quest'aula e che spero vengano riportate
all'esterno, perché sono buone notizie, non solo le buone notizie
relative al contenuto di questa legge ma le buone notizie relative
allo spirito che sta dietro a questo contenuto. Io penso che dal
punto di vista sociologico la maggior parte delle persone normali
che ascoltano un telegiornale, che leggono notizie, si aspettano
buone notizie, non la lista degli orrori, penso che ci sia una
normalità che va in questo senso. Quindi quando queste buone
notizie ci sono, è estremamente necessario che vengano diffuse,
perché queste alimentano un senso di positività a livello sociale
di quello che in chiave cristiana noi possiamo definire speranza,
ma lo possiamo definire anche in chiave estremamente laica o
assolutamente, se piace a qualcuno, perfino laicista, perché questa
è la dimensione dell'essere umano: abbiamo bisogno di
positività.
Da dove viene questa positività? Viene dal fatto che ricordo che
in questa aula, nell'esame collegato al bilancio del 2018-2019, si
era già proposto un articolo che allora ho giudicato frettoloso, ma
senza voler sminuire lo sforzo che era stato fatto. Però in
quest'aula io mi ricordo che a nome mio e del gruppo Lega ero
intervenuto dicendo: "Questo particolare articolo, questo
dettaglio, noi riteniamo che sia uno sforzo troppo esiguo per
l'entità di riconoscimento del lavoro e della dignità del lavoro
dei professionisti". Quindi avevamo fatto la promessa che avremmo
lavorato, stavamo già lavorando, a una proposta di legge e che, nel
completamento dell'elaborazione, sarebbe stata depositata. Prima
buona notizia: questo è stato detto, questo è stato fatto.
L'abbiamo promesso, promessa mantenuta: dalle parole ai fatti.
Altra buona notizia: Questa è una proposta di legge che proviene
dalla opposizione, allora l'opposizione vuol mettere una
bandierina? Assolutamente no, sarebbe troppo banale e non entra
nelle buone notizie, perché le buone notizie sono ancora migliori.
Le buone notizie sono che se è proposta dall'opposizione, significa
che si è redatto tutto il testo della proposta di legge con risorse
scarse, perché è del tutto evidente ed è bene che venga comunicato
all'esterno, che l'opposizione non ha gli strumenti della
maggioranza. La maggioranza può disporre degli uffici messi a
disposizione dal Governo, l'opposizione no. L'opposizione ha gli
uffici del Consiglio che curano la correttezza formale, che danno
un prezioso aiuto. Tra l'altro, colgo l'occasione per ringraziare
gli uffici che si sono operati aiutando Sammaritani, me e gli altri
componenti della Lega nella redazione e nell'iter di questa legge,
però noi abbiamo risorse scarse, in opposizione ci sono risorse
scarse. Allora la bella notizia è che se con risorse scarse viene
fuori un testo di questo tipo, vuol dire che c'è qualcuno che crede
veramente. Nulla tolgo ad altri, nulla tolgo ad altre forze
politiche, nulla tolgo ad altri ruoli, ma è del tutto evidente che
se un'opposizione lavora per la redazione di un testo di questo
tipo che è entrato in Commissione e ha subìto esigue modifiche e
con esigue modifiche... Di nuovo non limito, non voglio minimamente
sminuire il ruolo, anzi, è andato benissimo il lavoro, e
personalmente ringrazio anche la modalità con cui il presidente
Chatrian ha svolto il suo ruolo all'interno della III Commissione.
Tuttavia, è opportuno segnalare per chiarimento, per adeguamento
alla verità, che questo testo è stato limitatamente emendato. Gli
ordini professionali nei loro interventi e nelle loro audizioni
hanno accolto in massima parte, hanno dato i loro suggerimenti su
una struttura che aveva un valore già assolutamente ben definito e
ben chiaro...
Presidente -
Invito i consiglieri ad abbassare il
volume.
Distort (LEGA VDA) -
Questo vociare di sottofondo lo
voglio leggere come dinamismo intellettuale del Consiglio. E questa
non è una sviolinata, ma diventa una sorta di indirizzo alle azioni
e allo spirito con cui lavoriamo in questo Consiglio.
Altra bella notizia è che in queste risorse scarse cosa è
successo? Che noi abbiamo dato fondo alle nostre capacità. Chiaro
è: abbiamo un gruppo consiliare che è costituito in buona parte da
liberi professionisti e quindi diventa abbastanza semplice. Però
non è stata la dinamica del
Cicero pro domo sua
, è stata la
dinamica di dire: se abbiamo delle doti noi le usiamo, se abbiamo
dei talenti noi li mettiamo a disposizione. Questa è una notizia
importante, un'altra notizia importante da diffondere, perché
questo rappresenta lo spirito con cui si deve lavorare in questo
Consiglio.
Concludo dicendo che la naturale tendenza a spremere le nostre
capacità, a dedicarci, a profondere il nostro lavoro e le nostre
doti per dei lavori in cui si crede, è sicuramente sostenuto anche
dall'ideologia di appartenenza. Un'ideologia di appartenenza che ci
spinge a dare massimo interesse alle categorie più deboli, le quali
di volta in volta, giorno dopo giorno, possono assumere volti
diversi. In questo caso una categoria debole era esattamente quella
dei liberi professionisti, soprattutto maltrattati, come ha detto
il collega Sammaritani, dal decreto Bersani e che quindi si sono
trovati assolutamente in una condizione di inferiorità rispetto
alla propria committenza.
Questo riporta gli equilibri e questa è la normalità, diciamo
che è il modo sano di operare una lettura della società e operare
le adeguate iniziative legislative per correggere. Quindi con tutto
questo voglio ribadire innanzitutto la soddisfazione per un lavoro
che ci ha visti impegnati e la soddisfazione per la condivisione
individuata nel percorso di Commissione e mi attendo la
condivisione nella votazione dell'aula.
Presidente -
Altri vogliono intervenire? Vedo che il
dinamismo intellettuale richiamato dal collega Distort...! Non ci
sono altre richieste? Chiudiamo la discussione generale. Vi sono
delle repliche? Assessore Bertschy per il Governo, ne ha
facoltà.
Bertschy (AV-SA) -
Grazie per la disponibilità a farci
replicare, Presidente, e per confermare con piacere che il
dinamismo, che giustamente ha citato il consigliere Distort e che
effettivamente per quello che ci riguarda ritroviamo in Consiglio,
è utile ad approvare con continuità norme di legge che vanno a
migliorare la qualità della vita dei cittadini, al di là che siano
lavoratori o che siano servizi. Io credo che questo sia un punto di
merito che osserviamo con piacere, al di là del fatto che ogni
tanto le proposte sono della maggioranza, ogni tanto
dell'opposizione, ma saper discutere è positivo e credo che sia
l'evoluzione di questa legislatura.
Rispetto alla legge che stiamo discutendo, tutto avete detto ed
è bene che si renda sempre più equo il rapporto soprattutto con
l'amministrazione pubblica. Io direi che questa è una prima tappa
di un percorso molto lungo. Il mondo delle professioni va preso in
carico dall'Amministrazione regionale da parte della politica,
abbiamo leggi molto datate, c'è un'evoluzione da parte della
Comunità europea al riguardo del sistema imprese e professioni, che
è andata oltre a questa divisione così statica e c'è necessità di
andare a lavorare su una legge che dia effettivamente una risposta
definitiva al mondo delle professioni e all'esercizio delle
professioni. In questo senso noi stiamo facendo delle prime
valutazioni, in una fase molto critica dell'attività
amministrativa, visto il carico di lavoro che c'è, perché oltre
l'aspetto legislativo c'è da costruire un'organizzazione
all'interno dell'Amministrazione regionale che possa dare risposta
al mondo delle professioni.
Lo abbiamo visto con la legge 8, lo abbiamo visto con la legge
15, si parla molto di imprese. Si tende invece in questo senso poi
a escludere dal nostro lavoro tutto un mondo che esiste e che va
tutelato, anche perché abbiamo tanti giovani che si stanno
inserendo in questo mondo e che hanno bisogno di essere aiutati e
valorizzati.
Quindi un appuntamento importante per il Consiglio regionale,
per il Governo ovviamente, per la maggioranza e il Governo che
hanno una loro responsabilità, ma per il Consiglio tutto, sarà
quello di capire come arrivare a far evolvere la nostra
legislazione, passare da una fase nella quale non abbiamo nemmeno
una struttura all'interno dell'Amministrazione regionale oggi
organizzata in termini dirigenziali per dare una risposta a tutto
il mondo delle professioni e non solo ad alcuni ordini
professionali. Sotto questo aspetto, è molto positiva questa prima
norma e, ripeto, c'è un lavoro importante da fare che spero possa
coinvolgere anche in questo senso, vista la trasversalità del
settore, il Consiglio regionale verso la valutazione di una norma
ben più importante che possa dare una risposta complessiva nei
prossimi anni.
Presidente -
Altri in fase di replica? Non vedo altre
richieste. Passiamo all'analisi e al voto dell'articolato. Mettiamo
in votazione l'articolo 1. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
L'articolo 1 è approvato. All'articolo 2 c'è l'emendamento
appena presentato. Mettiamo in votazione l'emendamento di Chatrian
e altri. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
L'emendamento è approvato.
Posso dare lo stesso risultato per l'articolo 2? Stesso
risultato.
All'articolo 3 vi è l'emendamento della III Commissione: stesso
risultato.
Articolo 3. Stesso risultato.
Articolo 4. Stesso risultato.
Articolo 5. Stesso risultato.
Articolo 6. Stesso risultato.
Possiamo votare la legge nel suo complesso. Se non vi sono
dichiarazioni di voto passiamo alla votazione finale. La votazione
è aperta.
Esito della votazione:
Presenti, votanti e favorevoli: 35
Il Consiglio approva all'unanimità la proposta di legge.
