Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE



Oggetto del Consiglio n. 1989 del 4 ottobre 2011 - Resoconto
OGGETTO N. 1989/XIII - Interpellanza: "Predisposizione di un
piano pluriennale per l'assunzione di nuovi assistenti
sociali".
Interpellanza
Ricordato che l'assistente sociale è un professionista che
opera nell'ambito dei servizi sociali e socio-sanitari a favore di
individui, famiglie, gruppi per prevenire e risolvere situazioni di
bisogno e di disagio;
Verificato che tra le deliberazioni approvate nel periodo
gennaio/agosto 2011 compaiono venti incarichi professionali di
assistente sociale conferiti dalla Giunta regionale;
Preso atto che nella graduatoria della selezione pubblica
effettuata dalla Società di servizi Valle d'Aosta S.p.A. sono
presenti 22 assistenti sociali;
Appurato che un solo posto vacante di assistente sociale è
presente nella vigente pianta organica dell'Amministrazione
regionale;
Rimarcato che l'assistente sociale rappresenta per l'utente
la risposta operativa a cui fare riferimento poiché è
indispensabile attivatore del progetto personalizzato ed è garante
dell'integrazione dei servizi sociali e socio-sanitari;
Sottolineato che compito dell'assistente sociale è anche
quello di realizzare gli indirizzi della politica sociale
predisponendo gli interventi più idonei ed utilizzando le risorse
istituzionali disponibili;
Evidenziato quindi che questo professionista, per operare con
progettualità, dovrebbe poter svolgere il suo impegno lavorativo
con continuità potendo così, tra l'altro, attraverso un'azione
coordinata, condurre la verifica dei risultati ottenuti in rapporto
ai diversi progetti di intervento messi in campo;
Evidenziato ancora che per la persona e per la famiglia la
continuità della figura di riferimento è indispensabile elemento di
sicurezza e di fiducia e risorsa essenziale per il superamento del
bisogno sociale;
Sottolineato che la continuità operativa a tempo
indeterminato di questa figura favorisce anche il buon utilizzo
delle risorse, finanziarie e professionali, presenti sul territorio
di riferimento dell'utente;
il sottoscritto Consigliere regionale
Interpella
la Giunta regionale per sapere:
1) se condivide le valutazioni sul ruolo e sui compiti in
capo all'assistente sociale e quindi la necessità di garantire a
questo professionista la continuità di un lavoro a tempo
indeterminato;
2) se, fatti salvi sia il numero totale dei dipendenti
regionali sia i vincoli dati dalle norme in materia, intenda
operare per aumentare gli attuali posti in pianta organica di
assistente sociale attraverso la definizione di un piano
pluriennale di assunzioni.
F.to: Rigo
Président
- La parole au Conseiller Secrétaire Rigo.
Rigo (PD)
- Grazie Presidente. Il problema che,
attraverso l'interpellanza, ho voluto porre all'attenzione del
Consiglio è una delle tante tipologie di una drammatica questione
nazionale: il precariato. Un tema scottante, una condizione che
coinvolge migliaia di giovani, per i quali il futuro diventa sempre
più un'utopia. La realtà italiana, da tale punto di vista, è per
molti versi sconvolgente e la trasmissione di domenica sera "Presa
diretta" ne ha sottolineato la grandissima ingiustizia sociale. Fra
alti tassi di disoccupazione, contratti a termine,
stage
sottopagati, i giovani hanno sempre più difficoltà nel ritrovare il
giusto grado di fiducia nei confronti del futuro. Un'intera
generazione non maturerà mai il diritto alla pensione, o dovrà
sopravvivere con pochi spiccioli. Questa credo sia una delle
questioni, una delle tante questioni aperte che dovremo
approfondire anche per il futuro della nostra regione, dovremo
tornarci, dovremo interrogarci come Regione su come poter
intervenire, individuando meccanismi correttivi.
Torniamo alla nostra realtà; la realtà che ho voluto affrontare
con questa iniziativa rappresenta un aspetto particolare di quel
complesso mondo del precariato, di quei professionisti che svolgono
un lavoro con contratti non a tempo indeterminato. Da anni,
infatti, l'Amministrazione regionale si avvale della collaborazione
di questi professionisti, degli assistenti sociali, attraverso il
conferimento di incarichi professionali. Nelle premesse
all'interpellanza si ricorda che nel periodo gennaio-agosto
compaiono in tali deliberazioni 20 incarichi professionali, in
quanto le numerose e complesse attività di servizio sociale non
possono essere soddisfatte dalle risorse disponibili previste
dall'attuale pianta organica. Questa è, anche in quelle
deliberazioni di Giunta che rammentavo, la motivazione con cui si
procedeva agli incarichi e nella attuale pianta organica esiste
solo un posto vacante di un'assistente sociale, che credo sia
andata in pensione qualche settimana fa. Quello che voglio far
emergere è il fatto che la professione di assistente sociale
rappresenta, come sa bene l'Assessore, un patrimonio di capacità e
competenze definite e di rilevante significato, nel quadro proprio
delle politiche sociali che sappiamo essere un aspetto importante
della vita della nostra Amministrazione regionale, in particolare
in questo momento, nel quale è strategico poter contare su figure
professionali a tempo indeterminato, in grado di gestire tutta la
rete istituzionale, formale ed informale, necessaria per
concretizzare progetti di intervento sia riferiti a richieste e
bisogni del singolo o della comunità, sia sul piano dell'effettiva
programmazione, del coordinamento, ma anche della stessa gestione
dei servizi. Nuove competenze vengono richieste all'assistente
sociale, che deve concentrare la sua disponibilità operativa in un
dato territorio, provvedendo alle necessità della comunità di
riferimento attraverso il raccordo di una pluralità di apporti e di
risorse locali. In particolare, l'assistente sociale deve essere
capace di lavorare in rete con altri servizi: dall'Azienda USL al
Comune, al privato, ai professionisti, dagli educatori agli
psicologi ai medici, eccetera, e saper realizzare "pacchetti" di
servizi in un'ottica di rete, coinvolgendo le reti formali
(parenti, amici, vicini di casa, colleghi di lavoro) e informali.
In sostanza, le trasformazioni epocali che stiamo vivendo ci
presentano criticità inedite che ci impongono di disegnare il
passaggio da una programmazione che utilizzava una prospettiva in
cui era il soggetto pubblico a prendere le decisioni e a governare,
ad una prospettiva in cui il governo si realizza grazie alla
mobilitazione di una serie di soggetti pubblici, di privato sociale
e non solo, e alla società civile. Il concetto di
governance
, una parola ormai di uso comune, implica l'idea
che il raggiungimento di un obiettivo è frutto dell'azione
autonoma, ma non isolata dei diversi attori, che devono e possono
dare un contributo al processo di attuazione delle politiche
sociali. Concetti e obiettivi questi definiti nel piano regionale
per la salute e il benessere sociale 2011-2013 e presenti nei
lavori dei diversi ambiti del piano di zona, quegli ambiti a cui
faceva prima cenno l'Assessore. In questa situazione il carisma,
l'autorevolezza, la continuità, oltre che la professionalità e la
competenza dell'assistente sociale, sono condizioni indispensabili
e che si conquistano con il tempo! La fiducia, l'autorevolezza si
conquistano lavorando, con la conoscenza del territorio e della
comunità di riferimento, per poter svolgere a pieno titolo un
compito assai delicato. La qualità di un buon lavoro per
l'assistente sociale è quella di porsi in una buona e consapevole
relazione, non facile da conquistare, con i diversi attori e questo
è possibile nella misura in cui tale incarico non è soggetto a
limitazioni temporali, anche lunghe, 2 o più anni. Ecco perché
voglio sapere dalla Giunta regionale se è possibile prefigurare -
capisco che non è una cosa di immediata attuazione - un percorso
che, entro un ragionevole periodo: 3-4-5 anni, consenta di
aumentare gli attuali posti in pianta organica - nell'interpellanza
si dice fatte salve tutte le normative e le limitazioni imposte
dalla legislazione vigente - di assistente sociale e di poter
bandire ogni anno concorsi pubblici per dare stabilità all'azione
sociale. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Viste le conclusioni del
collega Rigo, mi verrebbe in mente di dire "sì, sono d'accordo", da
qui la risposta...ha citato anche gli aspetti legati alle
problematiche del precariato, di tutta la normativa che sta
incombendo da alcuni mesi. Non posso che condividere pienamente i
contenuti indicati in relazione al ruolo professionale
dell'assistente sociale sia in merito alla presa in carico e alla
progettazione individualizzata, sia al contributo che tale
professione offre nella sua definizione delle politiche sociali. Mi
piace sempre definirle come i nostri soldatini sul territorio,
perché sono il punto di riferimento per tutte le necessità della
nostra popolazione, quindi un ragionamento particolare deve essere
fatto.
Rispetto al personale in ruolo, nel periodo 2008-2010 sono state
assunte ben sette unità, adesso abbiamo concluso la graduatoria
dell'ultimo concorso che era stato effettuato nel 2007. Le restanti
esigenze sono state soddisfatte ricorrendo ad incarichi ai sensi
della legge n. 18/1998, cercando anche in questo caso di garantire,
se possibile, una continuità di presenza nelle stesse sedi di
servizio; in tal senso sono stati previsti incarichi di sei mesi
proprio per ridurre le interruzioni obbligatorie previste dalla
suddetta legge, fino alla modifica che tutti conosciamo della legge
n. 18/1998. Il recente passaggio alla Società di servizi Valle
d'Aosta S.p.A. rappresenta un'ulteriore volontà in tal senso.
Appare evidente che la risposta più idonea per garantire continuità
alla professione e il consolidamento del servizio sociale
professionale risulta essere l'assunzione a tempo indeterminato di
tali professionisti, intervento che si scontra però con i vincoli
normativi in materia di assunzioni del pubblico impiego, come lei
ha ricordato.
Per quanto riguarda la seconda domanda, bisogna tenere conto
però di quanto espresso al punto precedente, e pare opportuno,
prima di prendere decisioni in merito, di attendere sia l'esito del
ricorso presentato dalla Regione Valle d'Aosta alla Corte
Costituzionale inerente l'applicazione in ambito regionale delle
norme sul contenimento delle spese, sia la sperimentazione che a
breve verrà attivata sul territorio del servizio di segretariato
sociale e pronto intervento sociale, che vedrà coinvolti il
servizio sociale professionale regionale e quello del Comune di
Aosta. Si precisa che il segretariato sociale e pronto intervento
prevedono l'attivazione di sportelli territoriali in cui saranno
presenti sia operatori di sportello adeguatamente formati per
l'attività di primo livello (
front-line
), sia assistenti
sociali per gli interventi di secondo livello. Vogliamo vedere
quindi cosa succederà, non andiamo avanti a tentoni, ma abbiamo già
un'idea di organizzazione...dunque, anche alla luce di questo nuovo
servizio, pianificare per i prossimi anni una ridefinizione della
pianta organica, eccetera.
Si concorda quindi sostanzialmente con tutti i punti che il
collega Rigo ha toccato. Grazie.
Président
- La parole au Conseiller Secrétaire Rigo.
Rigo (PD)
- Grazie Presidente. Ovviamente concordiamo su
una cosa di buon senso: è evidente che l'attività dell'assistente
sociale, se è collocata con un contratto a tempo indeterminato, è
una risorsa in più, quindi non possiamo che concordare.
"Ci
stiamo pensando, ci stiamo lavorando"
rimane un auspicio di
buona volontà. Mi sarebbe piaciuto che l'Assessore avesse preso
oggi degli impegni più precisi dicendo: "sì, ci stiamo pensando,
stiamo lavorando, entro un paio di mesi abbiamo in mente di
preparare una progettazione a più lunga scadenza, avendo fatto
un'analisi anche dell'attuale pianta organica, delle persone che
andranno in pensione...delle possibilità di una revisione della
pianta organica e quindi già dal prossimo anno potremo inserire
alcuni elementi di novità. E così, facendo questo lavoro di
attenzione e di verifica dell'attuale pianta organica, pensiamo che
nel giro di qualche anno di poter soddisfare, se non tutti gli
attuali incarichi che sono stati dati nel giro di un anno (i 20 e
più incarichi), di coprirne una buona parte attraverso concorsi che
regolarmente l'Amministrazione bandirà". Siamo fermi agli auspici e
ai "stiamo verificando". Ritorneremo su questa problematica, perché
credo sia particolarmente importante nell'ottica della
programmazione di politiche sociali che cambieranno, dovranno
cambiare, perché la società sta cambiando drammaticamente, per
poter verificare il lavoro che sta portando avanti l'Assessorato a
che punto è e quali saranno le nuove indicazioni operative che
l'Assessore ci fornirà in Consiglio. Grazie.
