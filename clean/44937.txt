Classificazione
ENERGIA
Energia idroelettrica



Oggetto del Consiglio n. 1772 del 28 luglio 2022 - Resoconto
OGGETTO N. 1772/XVI - Interrogazione: "Notizie relative
all'annullamento in autotutela di un verbale nell'ambito dei
controlli sull'esercizio di impianti idroelettrici".
Bertin (Presidente) -
Punto n. 15. Risponde l'assessore
Sapinet.
Sapinet (UV) -
Torniamo sull'argomento che era già stato
oggetto di una precedente iniziativa, ci torniamo brevemente perché
non è che abbiamo delle grandi novità. Il giudice, all'udienza del
24 maggio, aveva dato i termini per le memorie istruttorie a
seguito di cui la Regione, per il tramite dei propri avvocati,
aveva depositato provvedimento di archiviazione del verbale. Il
giudice aveva dato termine alla controparte sino alla scadenza del
secondo termine per le memorie istruttorie e per le loro
considerazioni. Successivamente la controparte ha depositato
memoria istruttoria, concordando sulla cessata materia del
contendere a spese compensate.
Abbiamo preso visione poi dei contenuti presenti nell'articolo
di una testata giornalistica locale. Va detto che la ricostruzione
giornalistica delle vicende è caratterizzata da alcune
imprecisioni, nessuna delle quali può essere ricondotta a fonti
regionali.
Le informazioni che ci ha fornito l'Avvocatura regionale ci
dicono che il provvedimento civile non è ancora concluso. Pertanto,
nel confermare che la difesa della Regione ha depositato il
provvedimento di archiviazione del verbale di cui si tratta, non è
possibile, ancora allo stato, fornire ulteriori elementi, per le
medesime ragioni citate nella risposta dell'iniziativa che era
fissata al punto 12 dell'ordine del giorno del 12 giugno scorso.
Immagino che ritorneremo prossimamente sulla questione, per avere
finalmente qualche informazione in più.
Presidente -
Consigliere Marquis per la replica.
Marquis (FI) -
Siamo tornati su quest'interrogazione,
come ha detto lei, a seguito della notizia appresa a mezzo stampa,
che è relativa sempre a quell'interrogazione che avevamo fatto, in
cui si parlava dei novantacinque sopralluoghi su un impianto
idroelettrico che avevano originato un verbale da 20 euro di multa.
Dalle notizie dei giornali abbiamo appreso che nel pieno del
procedimento, sostanzialmente dopo diverse udienze, la Regione
avrebbe, come confermato da lei, archiviato il verbale; adesso non
stiamo entrare nei tecnicismi, il significato è questo:
sostanzialmente è stato archiviato o ritirato il verbale che era
l'esito di tutta questa mole di lavoro.
La domanda che le facevo nell'interrogazione era proprio questa:
quali sono le ragioni per cui la Regione ha ritirato questo
verbale, però prendo atto che non mi ha risposto. Non posso
ritenermi soddisfatto della risposta, perché la domanda era ben
precisa: quali sono gli elementi che hanno fondato l'annullamento
in autotutela, nel pieno di un procedimento che aveva già dato
luogo a più udienze. Non riesco a capire cosa c'è da nascondere, se
c'è qualcosa che non possiamo sapere a livello di Consiglio
regionale, non facciamo neanche più delle domande, se c'è qualcosa
di nascosto.
La domanda era chiara. Ci saranno delle ragioni se la Regione
decide, dopo che ha fatto tutto questo casino, dopo novantacinque
sopralluoghi è andata a finire in Tribunale, discute, fa diverse
udienze, dopodiché avrà fatto delle valutazioni che saranno
originate da dei ragionamenti. Faremo delle domande più precise nei
prossimi Consigli.
