Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2172 del 10 luglio 1986 - Resoconto
OGGETTO N. 2172/VIII - DISEGNO DI LEGGE CONCERNENTE:
"CONCESSIONE DI INCENTIVI PER LA REALIZZAZIONE DI IMPIANTI DI
INNEVAMENTO ARTIFICIALE".
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Ritengo che questo disegno di legge sia
già stato sufficientemente dibattuto presso le Commissioni
competenti. Tutti ricordano che l'inverno scorso è stato molto
carente di neve ed in molte stazioni sciistiche, specie in quelle
della Bassa Valle, gli impianti sono stati aperti dopo il 15
gennaio. Nel contempo, però, è noto che il solo periodo delle
festività natalizie, che giunge sino all'Epifania, contribuisce con
un buon 30% agli incassi di tutta la stagione invernale. Risulta
evidente, quindi, l'importanza di poter aprire le stazioni
sciistiche, non diciamo nel mese di novembre, ma almeno prima del 7
o dell'8 dicembre, cioè in occasione del ponte di S. Ambrogio, e di
poterle chiudere a Pasqua.
L'innevamento artificiale è una di quelle infrastrutture ormai
sperimentate in molte stazioni invernali, non soltanto in Italia ma
anche in Francia. La Commissione che si occupa del Territorio e del
Turismo già due anni fa ha avuto occasione di effettuare una visita
tecnica alla stazione di Courchevel, insieme al sottoscritto: lì
abbiamo visto in funzione degli impianti quasi integrali di
innevamento artificiale che funzionavano con il sistema ad alta
pressione York. Si ritiene pertanto che l'impianto di innevamento
artificiale possa dare sufficienti garanzie per riuscire ad
iniziare la stagione sciistica entro il 7 o l'8 dicembre ed a farla
prolungare sino alle festività pasquali, ripristinando la neve
specie in quei tratti di pista che sono maggiormente soggetti al
consumo.
Non voglio dilungarmi troppo sul problema, ma gli uffici
competenti hanno svolto delle ricerche ben specifiche ed hanno
indicato delle condizioni ambientali che possono rendere
conveniente l'installazione di un impianto di innevamento
artificiale. Occorre, ad esempio, una disponibilità di consistenti
flussi d'acqua. Si rende anche necessaria una certa disponibilità
di piste site in zone nelle quali si riscontrino di norma
temperature di almeno-3° C, già dalla metà di novembre e per una
parte prevalente della giornata. È opportuno che il fondo pista sia
costituito da terreno omogeneo e livellato (meglio se prativo) per
consentire la pratica dello sci con manto nevoso di modesto
spessore (25/30 cm.).
Sono state indicate poi altre condizioni che si riferiscono alla
stazione sciistica, la quale dovrebbe avere una dimensione adeguata
a sopportare l'aggravio di lavoro derivante dalla gestione e
manutenzione della struttura dell'innevamento artificiale. La
stazione dovrebbe anche avere la possibilità di attirare una
clientela piuttosto consistente. È del tutto inutile, quindi,
andare a fare un impianto di innevamento artificiale in determinate
stazioni che hanno già difficoltà intrinseche o che dispongono di
una esigua capacità ricettiva.
Questi parametri e queste condizioni hanno ristretto a 4 o a 5
le stazioni presenti in Valle d'Aosta che, secondo il nostro punto
di vista, possono essere prese in considerazione in via prioritaria
per l'installazione di un eventuale impianto di innevamento
artificiale. Si può parlare della zona della Val Veny a Courmayeur,
del Piccolo S. Bernardo, di Cogne, della Valle di Gressoney, di
Cervinia ed in modo particolare della sua parte bassa dove c'è il
"campetto". Di norma, tranne l'anno scorso quando gli impianti sono
stati aperti dopo l'Epifania, la zona di Cervinia è sempre stata
abbastanza innevata, ma, trattandosi della stazione più
prestigiosa, insieme a quella di Courmayeur, è opportuno difendere
la sua immagine e, quindi, quella dell'intera Valle d'Aosta. A
queste località occorre aggiungere anche Champoluc. Non cito Pila
perché è una delle stazioni più carenti d'acqua e spesso, durante
la stagione invernale, ha persino difficoltà ad approvvigionarsi di
acqua potabile.
Questo disegno di legge, quindi, riconosce il principio che
l'Amministrazione regionale è favorevole alla realizzazione
dell'innevamento artificiale anche in Valle d'Aosta e stabilisce il
contributo massimo da dare alle varie società che realizzeranno i
vari progetti di innevamento i quali, ovviamente, saranno
sottoposti ad un'accurata analisi tecnico-scientifica.
In sede di Commissione si è pensato di presentare un emendamento
al 4° comma dell'art. 3 del disegno di legge. L'emendamento recita
testualmente:
"4. L'Assessorato regionale competente in materia di turismo
provvede all'istruzione delle domande, sottoponendole quindi
all'esame della Commissione tecnico-consultiva prevista dall'art. 3
della legge regionale 15 luglio 1985, n. 46, concernente la
concessione di incentivi per la
realizzazione di impianti di
risalita e di connesse strutture di servizio, e redigendo infine
motivata proposta da sottoporre all'esame della Giunta, che decide
in via definitiva in merito alla concessione del contributo e al
suo ammontare".
Pertanto anche questi progetti verranno sottoposti al parere
della Commissione tecnico-consultiva già preposta, per la legge n.
46, all'esame degli impianti di risalita. Ne consegue che
l'Esecutivo regionale, prima di deliberare contributi non
indifferenti, che raggiungono addirittura il 70% della spesa
prevista, avrà una maggiore garanzia di serietà, dovuta appunto
alla presenza di tecnici di grande competenza nel settore dei
"domaines skiables", anche se, come in questo caso, essi dovranno
affrontare un problema del tutto nuovo come quello dell'innevamento
artificiale.
Qualche Consigliere dell'opposizione potrebbe obiettare che un
domani ci potrebbero essere delle società in grado di sopportare
questi maggiori costi di gestione ed altre no. Altri potrebbero
dire che ormai si tende ad accollare quasi tutte le spese all'ente
pubblico. Possiamo anche riconoscere la veridicità di queste
obiezioni, però cerchiamo di tenere ben presente che oggi abbiamo
sempre più difficoltà a trovare dei privati che vogliano entrare
nelle società che gestiscono impianti di risalita o che siano
disposti a concorrere all'aumento del capitale azionario delle
stesse società. In assenza della partecipazione privata, noi
riteniamo che spetti all'ente pubblico farsi carico di questo
onere, perché in genere le società di impianti, nella quasi
totalità delle quali noi siamo presenti con il 35% del capitale
azionario, pur avendo delle grosse difficoltà finanziarie, creano
un'attività indotta pari a circa 8 volte il capitale impiegato
nella costruzione degli impianti o nelle altre spese a diretto
carico delle stesse società. Si tratta quindi di una forma di
investimento che noi riteniamo economicamente valida.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
La direzione intrapresa con questo
disegno di legge ci trova consenzienti, anche perché la stagione
invernale viene sempre più giocata sulla base di un'offerta
turistica che garantisca la presenza della neve soprattutto nel
lungo ponte delle festività natalizie. Credo che le nostre
esperienze di questi ultimi anni dovrebbero aver convinto tutti i
Consiglieri, così come dovrebbe essere convincente l'esperienza che
è stata fatta altrove con la neve artificiale. Diciamo quindi che
questo provvedimento è da considerare utile.
Anche sulla forma dell'intervento regionale e sulla quantità del
contributo noi non nutriamo particolari preoccupazioni. Già altre
volte abbiamo detto che è sempre più necessario che sia la
collettività ad accollarsi una serie di costi relativi alla qualità
delle piste e alla loro sistemazione, in modo da addossare alle
società che gestiscono gli impianti di risalita la parte più
propriamente inerente al trasferimento degli sciatori. Esperienze
presenti in altri Paesi ci permettono di vedere come sia abbastanza
distinto il ruolo che svolgono le società che gestiscono gli
impianti di risalita, rispetto a quello dell'ente pubblico, nella
predisposizione dei servizi generali offerti al turista invernale,
e tra questi servizi figura molto spesso anche la sistemazione
delle piste ed il loro mantenimento. Anche nei confronti di questa
seconda preoccupazione noi non abbiamo nulla da obiettare, anzi, ci
pare che il provvedimento vada nella giusta direzione.
L'unica osservazione da fare è relativa al fatto di non vedere,
ancora una volta, chiarita e ben specificata la programmazione
degli interventi e la loro individuazione secondo una precisa scala
di priorità, fatta sulla base delle esigenze generali della Regione
e non sulla base della semplice rincorsa alle domande che vengono
presentate. L'Assessore competente ha detto nella sua introduzione
che si rispetteranno alcuni parametri e che le richieste saranno
esaminate dalla Commissione tecnica prevista dalla legge n. 46 che
abbiamo votato lo scorso anno.
Noi rivolgiamo un invito affinché il tutto sia esaminato e
trasferito in un piano annuale di investimenti nel settore, in modo
che tutti i membri del Consiglio abbiano la possibilità di
conoscere questo piano, di esaminarlo e di sviluppare,
eventualmente, una iniziativa sulle scelte che saranno effettuate
dalla Giunta e dalla Commissione.
Questa è l'unica lacuna del provvedimento; per il resto, noi ci
auguriamo che esso consenta, specie a quelle stazioni che sentono
come più impellente l'esigenza di far fronte all'innevamento
artificiale in quei determinati periodi dell'anno, di risolvere i
problemi legati all'attività turistica invernale.
PRESIDENTE
: Ha chiesto a parola il Consigliere Segretario
Breuvé Lilliana; ne ha facoltà.
BREUVÈ LILLIANA (P.S.I.):
Il disegno di legge per la
concessione di incentivi per la realizzazione di impianti per
l'innevamento artificiale mi trova, naturalmente, favorevole.
Concordo con le valutazioni espresse a favore della scelta di
Courmayeur per l'avvio di que sta esperienza che è nuova per la
Regione, anche se arriva un pò in ritardo rispetto ad altre
stazioni italiane e straniere. Tra l'altro essa ci dà la
possibilità di ospitare annualmente la gara di Coppa del Mondo,
così strettamente legata all'esistenza di un impianto di
innevamento artificiale, fatto che non possiamo assolutamente
sottovalutare.
A favore della produzione di neve artificiale, vi è poi la
possibilità di non rischiare di perdere turisti quando la neve
tarda a scendere dal cielo, cosa che del resto sembra ormai una
consuetudine consolidata, specie in occasione delle vacanze di
Natale e di fine d'anno. Inoltre ci viene data la possibilità di
rubare sciatori alla concorrenza, non lasciandoci sottrarre quel
potenziale capitale che può derivarci dal turismo.
Io non voglio svolgere, nel modo più assoluto, delle
considerazioni di carattere tecnico, perché non ne ho ne la
capacità, né la competenza, e non sono brava come il Consigliere
Viberti che sa calcolare, addirittura, il peso della neve naturale
per distinguerla da quella artificiale. Concordo con lui, però,
quando si tratta di salvaguardare il territorio dal degrado
ambientale.
Mi permetto, quindi, di dire all'Assessore Borbey che la neve
artificiale non è sufficiente, come non è sufficiente...
(...INTERRUZIONE...)
Come non è sufficiente che vi siano sistemi di risalita moderni
e funzionanti come gli ingranaggi degli orologi svizzeri. Ciò non
basta. Una stazione sciistica ha bisogno di ben altro. Lei è
d'accordo?
(...INTERRUZIONE...)
D'altronde lo sciatore e il villeggiante dell'estate e
dell'inverno, non si accontenta più della giornata trascorsa a
sciare nei campi di sci o a passeggiare nei boschi. Chiede altre
attrattive di svago e di richiamo culturale, adeguatamente
pubblicizzate, come la celebrazione del bicentenario
dell'ascensione al Monte Bianco, che lei sta preparando con molta
attenzione e passione. Oltre a ciò c'è tutto il problema delle
attrezzature sportive e collaterali, per le quali la Valle d'Aosta
registra, ormai, un ritardo quasi cronico. C'è anche il problema
del supporto commerciale, settore che deve ancora essere
regolamentato. Non si possono, infatti, richiamare i turisti con la
pubblicità e poi chiudere loro in faccia la porta del negozio con
il pretesto che è domenica o che è tardi.
Forse qualcuno dirà che io ho il chiodo fisso, ma a queste
persone ribatto dicendo che io ho proprio il chiodo fisso. In una
stazione sciistica e mondana come Courmayeur, che non è né un
convento, né un seminario, non si può mandare la gente a letto
all'ora in cui vanno le galline, e pertanto ribadisco all'Assessore
che i locali pubblici (bar, ristoranti, pizzerie e discoteche)
debbono avere un orario prolungato e adeguato alle esigenze della
gente che viene per divertirsi senza la preoccupazione di doversi
alzare presto al mattino.
Nel merito dell'inizio anticipato dell'attività stagionale,
ottenibile con l'impianto di neve artificiale, mi permetto di
suggerire all'Assessore di pensare alla necessità di mettere in
moto, anche un mese prima, tutte le strutture legate direttamente
od indirettamente all'attività di una stazione turistica. Ciò
richiede, ovviamente, un impegno particolare; ci sono, infatti,
delle situazioni abitudinarie che devono cambiare, sconvolgendo a
volte problemi di personale e di approvvigionamenti. È necessaria
una regolamentazione delle attività che devono essere coordinate
non sono a livello comunale o comprensoriale, ma, ad un certo
punto, addirittura su scala regionale. Bisogna, cioè, obbligare la
gente a fare determinate cose. Dall'ente Regione, non dobbiamo,
naturalmente, attenderci solo la manna che scende dal cielo,
rappresentata in questo caso dai cannoni della neve artificiale, ma
dobbiamo aspettarci anche un'azione di stimolo, di indirizzo e di
coordinamento per le nostre attività.
Vorrei fare anche due riflessioni sulla relazione allegata al
disegno di legge ed esattamente in merito alla sua prima parte e
cioè al punto in cui si dice: "La carenza di neve che ha
caratterizzato l'inizio della stagione invernale 1985/86,
penalizzando pesantemente i bilanci di numerose società funiviarie,
ha riproposto con urgenza il problema dell'innevamento artificiale:
le perdite di ricavi subite per il mancato innevamento del mese di
dicembre (protrattosi in alcune località fino all'inizio di
gennaio) hanno confermato che nel primo scorcio di stagione
invernale (e cioè fino al termine delle vacanze natalizie) si
realizza - in condizioni normali - non meno del 30% degli incassi
dell'intera stagione e cioè una quota non più recuperabile nei mesi
successivi, neppure nelle ipotesi più favorevoli".
Ma a Courmayeur, nel mese di gennaio della stagione invernale
1984/85, quando avevamo una neve splendida, vi erano 14 alberghi
chiusi! Ecco, quindi, che io mi ricollego alla necessità di imporre
a determinate strutture di seguire l'andamento della necessità.
Perché erano chiusi quei 14 alberghi? Qual'era la causa? Non credo
la neve, perché di neve ce n'era a bizzeffe. Cattiva informazione
turistica? È possibile. Cattiva promozione turistica? È possibile.
Mancanza di promozione turistica durante la bassa stagione? Può
essere. Ma causa di ciò possono anche essere stati i prezzi poco
competitivi degli impianti funiviari. Naturalmente occorrerà che
lei, Assessore, valuti tutte queste ragioni.
Nella relazione, forse là dove si citano le garanzie, si parla
di: "garanzia dell'apertura della stagione, almeno su parte del
comprensorio, all'inizio di dicembre (non più tardi dell'otto)". Ma
quando è aperta solo una parte degli impianti del comprensorio
sciistico, non sarebbe opportuno ridimensionare il prezzo del
giornaliero o del settimanale? Quando la fortuna meteorologica ci
bacia in fronte come ha fatto quest'anno, quando abbiamo chiuso gli
impianti con oltre 2 metri di neve, non sarebbe il caso di
prolungare un pò di più il funzionamento degli impianti e quindi la
durata della stagione?
Sempre nella relazione che accompagna il disegno di legge si
dice ancora:
"di attirare una clientela numericamente consistente sia per la
settimana sia per il week-end". Vorrei portare l'attenzione
soprattutto sul week-end, che garantisce un introito quasi
esclusivo per le funivie, ma non per il commercio più minuto o per
le attività alberghiere, che pure sono pilastri non meno importanti
delle funivie nella vita di una stazione turistica. Lei stesso,
Assessore, mi insegna che una qualsiasi stazione, quando ha la
neve, le funivie ed il paese, non ha ancora tutto, perché occorrono
moltissime altre condizioni affinché il turista possa trascorrere
bene le sue vacanze, un semplice week-end o un meritato periodo di
riposo. Mi risulta, poi, che alcune società facciano dei contratti
per i week-end con dei prezzi bassissimi: sembra infatti che a
Milano, in un prezzo di 8.000 lire per il giornaliero, si comprenda
l'andata, il ritorno e le varie risalite al Col Chécrouit.
In questo modo si penalizza il turista che soggiorna per lunghi
periodi, pagando fior di quattrini, perché gli si nega la
possibilità di sciare durante il fine settimana, e questo perché ha
avuto il solo torto di averci scelto per quindici giorni o più. Non
sarà, magari, il caso di considerare il problema dei prezzi un pò
più da vicino per raggiungere un più giusto equilibrio, abbassando
da una parte ed alzando dall'altra, per risolvere definitivamente
il problema del prezzo?
Per terminare, signor Assessore, si è pensato di fare un'opera
di promozione per le famiglie, praticando prezzi particolari,
specie in certi periodi sia di bassa, sia di alta stagione? Mi è
venuta in mente anche la simpatica idea di far sciare
gratuitamente, sulle piste valdostane, i nonni...
(...INTERRUZIONE...)
Assessore, stia a sentire! ..., meglio se accompagnati da
nipotini che non abbiano ancora raggiunto una certa età.
(Voce fuori microfono): "Portiamo anche a sciare... gli amici
del cuore".
BREUVÈ LILLIANA (P.S.I.):
Non so se esistono le strutture
per ospitare questi "amici del cuore" ed in ogni caso non so se
effettivamente esistono problemi del genere.
In ogni caso, dicevo, meglio se si tratta di nonni accompagnati
da nipotini che non abbiano ancora raggiunto una certa età e
specie, magari, in un periodo di bassa stagione. I nipotini, del
resto, entro breve tempo potrebbero diventare potenziali clienti e
quindi bisognerebbe "coltivarli" fin da piccoli.
Detto questo, signor Assessore, io credo di dover concludere
augurandole buon lavoro.
PRESIDENTE
: Ha chiesto la parola il Consigliere Viberti:
ne ha facoltà.
VIBERTI (N.S.):
Credo di dover fornire alcuni chiarimenti
sul peso della neve e sul funzionamento degli orologi svizzeri. È
ormai dimostrato che gli orologi che funzionano meglio sono quelli
giapponesi, per cui sarebbe il caso di aggiornarsi, come hanno
saputo fare gli Assessori Borbey e Lanivi: il primo, facendoci fare
quella "ottima" figura di cui tutti sappiamo a Tsukuba; il secondo,
invece, procurandoci un contratto con i giapponesi, che a prima
vista potrebbe sembrare anche interessante.
Fatte queste precisazioni, devo dire all'Assessore Borbey che io
non sono favorevole a questo disegno di legge, non perché noi non
consideriamo interessante innevare le piste di sci della nostra
Regione con i cannoni da neve. Pensavo, anzi, che quel "cannone"
dell'Assessore Borbey avrebbe "gelato" la sala con una tale
illustrazione del disegno di legge da impedire qualsiasi
intervento, sia da parte della maggioranza che dell'opposizione.
Come al solito, invece, forse perché troppo impegnato nel fare
viaggi a Roma o a fare discussioni di partito, non ha potuto curare
con la debita attenzione la relazione per la presentazione al
Consiglio del disegno di legge.
L'Assessore ha cercato di gabbarci dicendo che in Commissione
c'era stata un'ampia discussione. Per quel che ne so io, però, egli
si era impegnato a presentarsi con dei dati precisi; invece, pur
facendosi accompagnare dal dirigente competente, non abbiamo ne
visto e né sentito alcuna illustrazione che potesse farci
presupporre l'esistenza di uno studio adeguato sui tipi di impianto
e sulle conseguenze che l'uso dell'innevamento artificiale potrebbe
comportare nelle varie stazioni che dovrebbero essere servite da
questi impianti. Mi permetto, quindi, di dire che l'Assessore
Borbey, ancora una volta, non si è dimostrato all'altezza degli
impegni che aveva assunto e riesce a far passare questo disegno di
legge soltanto in virtù del fatto che egli appartiene ad una
maggioranza ampia e, purtroppo, "decotta", che non è in grado di
fare niente di buono, tranne che per la moralità. Qualche volta,
infatti, rispetto al problema della moralità c'è qualche levata di
scudi e ne abbiamo avuto una prova nell'assistere ad un rinvio,
quanto mai opportuno. Assessore Borbey, se non l'avesse ancora
capito, sto parlando degli enti morali!
Entrando un pò più nel merito del disegno di legge, la nostra
preoccupazione più grossa è, ovviamente, relativa al Col Chécrouit,
agli impianti della Val Veny ed al fatto che il primo tipo di
impianto di innevamento artificiale verrà senz'altro realizzato nel
territorio sciistico della Val Veny. Nella scorsa estate noi
abbiamo denunciato il grave dissesto idro-geologico che ha colpito
il Col Chécrouit. In questo Consiglio...
(...INTERRUZIONE...)
Chiedo scusa, Consigliere Pedrini, ma può dire anche a me quello
che dice al Consigliere Maquignaz?
PEDRINI
(fuori microfono):
"Stavo dicendo al
Consigliere Maquignaz che si parla sempre della Val Veny; solo
qualche volta si parla del Breuil, ma non si parla mai della Bassa
Valle".
VIBERTI (N.S.):
Se non se ne parla, ciò vuol dire che
laggiù andrà tutto bene.
PEDRINI
(fuori microfono):
Era solo una battuta
per il Consigliere Maquignaz che soffre di un po' di gelosia per
Courmayeur.
VIBERTI (N.S.):
Comunque il Col Chécrouit è in uno stato
che mi permetterò di documentare più tardi in occasione della
discussione di una mozione che ho presentato e che è proprio
relativa alla situazione del Col Chécrouit. Ci sembra, però,
particolarmente colpevole il voler andare ad insediare un impianto
di innevamento artificiale in quella zona. Anche se qualcuno
sosterrà che esso non verrà realizzato nella parte più danneggiata
del comprensorio sciistico, ma verrà realizzato nella parte che
digrada verso la Val Veny per consentire il mantenimento dell'ormai
acquisita gara di coppa del mondo femminile, noi, però, sosteniamo
che, di fronte al disastro che si è venuto a creare, l'azione della
Giunta dovrebbe essere guidata da un pò più di prudenza e di
intelligenza. Ci pare, invece, che ci sia un continuo tira e molla
tra gli amici della Società Val Veny e le persone un pò più
responsabili e preoccupate del futuro della nostra Regione, che,
però, devono evidentemente fare i conti con delle potenze
economiche non indifferenti ed anche con dei problemi di immagine
della nostra Regione. Capiamo che sia difficile conciliare le cose,
però, per noi le scelte fatte a metà, come quella relativa a questo
disegno di legge, sono le peggiori perché non garantiscono il
territorio e, nello stesso tempo, non permettono il pieno sviluppo
dell'innevamento artificiale.
Torno a ripetere che l'Assessore Borbey, come non ha fornito
dati tecnici in Commissione, così non li ha forniti neppure in
Consiglio. Pertanto, noi non sappiamo che cosa voglia dire, specie
per alcune stazioni, costruire questi impianti di innevamento
artificiale; non sappiamo se ce ne sono le condizioni e non
sappiamo che tipo di impianto si vuole installare, però sappiamo
che abbiamo tanti soldi e, non sapendo come spenderli, siamo
disposti a stanziarli con facilità, senza pensarci due volte. Bene
diceva il Consigliere Tonino quando affermava che anche in questo
settore, a prescindere dalla volontà del Presidente della Giunta,
non esiste alcuna forma di programmazione.
Noi, pertanto, non possiamo condividere questa scelta, non
perché la riteniamo sbagliata nella sua impostazione concettuale,
ma perché la consideriamo carente nella sua applicazione. Infatti
non vengono individuati i siti nei quali è possibile realizzare
questi impianti per l'innevamento artificiale e, inoltre, non c'è
uno studio tecnico-scientifico adeguato che, consentendo
valutazioni relative a quegli stessi siti, permetta di condividere
una scelta che potrebbe senz'altro essere positiva per il bene del
turismo invernale della nostra Regione.
Vorrei dire, infine, che l'eventuale costruzione di un
acquedotto al servizio dei cannoni per l'innevamento della pista
per la coppa del mondo femminile, provocherà senz'altro un nuovo
dissesto ed una nuova distruzione di parti boschive. Quali saranno
i risultati? Non si sa. Noi, infatti, non possiamo ritenere valida
l'affermazione dell'Assessore Borbey, quando dice che 10 o 15 cm.
di neve siano sufficienti per innevare quelle piste alle quali si
riferisce. Egli, infatti, parla di declivi e di piste che, durante
la stagione estiva, sono ricoperti da erba. Io non so da quanto
tempo l'Assessore Borbey non si reca nel comprensorio sciistico
della Val Veny, ma per trovare un filo d'erba lungo quelle piste,
non solo nella parte del Col Checrouit, ma anche lungo il versante
della Val Veny, bisogna avere a disposizione una lente di
ingrandimento. Ormai si è in presenza di una distesa di sassi,
quando non, addirittura, di detriti come quelli presenti in un
cantiere o in una discarica di rifiuti solidi urbani. Io mi chiedo,
pertanto, come sia possibile che un sottile manto di neve possa
sopperire alle esigenze di una gara di coppa del mondo.
Noi, in questo caso, crediamo di trovarci di fronte ad un'altra
scommessa. L'anno scorso l'Assessore Borbey aveva garantito che il
buon Dio avrebbe fatto nevicare per tempo; quest'anno, poiché le
raccomandazioni non sono state sufficienti, nonostante la sua
appartenenza alla Democrazia Cristiana, egli si vuole premunire ed
intende realizzare l'impianto per l'innevamento artificiale. Anche
questa volta, però, egli parte con il piede sbagliato perché non ci
ha detto se quell'impianto sarà tecnicamente possibile e
realizzabile. Ma non ce lo ha detto, non perché non voglia dircelo,
ma perché non lo sa nessuno...
(Voce fuori microfono): "Quest'anno si è raccomandato a S.
Francesco".
VIBERTI (N.S.):
Ah, quest'anno si è raccomandato a S.
Francesco? Stiamo freschi, allora, perché il Consigliere Torrione
ci ha spiegato che il Poverello di Assisi non intercederà
senz'altro per l'Assessore Borbey!
Non posso che concludere dicendo che voterò contro questa legge
che permette di realizzare degli impianti di innevamento
artificiale, specie perché il primo impianto che si intende
realizzare è proprio nella zona in cui la sua realizzazione può
essere più pericolosa, perché priva di una opportuna ed attenta
valutazione a monte. Ciò, quindi, non vuol dire che noi siamo
contrari per principio all'innevamento artificiale, ma riteniamo,
invece, che non ci siano oggi gli elementi per poter fare una
scelta di questo genere. È meglio perdere per un anno o due la
coppa del mondo, piuttosto che rovinare definitivamente una zona
bellissima com'era quella del Col Chécrouit. Assessore Borbey, io
ho qui una serie di fotografie che ho fatto il 1° luglio: non
gliele faccio vedere adesso, ma gliele farò vedere quando
discuteremo la mozione. Da quelle fotografie, specie se lei non è
più stato in quei luoghi, si potrà rendere conto del perché io sono
così preoccupato.
Noi non siamo degli antimodernisti e non siamo contro il
progresso. Noi riteniamo positivo, quando è possibile, evitare o
limitare la fatica dell'uomo. Non possiamo continuare, però, a
rovinare le risorse della nostra Regione come stiamo facendo in un
modo purtroppo sconsiderato. Non voglio neanche mettere in dubbio
la buona fede dell'Assessore Borbey, ma qui siamo sottoposti a
troppe pressioni e troppe sono le cose delle quali la Giunta deve
occuparsi. Essa non vuole mai "mollare" un briciolo di competenza e
vuole seguire tutto in modo talmente preciso e meticoloso da non
riuscire, alla fine, a provvedere a niente. Alla fine succede che i
provvedimenti si accumulano tutti all'ultimo Consiglio prima
dell'estate, per cui non c'è più la possibilità di fare un
dibattito serio, di sviluppare una discussione e di approfondire
l'esame dei vari problemi. Poiché alla fine le nostre decisioni
diventeranno leggi della Regione Valle d'Aosta, così facendo, noi
rischiamo tutti insieme, anche quelli dell'opposizione che pure
votano contro, di fare delle scelte negative per la
collettività.
Anche se so che il mio sollecito non servirà a nulla, io invito
comunque l'Assessore Borbey a ritirare questo disegno di legge per
ripresentarne un altro dopo che avrà compiuto uno studio
approfondito su tutta la Regione. Quando, insieme ai tecnici, avrà
individuato le sedi opportune dove installare gli impianti di
innevamento artificiale; quando avrà fatto un preciso preventivo
relativo alle spese di questi impianti e dopo che avrà ottenuto
seri impegni da parte degli operatori degli impianti a fune e,
magari, anche di altri operatori legati all'attività turistica
invernale, solo allora noi saremo ben disposti a discutere e a dare
il nostro apporto ad una scelta legislativa che permetta di dare un
consistente contributo economico dell'Amministrazione per la
realizzazione di impianti di questo genere. Prima di allora non ce
la sentiamo di condividere la scelta che ci viene sottoposta
dall'Assessore Borbey.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Il problema dell'innevamento
artificiale non può non essere esaminato dal Consiglio regionale,
specie se si vuole mantenere competitiva la nostra offerta
turistica e se si vuole proiettare un'immagine della Regione
all'altezza delle sue tradizioni turistiche. Una sola è la
preoccupazione che noi manifestiamo: per non vanificare l'impatto
pubblicitario dell'iniziativa legata all'innevamento artificiale è
indispensabile e necessario che non ci sia una proliferazione di
impianti di innevamento. Ma questo potrebbe anche essere un aspetto
secondario, perché condividiamo le considerazioni presenti nella
relazione, secondo le quali gli impianti di innevamento devono
essere collocati là dove si verificano determinate condizioni
ambientali e socio-economiche. Non possiamo che essere d'accordo
con questa impostazione, anche se poi abbiamo sentito dire
dall'Assessore alcune cose che, parzialmente, contraddicono le
enunciazioni precedenti.
Nelle indicazioni, per fortuna limitate, di eventuali impianti
di innevamento artificiale da installare in Valle d'Aosta, sono
state elencate 5 località tra le quali c'è anche Cogne che non ha,
a mio avviso, nessuno dei requisiti previsti per l'installazione di
questo tipo di impianti. Ho citato Cogne perché mi sembra piuttosto
contraddittoria la politica seguita dalla Regione, specie se ha
intenzione di lanciare quella località come centro di sci alpino,
visto che finora Cogne era stata indicata come stazione in cui
praticare lo sci nordico e cioè lo sci da fondo. Oltretutto non
dimentichiamo che è in corso un'operazione per collegare Cogne con
Pila, che si è sempre detto e sostenuto che quel comprensorio
doveva essere unico e che in esso Cogne
sarebbe stata utilizzata come stazione di sci nordico e Pila
come stazione di sci alpino. Per essere coerenti con quello che è
sempre stato detto in quest'aula, bisogna anche essere conseguenti
nel momento in cui si debbono installare determinati impianti, a
meno che non si voglia già partire con il piede sbagliato.
Io sfido chiunque, infatti, a soste nere che Cogne ha una
disponibilità di "fondo pista costituito da terreno omogeneo e
livellato per consentire la pratica dello sci con manto nevoso di
modesto spessore". Quella località può avere una "disponibilità di
piste in zone nelle quali si riscontrino di norma temperature di
almeno -3° C già dalla metà di novembre per una parte prevalente
della giornata" ed una "disponibilità di consistenti flussi
d'acqua" ma non certo piste costituite da terreno "omogeneo e
livellato". Tutto ciò, ovviamente, se si vuole pensare ad uno
sfruttamento dell'attuale "domaine skiable". Se, invece, si hanno
altre intenzioni è opportuno che vengano dichiarate, così almeno il
Consiglio potrà discutere su dati di fatto più precisi.
Passando poi alle condizioni socioeconomiche, si parla di:
"esistenza di una struttura societaria di dimensioni adeguate a
sopportare l'aggravio di lavoro derivante dalla gestione e
manutenzione di una struttura tecnicamente complessa". Ovviamente a
Cogne non si verifica questa condizione che, invece, esiste nelle
altre località citate. Si parla ancora della "possibilità di
attirare una clientela numericamente consistente sia per la
settimana sia per il week-end". Noi sappiamo che la stazione
turistica di Cogne ha una sua peculiare caratteristica, sia durante
il periodo invernale che estivo.
Mi sorgono quindi i primi dubbi, che io credo motivati e non
campati in aria, anche perché il discorso dell'innevamento
artificiale non può non trovarci consenzienti, però riteniamo che
occorra anche essere conseguenti con quanto è stato detto fino ad
ora. Altrimenti abbiamo il timore che, dato il via a Cogne, sia poi
difficile resistere di fronte alle richieste di altre località che
hanno condizioni più o meno analoghe a quelle di Cogne. Cosa diremo
a quelli di Rhêmes Notre Dame o a quelli di altre stazioni
turistiche valdostane che ci faranno lo stesso discorso per lo sci
da fondo e non per quello da discesa? Non avremo risposte da
dare.
Sono state fatte delle scelte giuste per Courmayeur e noi le
condividiamo, così come condividiamo quelle che sono state fatte
per Cervinia e Champoluc, sempre ovviamente basandoci sui limiti
delle nostre conoscenze e non su altro, perchè non abbiamo dati di
raffronto. Quando però si arriva al nome di Cogne mi sorgono le
prime perplessità e l'Assessore, se vuole che questo disegno di
legge trovi il consenso di tutti, deve pure darci delle spiegazioni
che possano essere ritenute plausibili, perché finora Cogne è
sempre stata presa in considerazione in modo isolato, ma in
collegamento con il "domaine skiable" alpino di Pila.
Volutamente ripeto che queste prime considerazioni fanno sì che
un domani, se il principio per il quale si installano gli impianti
di innevamento artificiale non avrà una validità obiettiva, sarà
difficile all'Assessorato rispondere negativamente alle richieste
che potrebbero essere avanzate dalle decine di altre stazioni
turistiche della nostra Regione. Tutte le altre considerazioni più
generali sono già state fatte dai Consigliere Breuvé.
In Commissione noi avevamo sollecitato alcune modifiche ed
alcuni emendamenti da apportare al disegno di legge, di uno dei
quali l'Assessore ha preso anche atto ed è quello che riguarda la
nuova stesura del quarto comma dell'articolo 3, dove si dice che
l'esame delle domande per l'installazione degli impianti di
innevamento artificiale sarà sottoposto alla stessa Commissione
tecnica che già provvede all'esame delle domande per gli impianti
di risalita. Questo mi sembra un dato di fatto molto positivo.
L'Assessore, però, si era anche impegnato a formulare un
emendamento in cui si sarebbe detto che, prima di far passare in
Giunta tutte queste cose, sarebbe stata ascoltata anche l'apposita
Commissione consiliare, tanto è vero che io, in sede di
formulazione del parere, avevo detto: "Torrione: parere favorevole
subordinatamente alla presentazione degli emendamenti di cui
sopra". Gli emendamenti erano due: uno riguardava il discorso della
Commissione tecnica e l'altro il parere della competente
Commissione. Sui nostri tavoli abbiamo visto la questione della
Commissione tecnica per gli impianti di risalita, ma è sparito il
discorso relativo alla Commissione consiliare competente. Poiché si
trattava di un impegno assunto dalla Giunta, io formalizzo
l'emendamento chiedendo che, alla nuova stesura del 4° comma
dell'articolo 3 si aggiunga in calce, così come previsto dalla
Commissione: "...sentito il parere della Commissione consiliare
competente". Questi erano gli impegni assunti, che io credo debbano
essere rispettati. Grazie.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U.V.):
Nous tenons à exprimer notre avis
favorable à cette loi. Il ne s'agit pas, évidemment, de la solution
de tout le problème touristique de notre région. C'est une loi qui
va se rattacher à une situation particulière et qui peut aider à
dépasser certains de nos problèmes, tel notamment celui de la
compétition de ski prévue à Courmayeur. Je crois que le conseiller
Viberti, en disant que nous devons laisser tomber cette compétition
d'une importance internationale, ne se rend pas compte que nous
pouvons la perdre définitivement. Ainsi, je crois pouvoir
interpréter la volonté de toute la population valdôtaine ou
presque, en affirmant que cette compétition doit avoir lieu chez
nous car c'est un véhicule fort important pour faire connaître
notre région dans le monde entier.
Cela dit, nous sommes d'accord qu'il faut avoir toutes les
garanties nécessaires; les techniciens de l'Assessorat doivent donc
veiller très attentivement.
Je voudrais encore faire remarquer au Conseiller Torrione que je
ne partage pas son idée au sujet de Cogne qui n'a aucune
possibilité de voir réaliser cette initiative. Je sais que depuis
longtemps Cogne songe à faire installer les canons pour cette
station. Le conseiller Torrione ne va pas au ski peut-être, mais je
peux lui dire que la station de Cogne est intéressante et que l'on
envisage d'y créer un nouveau télésiège ou quelque chose de ce
genre. Il y a en tout cas un projet de développement, même en
matière de ski de descente. Voilà pourquoi nous exprimons notre
avis favorable.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Credo di poter rispondere ai diversi
Consiglieri che hanno preso la parola, partendo dal primo
intervento che è stato quello del Consigliere Tonino, il quale ha
insistito sull'assenza di una programmazione regionale generale sul
futuro dei "domaines skiables" e sugli interventi della
Regione.
Possiamo dire che all'atto dell'insediamento di questa Giunta,
tra le linee programmatiche era inserito anche l'intento ben
preciso di migliorare ed innovare, là dove possibile, le varie
strutture, da quelle degli impianti di risalita, alle piste. La
Giunta e la maggioranza si stanno ora muovendo lungo queste linee
programmatiche, anche se riconosco come auspicabile una
programmazione più attenta ed un dibattito consiliare che prenda in
esame tutta questa forma di programmazione. Non è detto poi che non
si riesca, prima dell'inverno, ad approfondire quanto si può fare o
proporre nel campo dei "domaines skiables".
Io non sono d'accordo sul fatto che, per presentare un disegno
di legge sull'innevamento artificiale, si debba predisporre
un'analisi meticolosa relativa a tutti i "domaines skiables" ed a
tutti i tratti nei quali si ritenga giusto o meno realizzare
l'innevamento artificiale. Noi riteniamo che la legge debba mettere
a disposizione dei finanziamenti e sancire il principio che la
Regione è disposta ad andare incontro alle esigenze delle società
che proporranno dei progetti di impianti per l'innevamento
artificiale. Crediamo che queste società abbiano la capacità ed i
tecnici competenti per proporre i tratti nei quali ritengono logico
realizzare simili impianti. Da parte nostra, noi cercheremo di far
esaminare a fondo questi progetti da una commissione tecnica
competente, prima di deliberare il finanziamento. Non si può
pretendere, però, che venga tutto definito a priori, altrimenti non
si riuscirebbe a concretizzare mai nulla.
Ricordatevi che tutte le società della Valle d'Aosta che
gestiscono impianti, con i loro direttori, tecnici, presidenti e
consigli di amministrazione, hanno già effettuato visite tecniche
in parecchie località ed anche nelle sedi delle società
costruttrici di impianti di innevamento artificiale, sia a bassa
che ad alta pressione. Evitiamo, quindi, di voler sempre sostituire
le nostre competenze a quelle molto più specifiche delle società
che gestiscono sia gli impianti che il "domaine skiable"! È a loro,
infatti, che compete stabilire se sia logica o meno la
realizzazione di un certo impianto e ciò anche in relazione al
costo della sua futura gestione, che resterà, comunque a carico
loro e non sarà certamente indifferente.
Dopo aver predisposto una legge che stabilisce l'indirizzo
politico e finanziario, a noi spetta controllare i progetti per i
quali nessuno ci può dare alcuna garanzia di validità ed è per
questo motivo che in sede di Commissione abbiamo accettato
volentieri l'emendamento proposto di far esaminare questi progetti
da una Commissione tecnica. L'intera maggioranza è d'accordo con
quanto ho già detto in Commissione e cioè di non prevedere l'esame
degli atti deliberativi previsti dal disegno di legge in
Commissione, altrimenti si instaura il principio che qualunque atto
deliberativo di spettanza dell'Esecutivo regionale deve passare in
prima istanza all'esame delle Commissioni. È un discorso che nessun
Esecutivo e nessuna maggioranza hanno mai accettato e non si
capisce perché, proprio da questo momento, un modesto impianto di
innevamento artificiale debba passare attraverso il parere
preventivo di una Commissione consiliare. Io penso, invece, che
anche i Consiglieri della Commissione consiliare competente abbiano
già precise garanzie da parte di una commissione tecnica, perché
noi non siamo degli esperti e dei tecnici, ma siamo dei politici e
quindi abbiamo il compito di approvare leggi di indirizzo
programmatico e amministrativo.
Ringrazio quindi la collega Consigliere Breuvé, per il parere
favorevole da lei accordato, in modo anche abbastanza disponibile,
al presente disegno di legge. Lei, che vive in una tra le più
importanti stazioni invernali della Valle d'Aosta, ben conosce i
pregi ed i difetti di Courmayeur ed ha posto l'accento sui maggiori
difetti della stazione in cui vive. Posso concordare su alcuni e
meno su altri. Voglio soltanto dirle che noi, come Regione,
dobbiamo fare opera di promozione turistica per l'intera Valle
d'Aosta, ma ogni singola società o località deve cercare di vendere
meglio che può il proprio prodotto. Non è nostro compito fare i
commercianti: se una società come la Val Veny vende i giornalieri a
8.000 lire, mentre fa pagare 15.000 lire il biglietto giornaliero a
chi viene a fare la settimana bianca (i prezzi hanno carattere
esemplificativo e sono puramente ipotetici), cerca di adattarsi ad
una legge di mercato.
Se un domani, come noi abbiamo sempre auspicato, gli operatori
turistici e gli albergatori delle varie località proponessero un
"pool" di offerte garantendo alla società Val Veny, o a qualunque
altra società, un "tot" numero di sciatori e di vendita di
giornalieri, probabilmente la stessa Val Veny praticherebbe degli
sconti particolari, forte appunto della garanzia preventiva di una
notevole vendita sicura e duratura. Questo si verifica naturalmente
ai Salo ne della Montagna dove la Società Cervino o la Società Val
Veny, contattate dai vari sci club o circoli aziendali come quello
della FIAT, che garantiscono migliaia di presenze giornaliere, sono
costrette a praticare degli sconti tra il 40% ed il 50%. Tenete
presente che nei vari Saloni c'è anche una lotta spietata tra le
varie società per accaparrarsi la maggior parte della clientela: è
una legge di mercato.
Certamente concordo con la signora Consigliere Breuvé quando
suggerisce di programmare con più attenzione queste iniziative.
Noi, che come Regione siamo presenti in queste Società con una
quota azionaria pari al 35% del capitale azionario, dobbiamo fare
in modo che i nostri consiglieri di amministrazione favoriscano la
realizzazione di una politica più generale e più valida sotto
l'aspetto programmatico.
Il Consigliere Torrione sostiene che ci sono state delle
contraddizioni nelle mie brevi note esplicative a questo disegno di
legge. Debbo dire che esso è stato preceduto, sotto forma di
premessa, da una relazione con la quale ci siamo dati delle
indicazioni, grazie alla collaborazione dei vari uffici ed esperti
dell'Assessorato, che non hanno effettuato una ricerca molto
specifica, ma hanno solo tenuto conto della conoscenza diretta dei
vari "domaines skiables". Questa relazione, ovviamente, non fa
parte del disegno di legge che, invero, dice solo che la Regione
può arrivare sino al 70% nell'elargire un contributo alle società
che realizzeranno gli impianti di innevamento artificiale. Nella
relazione, che ha più carattere interno, si indicano le condizioni
per la realizzazione degli impianti di innevamento e...
(...INTERRUZIONE...)
No, no. Sto leggendo un passo da un'altra relazione che tratta
di Cogne. "In questa località esistono due condizioni che
legittimerebbero l'adozione dell'innevamento artificiale: la
consistenza della ricettività alberghiera (che è importante perché
è piuttosto difficile, in sua assenza, affrontare ulteriori spese)
e l'insufficienza quasi sistematica delle precipitazioni nevose".
La stazione di Cogne è quella che ha meno neve tra quelle più
note.
TORRIONE
(fuori microfono): "Ma allora preoccupiamoci
delle piste di fondo!"
BORBEY (D.C.):
Lasciami dire. "Per altro verso, la scarsa
appetibilità delle piste di discesa e la prevalente vocazione
fondistica della stazione sconsigliano investimenti importanti per
l'impianto di innevamento artificiale. Potrebbe essere approfondita
l'ipotesi di attrezzare un percorso breve, con impianti a bassa
pressione e di costo più contenuto, previa verifica
dell'adeguatezza del rifornimento idrico. Il quadro va completato
con la precisazione che il problema prioritario per Cogne è
rappresentato dalla sostituzione dell'impianto di base, una vetusta
cabinovia aperta, di bassa portata oraria e con un sistema di
imbarco superato e poco funzionale".
Questa analisi sul "domaine skiable" di Cogne fa parte di una
relazione interna. Si può concordare o meno con essa, ma si tratta
pur sempre di un'analisi, anche se non molto approfondita.
Al Consigliere Viberti si può dire che egli è sempre molto
critico, in particolare con questa maggioranza. Egli dice che
questo disegno di legge è sbagliato, che su di esso non si è fatto
alcun approfondimento e che la maggioranza va avanti a forza di
"colpi di voti di maggioranza". Io mi permetto di suggerire al
Consigliere Viberti di ascoltare anche le dichiarazioni dei
Colleghi della minoranza, tra i quali ha preso la parola anche il
segretario del Partito Comunista che si è pronunciato
sostanzialmente a favore dell'approvazione di questo disegno di
legge; per il P.S.I. hanno poi preso la parola sia il Capogruppo
che la signora Consigliere Breuvè, ed ambedue hanno espresso il
loro parere favorevole. Se lei vuole sempre mettersi per conto suo,
dimenticando tutte le dichiarazioni degli altri, è liberissimo di
farlo, però non può convincere noi...
VIBERTI (fuori microfono):
"Rispondi alle domande!"
BORBEY (D.C.):
Io rispondo alle domande!
VIBERTI
(fuori microfono):
"Rispondi alle domande
e poi ti daremo credito!"
BORBEY (D.C.):
Mi sembra che lei, all'inizio, abbia detto
che noi presentiamo un disegno di legge senza averne prima fatto un
esame approfondito e che poi vogliamo farlo passare a suon di voti
di maggioranza. Il Consigliere Viberti, ad ogni modo, si dice
giustamente preoccupato del "domaine skiable" della Val Veny,
eppure, come fa fede una delibera di Giunta ed una di Consiglio,
esiste una certa preoccupazione per salvaguardare l'ambiente dal
dissesto idro-geologico. In questa relazione si dice che la zona
della Val Veny potrebbe essere adatta, avendone tutte le
caratteristiche, per l'installazione di un impianto di innevamento
artificiale...
VIBERTI
(fuori microfono):
"Quelli della Val Veny
stanno già scaricando la roba e stanno già portando il materiale!
Pertanto non prendiamoci in giro!"
BORBEY (D.C.):
Io non prendo in giro nessuno e penso che
questo non sia vero, anche perché i progetti non sono stati ancora
approvati. In ogni caso quando la Società Val Veny presenterà dei
progetti, questi dovranno avere il parere favorevole del Comune, in
accordo con il tuo indirizzo di lasciare agli Enti locali una certa
responsabilità. Come io sono sensibile alla tutela del "domaine
skiable" di Charvensod, così senz'altro il Sindaco Truchet e tutti
i suoi Consiglieri saranno sensibili alle problematiche del loro
territorio. Il Comune, quindi, dovrà dare la concessione edilizia;
ci dovrà essere poi il parere favorevole della Sovraintendenza ai
Beni Culturali per la tutela del paesaggio, quello dell'Assessorato
per l'Agricoltura e Foreste che è competente per la tutela
dell'ambiente, previo il parere favorevole della Forestale. Se
queste condizioni non saranno rispettate, non si farà l'impianto di
innevamento artificiale nel "domaine skiable" della Val Veny.
Questo è quanto posso dire per tranquillizzare la giusta
preoccupazione del Consigliere Viberti.
PRESIDENTE
: Passiamo ora all'esame dell'articolato.
Do lettura dell'articolo 1:
Articolo 1
(Finalità della legge)
1. La Regione Valle d'Aosta, in considerazione dei rilevanti
effetti economici connessi al regolare svolgimento della stagione
invernale, concede a società funiviarie o a enti locali contributi
finalizzati alla realizzazione di impianti di innevamento
artificiale.
2. I contributi regionali possono essere concessi nei
seguenti casi:
a)
quando gli impianti di innevamento siano
localizzati e strutturati in maniera da consentire, anche in
assenza o carenza di precipitazioni nevose, la pratica dello sci su
una o più piste sin dall'inizio della stagione invernale;
b)
quando gli impianti di innevamento siano
finalizzati a consentire la conservazione o il ripristino del manto
nevoso in tratti di pista critici, soggetti cioè a consumo di neve
tale da pregiudicare altrimenti il transito degli sciatori.
PRESIDENTE
: Se nessuno chiede la parola, metto in
votazione l'articolo 1 testé letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Do lettura dell'articolo 2:
Articolo 2
(Modalità di intervento)
1.
Per l'attuazione delle finalità della presente
legge possono essere concessi contributi in conto capitale fino al
70% della spesa documentata relativa agli investimenti necessari
per l'attivazione degli impianti di innevamento
artificiale.
2.
I contributi di cui al comma precedente sono
cumulabili con altri interventi di tipo creditizio concessi per lo
stesso fine dalla Regione e con altri interventi di qualsiasi tipo
concessi da soggetti diversi dalla Regione, fino alla concorrenza
della spesa totale riconosciuta.
3.
In relazione a quanto stabilito al secondo comma,
gli impianti di innevamento artificiale sono considerati strutture
funzionalmente connesse agli impianti di risalita ai sensi
dell'arti colo 1 della legge regionale 15 luglio 1985, n. 46,
("Concessione di incentivi per la realizzazione di impianti di
risalita e di connesse strutture di servizio") e per la loro
realizzazione sono concedibili mutui fino a un ammontare massimo
del 30% della spesa ammessa e per una durata di anni 10 + 2 di
preammortamento; il tasso dell'operazione è uguale a quello
stabilito per gli impianti di risalita.
PRESIDENTE: Se nessuno chiede la parola, metto in votazione
l'articolo 2 teste letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io chiedo solo il rispetto
dell'impegno assunto in sede di Commissione. Se l'enunciazione di
quell'impegno ha un significato, bene; altrimenti, per protesta, io
abbandono l'aula. Non è giusto, infatti, dire in Commissione che si
è favorevoli, mentre in aula poi non lo si è. Io l'altro giorno ho
espresso il mio parere favorevole, come risulta anche qui nel
parere della Commissione: "...hanno esaminato congiuntamente il
soprariportato disegno di legge e, sentita l'illustrazione
dell'Assessore al Turismo, Urbanistica e Beni Culturali Borbey che
si impegna a presentare in aula emendamenti relativi agli artt. 2 e
3, i presenti si sono così espressi: ....TORRIONE (e lo ripeto)
parere favorevole subordinatamente alla presentazione degli
emendamenti di cui sopra".
Io credo di essere una persona corretta e, se mi si dice una
cosa, io ci credo. Se poi in aula mi si cambiano le carte, non
potendo fare altro contro i voti della maggioranza, sono costretto
ad assentarmi dall'aula per protestare contro questo sistema!
Non è corretto, non è giusto e non è simpatico comportarsi in
questa maniera, perché io ho detto espressamente: "sentito il
parere della Commissione". Inoltre erano presenti i Colleghi e
l'Assessore ha risposto: "Va bene, allora presento gli
emendamenti". Adesso, invece, mi si dice che l'Esecutivo deve fare
tutto quello che vuole! Ma allora che faccia pure tutto quello che
vuole, senza più sentire il parere delle Commissioni! Io, da parte
mia, non collaborerò al compimento di questo misfatto!
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io non ho presente...
(...Interruzione del Consigliere Torrione...)
Ma lasciami dire, Consigliere Torrione! Io non ho ben presente
l'impegno così preciso assunto in merito a questo argomento. Se per
puro caso l'ho manifestato, sicuramente mi sono sbagliato! Mai è
stato accettato, su questo argomento, il parere preventivo della
Commissione, perché questo significherebbe orientarsi verso il
principio che sancisce che tutte le delibere di un esecutivo
dovrebbero avere il parere preventivo delle Commissioni competenti.
A quel punto qualunque progetto di strada, ponte o scuola, dovrebbe
avere il parere preventivo. Che differenza c'è infatti tra...
TORRIONE
(fuori microfono): "L'impianto di innevamento
non costa di certo 4 lire! Sono soldi di tutti!"
BORBEY (D.C.):
Ma tutti i soldi sono di tutti! Io posso
chiedere al Presidente della Commissione e, se effettivamente è
così come dice il Consigliere Torrione, io gli chiedo scusa, perché
ciò vorrebbe dire che io mi sono sbagliato.
A nome dell'Esecutivo regionale posso dire che, se ho aderito a
quella richiesta, mi sono sbagliato, perché l'indirizzo
dell'Esecutivo, non solo di quello attuale ma anche di tutti gli
altri, non è orientato in questo senso. Chiedo scusa se mi sono
preso questo impegno, ma non posso proprio mantenerlo! Ciò,
ovviamente, non perché voglia offendere o mancare alla parola data,
ma perché mi sono sbagliato.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Ho chiesto la parola per dichiarazione di
voto. Mi pare che l'Assessore Borbey abbia volutamente frainteso le
considerazioni fatte, per cui sono costretto a ribadire il pensiero
che ci porta ad esprimere il voto contrario ad un disegno di legge
che solo se fosse stato approfondito da un punto di vista tecnico e
ci permettesse di fare delle valutazioni sui siti, i tipi di
impianto, le spese, i contributi delle singole società e gli
impegni delle varie categorie economiche, potrebbe essere da noi
considerato in modo positivo.
Alle condizioni in cui viene presentato e visti i disastri che
certe società di impianti di risalita hanno combinato, noi non ci
sentiamo di condividere una scelta "al buio" come questa. Non sto a
ripetere il ragionamento relativo all'intervento dei santi in
paradiso, ma in questo caso ci buttiamo allo sbaraglio, buttando
dei soldi che senz'altro andranno a finire nelle mani della Val
Veny, con il rischio di rimettere altre parti del comprensorio
sciistico di Courmayeur nelle mani di gente che fino ad ora non ha
saputo amministrare bene, non solo i soldi della collettività, ma
anche il territorio che non è suo! Buona parte delle piste di sci
di cui usufruiscono coloro che si servono degli impianti della Val
Veny è di privati cittadini valdostani e non del signor Savoretti,
caro Assessore Borbey! Per cui noi votiamo contro questo disegno di
legge, non perché siamo degli antimodernisti o degli
antiprogressisti, ma perché pretendiamo che, le scelte abbiano
validi motivi e seri presupposti.
Ancora una volta ci è stata data una dimostrazione da parte
dell'Assessore Borbey, della considerazione che egli ha dei
colleghi: infatti dice delle cose in Commissione e poi si smentisce
in Consiglio. È troppo comodo venire a scusarsi qui in Consiglio!
Noi non possiamo credere che l'Assessore Borbey non sappia quali
sono le responsabilità dell'Esecutivo e quelle del Consiglio
regionale! Gli è stato buon gioco far cambiare idea al Consigliere
Torrione in Commissione per arrivare in Consiglio con un parere
favorevole su questo disegno di legge! Questo è prendere in giro i
Colleghi! Ancora una volta l'Assessore Borbey se la cava a "colpi
di maggioranza"!
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Io non ho partecipato ai lavori della
Commissione perché ero assente dalla Valle, tuttavia
nell'intervento di carattere generale ho detto che l'unico neo di
questo provvedimento è costituito dalla programmazione degli
interventi. Ora, senza riprendere la questione della necessità di
una programmazione e di un controllo sul come viene fatta la
programmazione, rilevo anch'io che, da parte di questa maggioranza
e di questa Giunta, c'è un ritorno all'indietro rispetto alla
tendenza, che pure c'era anche nel passato, di investire su temi di
questa portata il Consiglio attraverso le Commissioni
competenti.
Faccio 2 soli esempi. La legge n. 10, la prima legge che
prevedeva interventi regionali nel campo degli impianti di
risalita, prevedeva il parere preventivo della Commissione. Esso è
stato tolto e non è più previsto; secondo noi è una scelta
sbagliata. Là dove si prevedono interventi significativi e di
notevole portata, quel passaggio può essere utile alla Giunta
regionale ed alla stessa maggioranza.
Il secondo esempio di legge corretta e seria, è quello che
riguarda i provvedimenti per gli anziani e per le persone inabili.
La legge stabilisce un insieme di principi, ma il piano di riparto
viene presentato all'approvazione del Consiglio regionale, perché
si tratta di un intervento che, in quel caso, riguarda
complessivamente l'organizzazione della sanità e dell'assistenza ed
è giusto che il Consiglio abbia una visione d'insieme del
provvedimento.
Nel caso del provvedimento oggi in discussione, invece, non
accettando neppure l'emendamento presentato dal Consigliere
Torrione, si continua con un metodo che noi non condividiamo.
Sembra quasi che vi sia una certa gelosia, da parte della Giunta
regionale, nel decidere su questo tipo di intervento e noi
riteniamo che ciò sia sbagliato.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Ascoltando il Consigliere Torrione ho
ritenuto di essermi sbagliato ed ho voluto chiedere conferma al
Presidente della I Commissione, al Consigliere Tamone ed anche ai
funzionari competenti in materia, ma ho trovato conferma alla mia
convinzione di non essermi assolutamente impegnato su quel
l'emendamento. Ribadisco, quindi, che esistono testimoni che
possono confermare che io non mi ero assolutamente impegnato e
credo che lo possano fare anche coloro che erano presenti ai lavori
della Commissione.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Dato che il Consigliere Torrione mi ha
chiamato in causa, posso tranquillamente confermare che egli ha
effettivamente richiesto l'inserimento di un "previo parere
favorevole da parte della Commissione consiliare permanente".
Tuttavia non c'è stato alcun impegno da parte dell'Assessore, in
quanto c'era già una Commissione tecnica del settore incaricata di
esaminare i progetti simili a questo. Giustamente, anch'io non mi
sono affatto meravigliato di veder arrivare l'emendamento così come
è stato presentato dall'Assessore Borbey, proprio perché in
Commissione non era stato assunto, diciamocelo francamente, nessun
impegno rispetto sul problema del parere preventivo da parte della
Commissione consiliare.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
È preoccupante che si verifichino
delle situazioni come queste. In Commissione io avevo espresso
parere favorevole rispetto a questa proposta di legge e ne sono
ancora convinto, però si continua a fare il gioco dei numeri e
perciò io chiedo la sospensione del Consiglio per prendere in esame
i verbali di quella Commissione.
Mi meraviglio che i Consiglieri Beneforti e Tamone possano
smentire certe affermazioni, ma l'Assessore Borbey si era impegnato
a presentare i 2 emendamenti. È vero che il Consigliere Torrione
aveva condizionato il suo voto favorevole al secondo emendamento,
ma ciò proprio perché l'Assessore Borbey si era impegnato a
proporli in aula.
Non è che qui facciamo il gioco delle parti, però non mi sembra
corretto smentire in Consiglio regionale quello che era stato
deliberato in Commissione. Anzi, Assessore Borbey, noi volevamo
inserire l'emendamento come Commissione (magari l'avessimo fatto!),
ma in quell'occasione lei si impegnò a presentare i due emendamenti
in Consiglio.
Proprio per il discorso fatto dal Consigliere Tonino, nel merito
dell'impegno delle Commissioni competenti, io sostengo che fare
marcia indietro solo perché si hanno 19 voti a favore di una
proposta di legge, fa sì che, continuando a rimanere valide queste
condizioni, io debba votare contro questo disegno di legge.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Siccome io faccio parte della III
Commissione e ho partecipato ai suoi lavori, ad onor del vero,
posso affermare che corrisponde a verità l'impegno che si era
assunto l'Assessore Borbey di accettare l'emendamento proposto dal
Consigliere Torrione.
Io sono favorevole a questo disegno di legge, così come ho
dichiarato anche in sede di Commissione. Di fronte, però, a questo
comportamento scorretto e squalificante dell'Assessore, pur
ritenendomi favorevole al provvedimento, sono costretto a votare
contro, solo per una questione di principio, perché non si può
accettare in Commissione una presa di posizione favorevole
all'emendamento proposto da un membro della Commissione e poi
venire in Consiglio per dire che ciò non è vero, affermando
l'esatto contrario. Questo è un comportamento scorretto e,
pertanto, se non viene accettato l'emendamento proposto dal
Consigliere Torrione, io voterò contro, pur ritenendomi favorevole
al principio ispiratore del presente disegno di legge.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io formalizzo la proposta di
sospensione dei lavori del Consiglio per poter esaminare i verbali.
A questo punto, infatti, non possiamo continuare a prenderci in
giro e non è più possibile continuare a fare il gioco dei numeri e
delle parti. Pertanto io chiedo ufficialmente la sospensione della
seduta per esaminare il verbale. Io penso che gli Uffici della
Presidenza del Consiglio siano in grado di sottoporci i verbali
della seduta delle due Commissioni e da essi potremo constatare la
veridicità delle nostre affermazioni o di quelle fatte da alcuni
Consiglieri della maggioranza. Da qualche parte deve pur essere
scritta la richiesta avanzata dal Consigliere Torrione, così come
la risposta data a tutti i membri della Commissione, dall'Assessore
Borbey.
Non riesco a capire che difficoltà potrebbe esistere e del resto
sarebbe una dimostrazione di buona volontà da parte della
maggioranza, anche perché questo emendamento non stravolge il senso
della legge. Tutta la Commissione aveva chiesto che fosse inserita
solo la formula "sentito il parere della Commissione competente"
che, del resto, non avrebbe dovuto decidere nulla ma solo esprimere
un parere. Non ritengo eccessiva questa richiesta che è stata fatta
propria da tutta la Commissione, e quindi non era più del solo
Consigliere Torrione che aveva però subordinato il suo parere
favorevole all'accettazione della stessa; tutta la Commissione era
comunque d'accordo.
Io ufficializzo la richiesta di sospensione dei lavori. Il
Consiglio, ovviamente, può decidere quello che crede, però si
rimane piuttosto desolati di fronte a certi atteggiamenti che fanno
ritenere questa maggioranza, come ho dichiarato questa mattina, una
specie di muro di gomma che respinge tutto quello che viene
proposto dall'opposizione.
PRESIDENTE
: Consigliere Baldassarre, c'è da precisare che
le Commissioni possono decidere quello che vogliono, però è al
Consiglio, in definitiva, che spetta l'approvazione finale o meno
degli emendamenti o delle proposte di legge. Comunque, poiché lei
ha ufficializzato la proposta di sospensiva, come è tradizione di
questo Consiglio, io do la parola ad un Consigliere a favore e ad
uno contrario alla proposta.
Ha chiesto la parola il Consigliere Pascale; ne ha facoltà.
PASCALE (P.S.I.):
Io mi dichiaro favorevole alla proposta
di sospensione, non tanto per porre in discussione la nostra
posizione in merito a questo disegno di legge che riteniamo
fondamentalmente valido, ma solo per chiarire un episodio molto
increscioso e che forse è frutto di un equivoco.
Io non dico che occorre sospendere i lavori per andarci a
rileggere i verbali, però io ritengo opportuna, sul piano della
correttezza dei rapporti tra Consiglieri regionali, una
sospensione, per permettere alle due Commissioni consiliari I e
III, che si erano riunite per esaminare questo disegno di legge, di
verificare al loro interno in che modo si è verificato questo
episodio ed in che modo lo si possa chiarire. Tutto ciò,
ovviamente, al di là del nostro giudizio sulla validità o meno del
progetto di legge.
PRESIDENTE
: Metto in votazione la proposta di sospensione
della seduta del Consiglio regionale:
ESITO DELLA VOTAZIONE
Presenti: 29
Votanti: 29
Favorevoli: 10
Contrari: 19
Il Consiglio non approva.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois que c'est impossible avec une
suspension de la séance de lire les procès-verbaux qui ont été
faits. En effet la proposition du Conseiller Baldassarre était de
suspendre la séance pour lire les procès-verbaux. Or, la chose est
techniquement impossible: s'il est une autre requête, avec un autre
sens, nous allons en discuter; en tout cas c'est une question
d'ordre technique. D'un côté on dit qu'en Commission autre chose a
été affirmé, alors il faudrait lire les procès-verbaux et là on
aurait pu accepter, mais le fait d'être d'accord ou non sur une
proposition est un autre discours. Donc, ou bien l'avis a changé ou
bien il y a autre chose. Il ne faut pas voir là une manque de
collaboration, il n'en est rien.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Allora faccio una nuova proposta di
sospensione e chiedo che siano sospesi i lavori del Consiglio per
un'immediata riunione delle Commissioni consiliari permanenti I e
III, affinché discutano al proprio interno questo episodio che,
probabilmente, è frutto di un equivoco.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io esprimo il mio voto favorevole
alla richiesta del Consigliere Pascale di sospendere la seduta per
consentire la riunione delle due Commissioni e ribadisco che non
esiste nessuna difficoltà tecnica, come potremo appurare in
Commissione...
(...Interruzione del Presidente Rollandin...)
BALDASSARRE (P.S.D.I.):
Presidente Rollandin, lei mi può
insegnare che le segretarie hanno gli appunti della seduta,
possiamo leggere i loro appunti, del resto si tratterebbe di
leggere solo due righe. In ogni caso non voglio fare delle
polemiche. Siccome si deve esprimere un Consigliere a favore ed uno
contro, io mi esprimo a favore della richiesta di sospensione
avanzata dal Consigliere Pascale.
PRESIDENTE
: II Consiglio è d'accordo a sospendere la
seduta. Vengono convocate la I e la III Commissione. Prego i due
Presidenti di presiedere la riunione.
Si dà atto che i lavori del Consiglio sono sospesi dalle ore
17,42 alle 17, 59.
PRESIDENTE
: Do lettura dell'articolo 3:
Articolo 3
(Presentazione delle domande)
1. Per ottenere le provvidenze di cui all'art. 2, i soggetti
richiedenti devono presentare all'assessorato regionale competente
in materia di turismo, prima dell'inizio dei lavori, apposita
domanda corredata di progetto, preventivo di spesa, relazione
tecnica, piano finanziario dell'intervento e previsione del costo
di gestione.
2. Quando si tratti di società il richiedente è altresì tenuto a
richiedere e far pervenire il parere dei consigli dei comuni nei
cui territori ricadono gli impianti.
3. I consigli comunali devono esprimersi entro 60 giorni dalla
data di presentazione da parte del richiedente di apposita istanza,
corredata della documentazione di cui al primo comma; superato tale
termine si dà per espresso un parere favorevole.
4. L'assessorato regionale competente in materia di turismo
provvede all'istruzione delle domande, acquisendo il parere tecnico
dei servizi regionali competenti in materia di tutela dell'ambiente
e di urbanistica e redigendo infine motivata proposta da sottoporre
all'esame della Giunta, che decide in via definitiva in merito alla
concessione del contributo e al suo ammontare.
PRESIDENTE
: Do lettura del sub emendamento al ° comma
dell'articolo 3 presentato dal Consigliere Torrione:
Sub emendamento
Al termine del 4° comma dell'articolo 3, aggiungere le
parole: sentita la Commissione consiliare competente"
PRESIDENTE
: Se nessuno chiede la parola, metto in
votazione il sub emendamento teste letto:
ESITO DELLA VOTAZIONE
Presenti: 28
Votanti: 28
Favorevoli: 10
Contrari: 18
Il Consiglio non approva.
PRESIDENTE
: Do lettura dell'emendamento sostitutivo del
1° comma dell'articolo 3 presentato dall'Assessore Borbey:
Emendamento
Il 4° comma dell'art. 3
è
sostituito dal
seguente:
"4. L'assessorato regionale competente in materia di turismo
provvede all'istruzione delle domande, sottoponendole quindi
all'esame della commissione tecnico-consultiva prevista
dall'articolo 3 della legge regionale 15 luglio 1985, n. 46,
concernente la concessione di incentivi per la realizzazione di
impianti di risalita e di connesse strutture di servizio, e
redigendo infine motivata proposta da sottoporre all'esame della
Giunta, che decide in via definitiva in merito alla concessione del
contributo e al suo ammontare".
PRESIDENTE
: Se nessuno chiede la parola, metto in
votazione l'emendamento all'articolo 3 testé letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Solo per precisare che, nonostante la
riunione delle due commissioni, l'equivoco non è stato chiarito e
il Consigliere Torrione è rimasto fuori dall'aula per protestare
contro i comportamenti dell'Assessore. A giudizio del Gruppo
Socialista, rimane ferma nella sua interezza la validità della
proposta di legge ed è per questo che noi la votiamo.
PRESIDENTE
: Do lettura dell'articolo 3 nel testo
emendato:
Articolo 3
(Presentazione delle domande)
1. Per ottenere le provvidenze di cui all'art. 2, i soggetti
richiedenti devono presentare all'assessorato regionale competente
in materia di turismo, prima dell'inizio dei lavori, apposita
domanda corredata di progetto, preventivo di spesa, relazione
tecnica, piano finanziario dell'intervento e previsione del costo
di gestione.
2. Quando si tratti di società il richiedente è altresì
tenuto a richiedere e far pervenire il parere dei consigli dei
comuni nei cui territori ricadono gli impianti.
3. I consigli comunali devono esprimersi entro 60 giorni
dalla data di presentazione da parte del richiedente di apposita
istanza, corredata della documentazione di cui al primo comma;
superato tale termine si dà per espresso parere favorevole.
4. L'assessorato regionale competente in materia di turismo
provvede all'istruzione delle domande, sottoponendole quindi
all'esame della commissione tecnico-consultiva prevista
dall'articolo 3 della legge regionale 15 luglio 1985, n. 46,
concernente la concessione di incentivi per la realizzazione di
impianti di risalita e di connesse strutture di servizio, e
redigendo infine motivata proposta da sottoporre all'esame della
Giunta, che decide in via definitiva in merito alla concessione del
contributo e al suo ammontare.
PRESIDENTE
: Se nessuno chiede la parola, metto in
votazione l'articolo 3 nel testo emendato testé letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Do lettura dell'articolo 4:
Articolo 4
(Controlli)
1. L'assessorato regionale competente in materia di turismo
provvede alla verifica della regolare esecuzione delle opere e
della conformità dei relativi documenti di spesa, liberando quote
del contributo deliberato proporzionali ai lavori eseguiti.
2. In caso di accertate irregolarità la Giunta regionale
sospende l'erogazione delle somme e procede, qualora ne ricorrano i
presupposti, alle azioni necessarie al recupero di quelle già
versate.
PRESIDENTE
: Se nessuno chiede la parola, metto in
votazione l'articolo 4 testé letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Do lettura dell'articolo 5:
Articolo 5
(Norma transitoria)
1. In fase di prima applicazione della presente legge e sino
al 31 dicembre 1986 sono ammissibili domande relative a interventi
in tutto o in parte già attuati, purchè iniziati successivamente al
1° gennaio 1985.
PRESIDENTE
: Se nessuno chiede la parola, metto in
votazione l'articolo 5 teste letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Do lettura dell'articolo 6:
Articolo 6
(Norma finanziaria)
1.
L'onere derivante dall'applicazione della presente
legge, previsto per l'anno 1986 in lire 3.500.000.000, graverà sui
capitoli 22847 e 37504, di nuova istituzione, del bilancio di
previsione della Regione per l'esercizio finanziario 1986, come
previsto nel successivo articolo 7.
2.
Alla copertura dell'onere di cui al comma
precedente si provvede mediante riduzione di pari importo dello
stanziamento iscritto al capitolo
50150
"Fondo globale per
il finanziamento di spese per ulteriori programmi di sviluppo
(Spese di investimento)", a valere sull'accantonamento previsto
nell'allegato n. 8 del bilancio per l'anno 1986 relativo alla
istituzione del fondo regionale investimenti e occupazione
(F.R.I.O.). Per il predetto intervento rimane disponibile la minor
somma di lire 1.500.000.000.
3.
Per gli esercizi successivi all'anno 1986 lo
stanziamento dei capitoli 22847 e 37504 verrà stabilito con legge
finanziaria di cui all'art. 19 della legge regionale 7 dicembre
1979, n. 68.
PRESIDENTE
: Se nessuno chiede la parola, metto in
votazione l'articolo 6 testé letto:
ESITO DELLA VOTAZIONE
Presenti: 28
Votanti: 28
Favorevoli:
27
Contrari: 1
Il Consiglio approva.
PRESIDENTE
: Do lettura dell'articolo 7:
Articolo 7
(Variazioni di bilancio)
1. Al bilancio di previsione della Regione per l'esercizio
finanziario 1986 sono apportate le seguenti variazioni:
In diminuzione
Cap.
50150
"Fondo globale per il finanziamento di
spese per ulteriori programmi di sviluppo (Spese di
investimento)"
£ 3.500.000.000
In aumento
2.1.: Interventi a carattere generale
2.1.1.: Finanza locale
Codificazione 2.1.2.3.2.3.10.24.09
Cap. 22847 (di nuova istituzione) "Contributi agli enti
locali per la realizzazione di impianti di innevamento
artificiale
- L.R., n.
Settore 2: Sviluppo economico
Programma 2.2.2.12.: Interventi promozionali per il
turismo.
Codificazione 2.1.2.4.3.3.10.24.09
Cap. 37504 (di nuova istituzione) "Contributi a società
funiviarie per la realizzazione di impianti di innevamento
artificiale
- L.R., n.
£. 3.500.000.000
La presente legge sarà pubblicata nel Bollettino ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE
: Se nessuno chiede la parola, metto in
votazione l'articolo 7 testé letto:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti: 28
Favorevoli: 24
Contrari: 4
Il Consiglio approva.
