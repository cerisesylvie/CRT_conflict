Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1627 del 7 novembre 1985 - Resoconto
OGGETTO N. 1627/VIII - RINVIO OGGETTI E RITIRO DI
MOZIONE.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Dopo questo "pò pò" di presentazione, se
non fossi nelle condizioni di evidente confusione nelle quali mi
trovo, dovrei cercare di far discutere questa proposta di legge
concernente "Interventi straordinari per il recupero abitativo dei
centri storici". Io invece non me la sento proprio di affrontare un
argomento così pesante e così importante, sul quale certamente
l'Assessore Borbey mi metterebbe in grave difficoltà.
Pertanto mi accontenterei di sapere se i lavori della Giunta
sulla preparazione di questo disegno di legge sono a buon punto. Se
l'Assessore non mi dovesse rispondere, la prossima volta, invece di
presentare una legge, presenterò una interpellanza, così sarà
almeno obbligato a rispondermi.
Visto però che oggi non sono mancati vari scambi di cortesie,
specie con la Democrazia Cristiana, sarebbe il caso che l'Assessore
mi dicesse almeno quattro parole. Se l'argomento è già oggetto di
interesse da parte della Giunta, sarebbe bene che fosse lo stesso
Presidente della Giunta ad esprimersi sui criteri e sulle scelte
seguiti in contrapposizione od in accordo con la nostra proposta
che da troppo tempo viene rinviata, mentre tutti sappiamo che il
problema è presente e reale, e merita l'attenzione del Consiglio ed
anche una soluzione che risponda alle effettive esigenze e consenta
di vedere la fine di questo lavoro permettendoci di confrontarci
con questo disegno di legge e con quello della Giunta ed
eventualmente con quelli presentati da altri Gruppi.
PRESIDENTE:
Il rinvio è condizionato all'intervento
dell'Assessore Borbey.
Ha chiesto la parola l'Assessore al Turismo, Urbanistica e Beni
Culturali Borbey; ne ha facoltà.
BORBEY (D.C.):
Credo che possa essere rinviata la
discussione di questo oggetto e poiché oggi è la giornata delle
cortesie credo anche che il Consigliere Viberti si aspetti che io
non prenda nessun impegno.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Io non insisto di fronte a tanta scienza,
mi auguro, però, che la Giunta non sia condiscendente nei riguardi
di questo atteggiamento dilatorio che, se può essere tollerato per
un Consigliere di Nuova Sinistra, non può assolutamente essere
accettato per l'esecutivo che invece deve assumere decisioni
risolutive.
PRESIDENTE:
La Presidenza, così come è già stato rinviato
l'oggetto concernente gli Asili Nido, propone di rinviare anche
questi oggetti alla seduta del 5 e 6 dicembre 1985, perché oggi ci
è stato distribuito il bilancio e la Presidenza ritiene che, se si
vuole stabilire un calendario di lavori attuabile questi argomenti
dovrebbero essere rinviati per dare la precedenza e la dovuta
importanza al bilancio.
L'oggetto n. 23 che, abbiamo già rinviato sarà iscritto
nell'ordine del giorno della seduta del 5 e 6 dicembre 1985, così
come quello che si riferisce alla proposta di legge del Consigliere
Viberti.
Comunico che la trattazione delle proposte di legge iscritte ai
punti 26) e 27) dell'ordine del giorno è rinviata all'adunanza già
fissata per i giorni 5 e 6 dicembre 1985
IL CONSIGLIO
prende atto concordando sulla proposta di rinvio degli
oggetti sottoriportati:
Proposta di legge regionale n. 206, presentata dal
Consigliere regionale di Nuova Sinistra Ilio Viberti, in data 24
maggio 1985, concernente: "Interventi straordinari per il recupero
abitativo dei centri storici".
Proposta di legge n. 223, presentata dai Consiglieri
regionali Ruggero Millet, Igino Bajocco, Enzo Cout, Giulio Dolchi,
Demetrio Mafrica e Alder Tonino, concernente: "Nuova disciplina
dell'artigianato in Valle d'Aosta".
PRESIDENTE:
Do lettura della mozione presentata dai
Consiglieri Mafrica, Millet, Cout, Dolchi, Bajocco e Tonino:
MOZIONE
CONSIDERATO CHE il settore della costruzione, per numero di
addetti e volume di investimenti, rappresenta uno dei principali
rami dell'attività economia in Valle d'Aosta;
RILEVATO CHE nel corso di numerose discussioni sui problemi
degli appalti regionali sono emerse proposte atte a diminuire i
costi e migliorare la qualità delle opere;
RICORDATO altresì che il settore delle costruzioni necessita di
iniziative volte a superarne la frammentazione e consentirne il
rinnovamento tecnologico;
TENUTO conto delle sollecitazioni in più riprese fatte in merito
dalle Confederazioni sindacali e dalla Federazioni Lavoratori delle
Costruzioni della Valle d'Aosta;
il Consiglio regionale della Valle d'Aosta
DELIBERA
di impegnare la Giunta regionale:
a concludere rapidamente con le Organizzazioni Sindacali la
trattativa riguardante la politica degli appalti e lo sviluppo del
settore delle costruzioni in Valle d'Aosta;
ad inserire gli accordi raggiunti in merito in uno specifico
Protocollo di intesa.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi ritiriamo questa mozione perchè
dalle Organizzazioni Sindacali c'è stato detto che quanto veniva
richiesto nella mozione era già stato soddisfatto, e di ciò
chiediamo conferma alla Giunta.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Nous confirmons.
PRESIDENTE:
Signori Consiglieri, la mozione iscritta
all'oggetto n. 28 all'ordine del giorno è stata ritirata
IL CONSIGLIO
prende atto concordando.
