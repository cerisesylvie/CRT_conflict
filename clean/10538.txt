Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1531 del 8 novembre 1990 - Resoconto
OGGETTO N. 1531/IX - Comunicazioni del Presidente del
Consiglio.
Bich (Vicepresidente del Consiglio) - Do comunicazione
dell’attività svolta dalla Presidenza del Consiglio
e dagli organi consiliari dopo l’ultima
adunanza:
Disegni di legge presentati
:
Proposta di legge n. 234, presentata dai Consiglieri Perrin,
Agnesod, Andrione, Faval, Louvin, Marcoz, Mostacchi, Rollandin,
Stévenin, Vallet, Viérin e Voyat in data 18 ottobre 1990,
concernente: "Modificazioni alla legge regionale 6 luglio 1984, n.
30, recante interventi regionali in materia di agricoltura" (III e
II Commissione)
Disegno di legge n. 235, presentato dalla Giunta regionale in
data 19 ottobre 1990, concernente: "Completamento di interventi
inclusi nei programmi di cui alla legge regionale 18 agosto 1986,
n. 51 (FRIO) e successive modificazioni per i trienni 1986/88,
1987/89, 1988/90 e 1989/91" (II e III Commissione)
Disegno di legge n. 236, presentato dalla Giunta regionale in
data 22 ottobre 1990, concernente: "Acquisto di immobili siti in
Comune di Bionaz" (II Commissione)
Disegno di legge n. 237, presentato dalla Giunta regionale in
data 22 ottobre 1990, concernente: "Disposizioni sul trattamento
economico del personale appartenente al Corpo Forestale Valdostano"
(II Commissione)
Disegno di legge n. 238, presentato dalla Giunta regionale in
data 22 ottobre 1990, concernente: "Autorizzazione
all’acquisto di immobili siti in Comune di
Saint-Christophe" (II Commissione)
Disegno di legge n. 239, presentato dalla Giunta regionale in
data 22 ottobre 1990, concernente: "Autorizzazione
all’acquisto di immobili di proprietà della Società
ILVA S.p.A." (II Commissione)
Proposta di legge n. 240, presentata dai Consiglieri Agnesod,
Andrione, Faval, Louvin, Marcoz, Mostacchi, Perrin, Rollandin,
Stévenin, Vallet, Viérin e Voyat in data 23 ottobre 1990,
concernente: "Aumento del finanziamento a favore de
l’Institut Valdôtain de l’Artisanat
Typique" (IV e II Commissione)
Disegno di legge n. 241, presentato dalla Giunta regionale in
data 23 ottobre 1990, concernente: "Erogazione di un contributo
annuo all’Aero Club Valle d’Aosta per
l’esercizio di attività turistico-sportive di
interesse regionale" (V e II Commis-sione)
Disegno di legge n. 242, presentato dalla Giunta regionale in
data 25 ottobre 1990, concernente: "Promozione di una fondazione
per la formazione professionale turistica" (IV- V e II
Commissione)
Deliberazioni vistate:
n. 39
Deliberazioni non vistate:
Il Presidente della Commissione di Coordinamento ha richiesto
chiarimenti in merito alle seguenti deliberazioni consiliari:
n. 1435/IX in data 1° ottobre 1990 concernente: "Concessione di
un contributo di L. 13.500.000 all’Amministrazione
comunale di Gaby per l’acquisto di sorgenti e
relativa area di rispetto da destinare al potenziamento
dell’acquedotto comunale ai sensi della legge
regionale 27 giugno 1986, n. 27 - Approvazione ed impegno di
spesa."
n. 1439/IX in data 1° ottobre 1990, concernente: "Revoca delle
nomine dei rappresentanti regionali del Consiglio direttivo
dell’IRRSAE e designazione dei nuovi
rappresentanti"
n. 1440/IX in data 1° ottobre 1990, concernente: "Revoca delle
nomine dei rappresentanti regionali in seno al Comitato regionale
dei trasporti collettivi e designazione dei nuovi rappresentanti
regionali"
n. 1453/IX in data 1° ottobre 1990, concernente: "Esame del
dossier sulla candidatura olimpica della città di Aosta -
Approvazione di risoluzione"
n. 1479/IX in data 18 ottobre 1990, concernente: "Designazione
di due membri effettivi e due membri supplenti nella Commissione
regionale per l’impiego"
n. 1483/IX in data 18 ottobre 1990, concernente: "Attribution
d’une subvention à l’Association "Le
monde bilingue"
n. 1485/IX in data 18 ottobre 1990, concernente: "Concessione di
un contributo di L. 311.202.000 all’Amministrazione
comunale di Aosta per l’acquisto di immobili da
destinare a zona verde attrezzata di uso pubblico, ai sensi della
legge regionale 27 giugno 1986, n. 27 - Approvazione ed impegno di
spesa"
n. 1493/IX in data 18 ottobre 1990, concernente: "Conferimento
di un incarico di consulenza all’Ing. Manuela
Zublena, di Saint-Marcel - Approvazione ed impegno di spesa -
Approvazione di bozza di convenzione."
n. 1498/IX in data 18 ottobre 1990, concernente: "Sostituzione
di componenti in seno alla Commissione prevista
dall’art. 9 della legge 19 maggio 1976, n. 398,
sulla disciplina del commercio ambulante"
Riunioni:
Ufficio di Presidenza: 1
II Commissione: 2
III Commissione: 1
IV Commissione: 2
V Commissione: 2
La III Commissione consiliare permanente, riunitasi in sede
consultiva in data 16 ottobre 1990, a seguito del sopralluogo
effettuato in data 11 ottobre, ha preso in esame il progetto di
sistemazione ed allargamento della strada comunale di Clavalité nel
Comune di Fénis esprimendo al riguardo le proprie osservazioni.
---
In data 17 ottobre 1990 è pervenuto a questa Presidenza un
comunicato del Responsabile CGIL della sanità in merito
all’incontro svoltosi il 15 ottobre tra il
Presidente del Comitato di gestione e le organizzazioni sindacali
sui problemi del laboratorio analisi del presidio ospedaliero
dell’Unità Sanitaria Locale della Valle
d’Aosta.
Il comunicato evidenzia che nell’incontro è
emersa la mancanza di dialogo tra i due nuclei del laboratorio
analisi, che potrebbe condurre a deleterie convenzioni con
laboratori privati, di un servizio qualitativamente possibile solo
nelle strutture pubbliche.
---
Con lettera in data 17 ottobre 1990 il Presidente della Giunta
regionale del Friuli-Venezia Giulia ha richiesto
l’adesione della Regione Valle
d’Aosta alla XXVI edizione
dell’Incontro di sci tra le Regioni alpine a Statuto
speciale che si terrà nella località turistica di Sella Nevea dal 9
al 16 marzo 1991.
Ho provveduto pertanto a dare l’adesione della
nostra Regione alla ormai tradizionale manifestazione sportiva.
---
In data 30 ottobre 1990 è stata presentata a questa Presidenza,
ai sensi dell’articolo 36 del Regolamento interno,
una petizione promossa dall’Associazione artistica e
culturale "Sécession du Val d'Aoste" e sottoscritta da 241
cittadini, intesa a richiedere la ristrutturazione della Torre dei
Signori di Porta Sant’Orso sita ad Aosta in Piazza
Porte Pretoriane.
A norma del 3° comma dell’articolo 36 del
Regolamento interno, l’Ufficio di Presidenza del
Consiglio dovrà decidere sulla ricevibilità ed ammissibilità della
petizione.
---
E’ pervenuta a questa Presidenza, da parte della
Segreteria regionale FNLE-CGIL-SAVT-ENERGIE, una richiesta di
incontro con i competenti organi regionali per un confronto in
merito alla politica occupazionale attuata dall’ENEL
in Valle d’Aosta.
La richiesta, che risulta essere stata inviata anche ai
Capigruppo consiliari della Regione e al Presidente della Giunta
regionale, è stata inviata, per opportuna conoscenza, al Presidente
della IV Commissione consiliare permanente.
---
In data 30 ottobre è pervenuta a questa Presidenza una lettera
sottoscritta da alcuni inquilini degli stabili di proprietà
regionale siti in via G. Carrel ai nn.27-29 con la quale richiedono
di poter riscattare gli alloggi in cui abitano versando una quota
all’Amministrazione regionale.
La lettera risulta essere stata inviata anche al Presidente
della Giunta regionale, all’Assessore alle Finanze,
all’Assessore ai Lavori Pubblici e ai Capigruppo del
Consiglio regionale.
Gli abitanti delle frazioni La Pera e Chabodey in Comune di La
Salle hanno inviato a questa Presidenza un esposto per sollecitare
l’intervento del Consiglio regionale in merito
all’uso di esplosivo negli scavi della galleria
autostradale sottostante l’abitato.
Copia dell’esposto è stato trasmesso, per
opportuna conoscenza, al Presidente della III Commissione
consiliare permanente.
---
Signori Consiglieri,
vorrei rendere noti in apertura di seduta i motivi
dell’assenza nella giornata odierna del Presidente
del Consiglio Giulio Dolchi e del Vicepresidente Francesco
Stévenin.
Entrambi sono oggi impegnati a Roma, presso il Quirinale,
congiuntamente agli altri Presidenti dei Consigli regionali
italiani e delle Province autonome di Trento e di Bolzano, in un
incontro con il Presidente della Repubblica Francesco Cossiga.
Nell’occasione verrà ufficialmente sottoposto
all’attenzione del Capo dello Stato il documento
finale scaturito al termine della conferenza dei Presidenti dei
Consigli regionali, tenutosi nella sessione del 29 ottobre scorso a
Firenze. Attraverso tale documento si intendono proporre, fra le
altre cose, alcune importanti revisioni costituzionali, in
particolare si chiede l’ampia revisione e
l’aggiornamento dell’articolo 117
della Costituzione, che attribuisce alle Regioni e più aggiornate
competenze, e la parziale modifica degli statuti regionali
adeguandoli al nuovo e più significativo ruolo che le Regioni
italiane intendono assumere.
---
Vorrei chiedere ai signori Consiglieri di levarsi in piedi per
le commemorazioni; la prima per ricordare la figura di Suor Celeste
Léony Valleise, recentemente mancata all’età di 81
anni, dei quali più di 60 trascorsi nell’ambito
della comunità religiosa. Suor Celeste, figura molto nota ad Aosta,
per circa un quarantennio insegnò al giardino
dell’infanzia froebeliano annesso alla scuola
magistrale beneficiando innumerevoli allievi dei suoi preziosi
consigli ed insegnamenti. Non solo i suoi ex alunni, alcuni dei
quali siedono in questo Consiglio, ma tutti noi la ricordiamo come
unica ed irripetibile figura di educatrice, dotata di grande carica
umanitaria e profonde capacità pedagogiche, doti che da sempre
hanno caratterizzato il suo lungo operato.
Ricordo Franco Blanc, giovane vigile del fuoco di Oyace,
tragicamente scomparso il 3 novembre scorso all’età
di 36 anni, vittima di un incidente sul lavoro. La sua scomparsa
segna anche un grave lutto per il mondo sportivo valdostano, in
particolare per quello dello sci da fondo. Franco Blanc fu infatti
fra i protagonisti della rinascita del fondo valdostano, giungendo
a conquistare nel 1973 il titolo italiano juniores nella
staffetta.
Conclusa la carriera agonistica, l’ex azzurro
divenne valido e stimato allenatore, conosciuto ed apprezzato per
le sue capacità e le sue doti in tutta la nostra Regione.
A lui l’estremo saluto da parte
dell’intero Consiglio regionale.
Infine un incidente avvenuto l’altro ieri:
esprimo il cordoglio alla famiglia, in particolare al figlio che è
dipendente regionale, per la morte di Almiro Balliana, vittima di
incidente sul lavoro in un cantiere dell’autostrada
Gran San Bernardo. Penso di interpretare i sentimenti
dell’intero Consiglio nel richiamare le autorità
preposte alla massima severità nel controllo e nella vigilanza dei
cantieri di lavoro, affinché non abbia più ad allungarsi la già
tragica ed allarmante lista degli incidenti sul lavoro di cui ci
siamo già occupati in dibattiti consiliari.
Prego osservare un minuto di silenzio.
Ha chiesto di parlare sulle comunicazioni del Presidente del
Consiglio il Consigliere Maquignaz, ne ha facoltà.
Maquignaz (Ind)
- Desidero anch’io
associarmi alle parole di cordoglio pronunciate dal Presidente del
Consiglio per ricordare la scomparsa di Suor Celeste, molto
conosciuta e molto stimata nella nostra Regione, e soprattutto per
ricordare la tragica scomparsa di Franco Blanc, vigile del fuoco,
di 36 anni, ex azzurro di fondo e protagonista di spicco nel mondo
dello sport valdostano.
Franco Blanc, come giustamente è stato ricordato, è stato uno
degli atleti che ha contribuito in modo determinante alla rinascita
del fondo valdostano negli anni 1969-70-71. Dopo un periodo
trascorso nel circuito azzurro si è sempre distinto come maestro di
fondo e come allenatore nei vari gruppi sportivi della sua
Valle.
La Valle d’Aosta con la scomparsa di Blanc perde
non solo un atleta, ma soprattutto un figlio della montagna. Blanc
amava molto la sua montagna dove era nato e vissuto e dove aveva
ereditato i valori di fondo della civiltà alpina. Era un uomo pieno
di forza e di coraggio, fiero della propria origine e delle
tradizioni della sua Valle, amava la natura con la quale aveva
saputo stabilire un rapporto meraviglioso. Si sentiva profondamente
legato alla famiglia e alle sue giovanissime figlie. Un destino
triste e crudele lo ha portato via.
Ci rimane il suo ricordo, il ricordo di una vita esemplare. Alla
famiglia e ai suoi cari esprimo ancora le più sentite
condoglianze.
Presidente
- Ha chiesto di parlare il Consigliere
Andrione, ne ha facoltà.
Andrione (UV)
- Nous nous associons aux paroles de deuil
qui ont été prononcées à la mémoire des personnes récemment
disparues.
Comme j’ai été un des élèves de Soeur Celeste, je
me limiterai à dire que c’était la dernière personne
à Aoste qui m’appelait encore Mariolino, même si
j’avais grossi et grandi depuis
l’époque où j’allais au
"Fröbeliano".
Nous rappelons également avec émotion la disparition de notre
amis Blanc, membre de notre Mouvement et engagé non seulement dans
la vie sportive mais dans la vie politique à faveur de la Vallée
d’Aoste, ainsi que du mort dans un accident de
travail que nous déplorons comme le Président du Conseil.
Je voudrais également demander à la courtoisie de M. Bich de me
faire avoir la copie des lettres de la Commission de Coordination
demandant des explications sur les différentes révocations, parce
que nous reviendrons sur l’argument dans une
prochaine séance du Conseil.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Mi associo alle dichiarazioni del
Presidente del Consiglio per i lutti che hanno colpito la nostra
Regione, in particolare mi associo alle sue richieste di interventi
precisi da parte delle autorità per ciò che riguarda la sicurezza
nei cantieri di lavoro. In effetti l’elenco delle
disgrazie che si sono ripetute in questi mesi è lungo ed è
necessario intervenire tenendo conto anche delle richieste che
provengono da parte delle organizzazioni dei lavoratori.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Il Presidente del Consiglio nelle sue
comunicazioni ha reso noto che su un numero molto elevato di
provvedimenti del Consiglio sono stati richiesti dei chiarimenti da
parte della Commissione di Coordinamento.
Siccome si tratta di argomenti che sono stati oggetto di una
discussione vivace all’interno del Consiglio,
chiederei che la documentazione che già il Consigliere Andrione ha
richiesto sia inviata a tutti i Capigruppo e comprenda sia la
lettera della Commissione di Coordinamento, sia le controdeduzioni
fatte da parte dell’Amministrazione regionale.
Presidente
- Ho già dato disposizione al servizio di
segreteria perché siano diramate a tutti i Capigruppo le copie
della documentazione e delle lettere intercorse con la Commissione
di Coordinamento.
***
