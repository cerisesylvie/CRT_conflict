Classificazione
DEMANIO E PATRIMONIO REGIONALE



Oggetto del Consiglio n. 1608 del 23 novembre 2005 - Resoconto
OGGETTO N. 1608/XII - Locazione di beni immobili di proprietà
regionale per attività produttive. (Interpellanza)
Interpellanza
Premesso che:
- la legge regionale n. 1/98 avente ad oggetto "regime del
canone di locazione dei beni immobili di proprietà regionale
utilizzati da imprese industriali e cooperative di produzione e
lavoro" è stata abrogata a far data dal 1/1/05 dalla L.R.
9/04;
- la materia di tali locazioni è stata regolata dalla L.R.
10/04, che autorizza la Giunta ad effettuare il conferimento del
patrimonio immobiliare a destinazione produttiva a una società da
definirsi;
- con deliberazione di Giunta n. 1180/04 è stato conferito a
Finaosta spa l'incarico di provvedere - tramite nomina di un perito
- ad "un'analisi valutativa e descrittiva dei beni facenti parte
del patrimonio immobiliare regionale destinato ad attività
produttive e commerciali", impegnando la spesa massima di 500 mila
euro;
- alla definizione di tali aspetti normativi la Giunta
demanda ogni decisione in merito alle richieste di acquisto di aree
industriali;
- i lunghi tempi della politica diventano incompatibili con
le esigenze del mercato e la Thermoplay, una delle aziende
valdostane in maggior espansione, sembra intenzionata a rinunciare
a realizzare i propri investimenti in Valle d'Aosta.
Il sottoscritto Consigliere regionale
Interpella
Il Presidente della Regione e l'Assessore delegato per
conoscere:
1) le cause per cui i dati oggetto di incarico della D.G.
1180/04 non sono ancora nella disponibilità dell'Amministrazione
regionale;
2) se è loro intenzione accogliere, e nel caso affermativo
con quali tempi e provvedimenti, le richieste di acquisizione dei
terreni necessari a Thermoplay per poter espandere lo
stabilimento.
F.to: Frassy
Président - La parole au Conseiller Frassy.
Frassy (CdL) - Penso che ci sia da aggiungere poco alle premesse
di questa interpellanza. La materia e la vicenda in particolare
sono fatti noti... non so se ci sia già notizia sul giornale...
vedo che lei, Assessore, sta leggendo in maniera interessata, ma
non so se sia competenza dell'Assessore Marguerettaz o anche
dell'Assessore Ferraris, perché in passato su questo argomento si
era pronunciato l'Assessore Ferraris... vedo che oggi è l'Assessore
Marguerettaz che sta per rispondere. Non so se la risposta
cambierà; noi auspichiamo che sia una risposta che dia quanto meno
possibilità di definire un "tormentone" infinito.
Il problema delle locazioni degli immobili industriali è
problema noto, sappiamo cosa non ha funzionato della legge n.
1/1998, sappiamo cosa è successo con le leggi successive, ovvero
niente, nel senso che non c'è stata ancora la definizione di quel
soggetto che avrebbe dovuto occuparsi della gestione degli immobili
regionali a destinazione produttiva. C'è stato un incarico a
"Finaosta" - tanto per cambiare! - nel 2004, dove si impegnava una
cifra di 500 mila euro che consentisse a "Finaosta" di fare
un'analisi valutativa e descrittiva dei beni da conferire a questa
società, che avrebbe dovuto gestire il patrimonio immobiliare; nel
frattempo le esigenze del mercato e degli imprenditori che non
vogliono essere sopraffatti dal mercato hanno avuto modo di essere
oggetto di richieste che non hanno avuto risposta, e non hanno
avuto risposta perché quella che avete sempre fornito è che
"Finaosta" non vi aveva ancora consegnato questa perizia, di
conseguenza bisognava aspettare. Mi sembra che i termini previsti
siano abbondantemente scaduti, quindi vorremmo capire quali sono le
motivazioni che fanno sì che ad oggi non ci siano ancora dei dati,
che riteniamo in massima parte dovrebbero essere nella
disponibilità degli uffici, perché i dati sui valori e sulle
consistenze catastali degli immobili dovrebbero essere a
disposizione dell'ufficio che si occupa di questioni
patrimoniali... così non è, e vorremmo capire perché neppure
"Finaosta" ha dato adempimento a questo mandato.
La seconda domanda è quella più centrale. È stato detto, anche
in questa sede, che c'è una situazione preoccupante per il settore
industriale, ci sono poche aziende in questa regione che sono in
espansione, fra queste la "Thermoplay", il rischio è che queste
aziende debbano andare ad espandere le proprie esigenze produttive
al di fuori dei confini regionali. La vicenda della "Thermoplay" è
emblematica, è la vicenda di un'azienda che da 2 anni sta chiedendo
di comprare dei terreni adiacenti all'attuale immobile, che è di
proprietà pubblica, per ampliare le sue linee produttive. Le
risposte, ad oggi, l'Amministrazione regionale non le ha date, né
in senso positivo, né negativo, ma è rimasta silente; da notizie
che abbiamo appreso dai media sembra che la partita "Thermoplay" si
giocherà fuori dai confini regionali, vogliamo di conseguenza
capire se ci sono delle novità...
(interruzione del Presidente della Regione, fuori
microfono)
... siamo contenti che la smentisca, però vorremmo che la
smentisse con atti ufficiali. Lo dicevano altre persone: stiamo
lavorando per voi, e poi sappiamo come sono finite... perciò il
senso dell'interpellanza è chiaro. Ci riserviamo valutazioni
all'esito della risposta.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Diventa difficile far sognare il collega
Frassy, che ha però - glielo devo riconoscere - un'abilità
incredibile e anche con le sue approfondite conoscenze giuridiche
riesce a fare dei "minestroni" per cui cambia tutte le carte in
tavola... mente, sapendo di mentire, quindi è doppiamente
colpevole! Mi sto riferendo all'interpellanza di prima, dove ha
confuso la Procura della Corte dei Conti con il soggetto
pubblico... però gli riconosco un'innegabile abilità.
Cercherò di contrapporre elementi abbastanza inconfutabili.
Rispetto all'interpellanza vi sono delle premesse che sono dei
richiami assolutamente pertinenti, ma all'ultima premessa:
"i
lunghi tempi della politica diventano incompatibili con le esigenze
del mercato e la Thermoplay, una delle aziende valdostane in
maggior espansione, sembra intenzionata a rinunciare a realizzare i
propri investimenti in Valle d'Aosta..."
ha già risposto fuori
microfono il Presidente Caveri dicendo che questa premessa non
corrisponde a verità. Perché? Perché non oggi, ma grosso modo 15-20
giorni fa, il sottoscritto con i dirigenti ha avuto...
(interruzione del Consigliere Frassy, fuori
microfono)
... no, no, prima dell'interpellanza, assolutamente, se ha tempo
le dico anche la data così la facciamo sognare con... allora,
questo è il 4 novembre, quindi in tempi non sospetti, la vostra
iniziativa risale all'11 novembre, una settimana prima... come vede
l'ho anticipata!
Rispetto a questa procedura c'è stato un incontro con i
responsabili della "Thermoplay" per invitarli a riconfermare la
loro volontà - cosa che verbalmente hanno fatto - ad acquistare e a
fornire tutte le eventuali loro osservazioni circa il bene che
conducono, perché come lei sa, collega Frassy, per il meccanismo di
dismissione dei beni di proprietà regionale, tali beni devono
essere messi all'asta - quindi una vendita pubblica -, salvo per
quegli immobili industriali che hanno un conduttore industriale e
che possono beneficiare di una prelazione, per cui il soggetto
interessato è un soggetto che ben conosce la struttura di cui si
parla. Da un lato abbiamo la procedura richiamata anche
dall'interpellanza, cioè la valutazione da parte di "Finaosta"
delle consistenze e, dall'altro, delle osservazioni da parte di
"Thermoplay". Ieri c'è stato poi un incontro in presenza del
Presidente Caveri e dell'Assessore Ferraris, quindi è un dossier su
cui c'è la massima attenzione, e anche in questa sede è stata
confermata la volontà di acquistare e di presentare queste
osservazioni, così come sono state richieste per il tramite dei
dirigenti, sulle valutazioni, per evitare di trovarci
successivamente in una situazione di contraddittorio dove io voglio
comprare, ma il prezzo non è congruo.
Pertanto rispetto a quello che lei mi sta dicendo, il dossier
non è assolutamente arenato, è un dossier molto complesso ma ci
sono tutte le attività che da un punto di vista giuridico
permettono questo. Si ricorderà il collega Frassy che c'è stato un
altro passaggio in Consiglio ed è il piano delle dismissioni,
perché se non ci fosse stato questo, non avremmo lo strumento
giuridico per poter cedere; quindi, rispetto al ragionamento che
lei fa, è fondamentale inserire nelle premesse il piano di
dismissioni, perché è una manifesta volontà del Governo regionale
di assecondare questa volontà e di sostenere le aziende locali. Se
si ricorda, nell'ambito di questa discussione è emerso che è una
delle prime volte che il piano di dismissioni interessa beni di
tipo industriale, perché il Governo regionale ha ritenuto
meritevole questa istanza da parte dell'Associazione industriali di
poter acquistare dove ci sono le condizioni, quindi abbiamo dato
una risposta.
Sul punto n. 2, l'obiettivo sarebbe quello di avere l'accordo
sostanziale entro la fine dell'esercizio 2005, dopodiché sappiamo
che ci sono dei passaggi che non sono irrilevanti, le perizie di
cui stiamo parlando dovranno essere asseverate in tribunale, però
siamo nel pieno di quanto abbiamo dichiarato, di quanto abbiamo
deliberato e siamo nella fase finale. Stiamo attendendo, quindi la
palla oggi è in mano alla "Thermoplay" che ci ha assicurato di
fornire gli elementi che le abbiamo richiesto, in modo da
trasmettere questi documenti alla società che ha già fatto i
sopralluoghi ed ha avuto modo di interloquire con la "Thermoplay",
ma per un maggior approfondimento e poter dare delle risposte
positive...
(nuova interruzione del Consigliere Frassy, fuori
microfono)
... quale? Le cause per cui i dati oggetto di incarico della
deliberazione della Giunta regionale n. 1180/2004 non sono ancora
nella disponibilità dell'Amministrazione regionale? Questo è perché
i dati non ci sono, non hanno finito ancora l'attività. Lì non è
che ci sono i dati della "Thermoplay", mi arrivano dei dati, non
possono essere degli "spezzatini"! Ci saranno dati che riguardano
40-50 immobili, quindi l'istruttoria non è stata terminata e io non
li ho! Lei mi sta parlando di tempi... io non li conosco questi
tempi; lei dice che sono ampiamente scaduti... dunque lei ha visto
un termine?
Frassy (CdL) - (fuori microfono) ... rispetto alla prassi...
Marguerettaz (UV) - ... ma quale prassi? Un'operazione così
importante e delicata necessita di sopralluoghi approfonditi, di
valutazioni tecniche su ogni immobile, perché c'è la valutazione
sugli impianti, la valutazione dei vincoli giuridici... non è una
passeggiata, creda a me! Il fatto di non avere questa perizia non è
per negligenza, ma per la complessità della pratica.
Président - La parole au Conseiller Frassy.
Frassy (CdL) - Una breve replica. L'inizio della mia replica è
sulla prima questione, che l'Assessore ha affrontato "en passant";
è vero che non bisogna stupirsi dei tempi lunghi, perché in questa
regione nel settore degli immobili e delle opere pubbliche in
particolare ci sono le grandi incompiute, nel senso che ogni opera
viene avviata e poi sui tempi di conclusione non c'è mai certezza,
ma a me sembra appena normale, dopo un anno da quando è stata
commissionata una perizia che doveva fare il punto sulla
valutazione degli immobili non ci siano ancora i dati, domandare
quali siano le cause. La sua risposta è tautologica: perché non c'è
la perizia...
(interruzione dell'Assessore Marguerettaz, fuori
microfono)
... comunque prendiamo atto che i tempi non sono ancora maturi,
torneremo sull'argomento quando saranno maturi.
Per quanto riguarda invece la vicenda di "Thermoplay",
esprimiamo soddisfazione se alle parole dell'Assessore Marguerettaz
seguiranno i fatti e soprattutto se queste "parole" e questi
"fatti" saranno compatibili con i tempi e le esigenze dei privati.
Evidenziamo solo che per dichiarazioni rese pubbliche dai vertici
aziendali di "Thermoplay" e confermate nel tempo, è dal 2003 che
questa azienda aveva la volontà di investire e aveva gettato
qualcosa come 1,5 milione di euro e, in una situazione di crisi
dell'industria, era un'opportunità importante. Il fatto che forse a
fine anno ci siano le definizioni di queste vicende ci porta a dire
che lo sviluppo di questa azienda è stato rallentato di almeno 3-4
anni: questa è una di quelle responsabilità politiche di cui la sua
Giunta, Assessore, si deve far carico!
