Classificazione
EDILIZIA
Edilizia pubblica
ISTRUZIONE PUBBLICA
Università



Oggetto del Consiglio n. 2096 del 5 dicembre 2011 - Resoconto
OGGETTO N. 2096/XIII - Interrogazione: "Approvazione del
progetto definitivo relativo alla realizzazione dei lavori per la
creazione del Polo universitario".
Interrogazione
Considerato che con Accordo di programma in data 30 luglio
2008 tra Ministero della difesa, Agenzia del demanio, Regione e
Comune di Aosta, approvato con deliberazione della Giunta regionale
2094/2008, sono stati definiti - in attuazione dell'Intesa
sottoscritta il 22 maggio 2007, ai sensi del d.lgs 21 settembre
200, n. 282, dal Ministro della difesa e dal Presidente della
Regione - tempi e modalità operative degli interventi
finalizzati:
- ad adeguare e ristrutturare l'eliporto militare di Pollein
e le caserme "Ramires" e "Battisti" per ricollocarvi le funzioni
già presenti nella caserma "Testafochi" e soddisfare le esigenze
militari di funzionalità operativa, efficienza, decoro e
sicurezza;
- a trasferire in proprietà alla Regione, a conclusione degli
adeguamenti sopra richiamati, la caserma "Testafochi" per
destinarne gli immobili alla realizzazione del nuovo Polo
universitario regionale;
Vista la deliberazione della Giunta regionale n. 187 del 28
gennaio 2011 relativa alla approvazione del progetto preliminare
degli interventi di ristrutturazione della caserma "Testafochi" per
la creazione del Polo universitario;
Preso atto della approvazione, ai sensi dell'Accordo di
programma citato, del progetto definitivo relativo agli interventi
da effettuare nelle infrastrutture militari;
Sottolineato che il Presidente e amministratore unico della
Nuova Università della Valle d'Aosta ha scritto a dicembre 2010,
sulla rivista
Environnement,
che i lavori per
la creazione del Polo universitario inizieranno a febbraio 2013 e
che, a marzo 2011, lo stesso Presidente, alla rassegna
sull'eco-sostenibilità Eco-Buil, ha dichiarato, con parole meno
perentorie, che i lavori dovrebbero iniziare nei primi mesi del
2013
i sottoscritti Consiglieri regionali
Interrogano
il Presidente della Regione per conoscere:
1) quando presumibilmente sarà approvato il progetto
definitivo relativo al Polo universitario;
2) qual è la tempistica certa per l'esecuzione dei
lavori.
F.to: Rigo - Carmela Fontana - Donzel
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La richiesta di chiarimenti credo che sia corretta e dà la
possibilità di un aggiornamento sull'accordo di programma del 30
luglio 2008 fra il Ministero della Difesa, l'Agenzia del demanio,
la Regione ed il Comune di Aosta che prevedeva tempi e modalità
operative degli interventi, finalizzati ad adeguare ed
infrastrutturare l'eliporto militare di Pollein e le caserme
Ramires e Battisti, per ricollocarvi le funzioni già presenti nella
caserma Testafochi e soddisfare le esigenze militari di
funzionalità operativa, di efficienza, di decoro e di sicurezza; a
trasferire in progetti della Regione a conclusione degli
adeguamenti soprarichiamati, la caserma Testafochi per destinarne
l'immobile alla realizzazione del nuovo Polo universitario
regionale.
Vista la complessità dell'oggetto contemplato nell'accordo di
programma e la necessità di concretizzarlo in progetti puntuali da
concordare con le autorità militari nei loro aspetti definitivi e
nelle modalità esecutive, la Regione ha affidato alla società NUV
il compito di dare concreta attuazione all'accordo, nei limiti
finanziari e con le procedure previste dall'accordo stesso. Fin
dall'inizio l'accordo di programma non ha presentato le
caratteristiche progettuali ma quelle procedurali, nel senso della
modalità con cui viene seguito, in cui, indipendentemente dagli
obiettivi strategici da conseguire per i due principali contraenti
- Ministero della Difesa e Regione -, si definivano, nel corso
dell'azione con le procedure previste e con la regia del collegio
di vigilanza, gli step progettuali ed operativi che man mano si
rendevano necessari. La validazione del progetto definitivo da
parte delle autorità militari centrali - clausola sospensiva
espressamente prevista dall'accordo di programma - è stata
comunicata ufficialmente alla Regione il 17 novembre 2011. Ricordo,
per memoria, che ci sono stati diversi problemi sulle modalità di
esecuzione e soprattutto sui particolari tecnici, sempre per stare
nella spesa prevista. In estrema sintesi, l'accordo di programma
prevede che la dismissione della caserma Testafochi avvenga a
seguito della restituzione delle utilità militari in essa contenute
solo a compimento dei lavori delle caserme Ramires e Battisti e
sull'eliporto militare di Pollein. Entro la prima quindicina del
prossimo dicembre, NUV pubblicherà il bando dell'appalto europeo
per l'adeguamento e la rifunzionalizzazione delle infrastrutture
militari Ramires e Battisti, nonché per la realizzazione
dell'eliporto militare di Pollein e, dati i tempi
tecnico-burocratici insiti in tali procedure, appalto integrato, si
prevede di dare inizio ai lavori nel mese di giugno 2012.
Quanto al
"progetto definitivo relativo al Polo
universitario"
, NUV si è impegnato a presentarlo in Regione
entro il prossimo 16 dicembre. Nel corso del 2012, NUV procederà
alla progettazione esecutiva ed all'appalto del primo lotto del
Polo universitario che, conformemente agli indirizzi adottati dalla
Giunta regionale con delibera n. 2781 del novembre scorso (che
avete già visto), consenta in prima istanza di unificare le
attività didattiche dell'università attualmente esercitate in più
sedi; quindi si va per gradi, in modo da dare finalmente uno spazio
all'università. A tal fine il primo lotto di lavori riguarderà la
realizzazione della nuova palazzina Zerboglio e dei volumi
interrati immediatamente adiacenti e ad essa funzionali, in modo
tale da poterne assicurare l'utilizzo da parte dell'università fin
dalla sua ultimazione, senza dover attendere la fine dei lavori
dell'intero complesso, e consentire la prosecuzione dei lavori
all'interno dell'area della caserma coerentemente alle previsioni
contenute negli elaborati progettuali.
L'inizio dei lavori del primo lotto del Polo universitario è
previsto per la tarda primavera del 2013 ed è comunque collegato al
buon andamento dei lavori della caserma Ramires-Battisti. Queste
sono le tappe previste e, come credo il collega sappia, molte delle
procedure hanno seguito un iter piuttosto complicato per tutti gli
enti che sono direttamente coinvolti e per le difficoltà
nell'informare: ad esempio, sul progetto dell'università,
l'università è sempre stata messa al corrente, sia per la parte
accademica, sia per la parte dei professori che sono oggi in carica
all'università, dell'evoluzione della struttura stessa. Grazie.
Presidente
- La parola al Consigliere Segretario
Rigo.
Rigo (PD)
- Grazie.
L'interrogazione sul futuro dell'Università della Valle d'Aosta
è venuta, direi, al momento giusto. Oggi i colleghi dovrebbero
essere grati al Partito Democratico di aver dato al Presidente
l'opportunità di illustrare al Consiglio il cronoprogramma dei
lavori, peraltro in parte apparso sui giornali, per la
realizzazione del campus universitario. Ringrazio quindi il
Presidente che, con maggiori informazioni, ci ha dato la
possibilità di conoscere gli indirizzi dati alla società Nuova
Università Valdostana. Personalmente non ho elementi per mettere in
discussione la tempistica data e quindi non potendo entrare nel
merito direttamente, come gruppo, cercheremo di seguire con
attenzione l'evolversi ed il regolare iter della programmazione dei
lavori di un'opera importante.
Visto che ne ho la possibilità, vorrei fare due considerazioni.
Durante il Consiglio regionale dello scorso luglio, in occasione
della discussione del consuntivo, avevo riportato in aula le
preoccupazioni o, meglio, le riserve "
nel percepire la
possibilità di sviluppo
" sul campus universitario, espresse nel
Rapporto di valutazione della politica regionale di sviluppo
2007-2013. Dalle interviste fatte a soggetti coinvolti nel progetto
della Cittadella universitaria rischia di inserirsi - è scritto nel
rapporto -, "
all'interno di un contesto non del tutto ancora
maturo e, quindi, solo in parte preparato a comprenderne le
caratteristiche, le peculiarità ed il funzionamento
". Il
rapporto chiede alla politica e all'ateneo un colpo di reni;
"
l'efficacia dell'intervento
" - è sempre scritto nel
rapporto - "
sarà anche determinata dalla capacità
dell'Università della Valle d'Aosta di crescere da subito, anche
grazie a maggiori risorse regionali, altrimenti l'intervento
perderebbe di incisività
". In questa direzione voglio cogliere
due positività di questi mesi. La volontà di unificare le attività
didattiche dell'università, espressa ancora oggi dal Presidente;
l'attuale localizzazione in tre sedi è oggettivamente un grosso
handicap, in quanto essa, al di là delle ovvie difficoltà
gestionali, inevitabilmente incide in maniera negativa anche
sull'attività di didattica e di ricerca. Mi sembra quindi corretta
la volontà della Regione di programmare i lavori del nuovo Polo
accademico per realizzare, entro quattro anni, i nuovi locali per
ospitare finalmente i corsi in una sola struttura. Dobbiamo però
cercare di fare uno sforzo ulteriore e trovare almeno una soluzione
provvisoria, almeno da qui al 2015, capace di unificare in parte le
attività didattiche o cercare di facilitare in particolare quella
di ricerca.
Altro elemento nuovo mi pare la presentazione delle linee
programmatiche del nuovo Rettore dell'ateneo. Rinsaldare il legame
fra le due grandi aree disciplinari, bilanciare più equamente il
tempo fra didattica e ricerca, promuovere l'integrazione con il
territorio, guardare ad un'Europa nel segno di una sfida che
investe tutta la nostra cultura...ecco, mi sembrano indirizzi che
cercano di rispondere a quelle sollecitazioni espresse nel
rapporto, che ricordavo prima. Questa manifestata volontà di
crescita - riprendo il verbo utilizzato dal rapporto - può
realmente prendere il via, prendere vita, se ovviamente
accompagnata anche da risorse finanziarie...ma di questo ne
discuteremo fra poco nel bilancio.
Infine, ultima considerazione: una delle gambe su cui poggia lo
sviluppo della nostra Regione, ricordiamolo oggi, il giorno dopo il
"decreto Monti", passa necessariamente nella valorizzazione
dell'Università della Valle d'Aosta. Il cambiamento, lo diciamo
spessissimo, passa inevitabilmente e, per fortuna, attraverso
l'investimento nei giovani. La politica dovrebbe tenerne conto con
i fatti perché sarebbe una sciagura se al termine dei lavori di
questo polo importantissimo, avessimo una università agonizzante;
dovremo avere, invece, fra qualche anno una università che si
presenta nel miglior modo e che il trasferimento voglia dire un
trasferimento (oltre che di arredi) di sapere e di conoscenze, ma
anche di attività che nel territorio sono state conquistate.
