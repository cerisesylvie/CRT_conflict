Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 657 del 27 giugno 1984 - Resoconto
OGGETTO N. 657/VIII - INTERVENTI EFFETTUATI A FAVORE DELLA
SAIFORM S.P.A. E RISULTATI PRODUTTIVI ED OCCUPAZIONALI DELL'AZIENDA
- (Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
PREMESSO
che in data 22 aprile 1983, con deliberazione
n. 2608, la Giunta regionale ha approvato lo schema di Convenzione
da stipulare tra la Regione Valle d'Aosta e la SAIFORM S.p.A. per
la concessione in comodato di uno stabilimento ed il finanziamento
di attività produttive da insediare nel Comune di Arnad;
AL FINE
di avere notizie precise in merito agli
interventi finora effettuati dalla Regione a favore della SAIFORM
S.p.A. ed ai risultati produttivi ed occupazionali finora
conseguiti;
il sottoscritto Consigliere regionale
INTERROGA
la Giunta regionale per conoscere:
gli interventi finora effettuati dalla FINAOSTA o dalla
Regione a favore della SAIFORM S.p.A.;
il numero di dipendenti attualmente utilizzato nello
stabilimento di Arnad e quanti di essi sono residenti nel Comune di
Arnad e Comuni limitrofi;
l'attuale assetto economico e finanziario della SAIFORM
S.p.A. e le sue prospettive di sviluppo produttivo.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P.-U.V.P.):
Questa è la copia di una
identica interrogazione presentata dal Consigliere Riccarand due
mesi e mezzo fa in quest'aula; quindi rispondo nello stesso
modo.
Al momento non è cambiato assolutamente niente e gli interventi
finora effettuati dalla FINAOSTA o dalla Regione in favore della
SAIFORM sono stati: un mutuo di 1.720.000.000, durata nove anni ad
un tasso del 13%; una prima quota di mutuo per un importo di
400.000.000 di lire, è stata erogata il 24 novembre 1983, la
seconda, per un importo di 1.320.000.000 di lire, è stata erogata
il 21 giugno di quest'anno. La partecipazione azionaria della
Regione è di 430.000.000 di lire sottoscritta l'11 luglio 1983 e
corrisponde al 35%. Tutte e due le operazioni sono state
autorizzate da delibere di Giunta; una la n. 3463 del 31 maggio
1983 e la n. 5849 del 30 settembre 1983. E' stato effettuato un
corso di formazione professionale, della durata di 10 mesi, che ha
interessato in un primo tempo otto addetti, ridotti poi a sei
perchè uno si è dimesso nel mese di agosto dell'83 ed uno nel
gennaio di quest'anno. La spesa prevista è di 105.000.000 di lire,
però il contributo non è ancora stato liquidato perchè dobbiamo
effettuare ancora alcune verifiche.
Alla seconda domanda, che riguarda il numero dei dipendenti
attualmente utilizzati ad Arnad e quanti di essi sono residenti in
Arnad e nei Comuni limitrofi, rispondo dicendo che l'Azienda ha
alle sue dipendenze attualmente diciannove dipendenti, di cui sei,
del corso di formazione, residenti nel Comune di Arnad e Comuni
limitrofi ed i rimanenti sono residenti altrove. Il ciclo di
lavorazione è iniziato il 20 settembre dell'83. La convenzione fra
SAIFORM e Regione prevede al punto 1.2 di garantire la seguente
occupazione: 10 unità all'inizio dell'attività produttiva, che è
appunto il 20 settembre
'
83, 25 unità entro 12 mesi
dall'inizio di questa attività, cioè dovrebbe raggiungere le 25
unità anziché le 19 attuali, entro il 20 settembre dell'84. In
questi giorni stanno procedendo all'assunzione di 8 dipendenti. Non
va dimenticato che, al punto 13, della Convenzione, la Società si
impegna ad assumere esclusivamente manodopera locale con precedenza
ai residenti nel Comune di Arnad e nei Comuni limitrofi, con la
sola eccezione per il personale tecnico specializzato. Questo
aspetto non è rigorosamente definibile per cui c'è una sproporzione
fra i 13 non residenti ed i 6 residenti.
La terza domanda concerne l'aspetto economico della SAIFORM e le
sue prospettive di sviluppo. La SAIFORM ha un capitale sociale di
1.230.000.000 di lire il 35% delle azioni è posseduto dalla
Regione. L'Azienda ha trasferito integralmente tutti i suoi
macchinari e gli impianti esistenti nello stabilimento di Foglizzo
presso la nuova sede di Arnad ed ha effettuato finora questi
investimenti: £. 497.000.000 per macchi nari, £. 328.000.000 per
gli impianti, circa 5.000.000 di lire per le attrezzature, £.
6.000.000 circa per i mobili d'ufficio, per la ristrutturazione
dello stabile £. 294.000.000, per macchinari in locazione
finanziaria, (cioè leasing) £. 1.081.000.000. Complessivamente i
finanziamenti ammontano a £. 2.212.000.000. L'insediamento è stato
quello relativo al trasferimento dalla sede di Foglizzo, dove c'era
un capannone con una capienza di 2.000 mq., allo stabilimento
attuale Fortuna West che ha una copertura di 5.800 mq. E' stata
installata una terza linea tessile che dovrebbe consentire le
assunzioni a cui facevo cenno prima, l'asservimento di due box di
mista e di una max cardatura ad ogni linea tessile ed è stato
prolungato il forno di impregnazione dei tessuti. La Società si
impegna quindi ad assumere ancora circa otto dipendenti entro i
termini previsti del 20 settembre 1984, di ciò ho avuto ancora
conferma in questi giorni.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Credo che rispetto a 4 mesi fa, quando
avevo presentato la precedente interrogazione, la situazione non si
sia modificata in meglio, nel senso che, se apparentemente esiste
un rispetto per quanto riguarda l'aspetto occupazionale da parte
dell'azienda e cioè ci sono i 19 dipendenti, in realtà la risposta
dell'Assessore ha chiarito che soltanto 6 di questi residenti sono
residenti nel Comune di Arnad e nei Comuni limitrofi. Anche se gli
altri 8 dipendenti che verranno assunti saranno tutti del Comune di
Arnad e dei Comuni limitrofi, arriveremo comunque ad una quota
decisamente inferiore alle 25 unità che dovevano essere
prevalentemente di manodopera locale nell'attività
dell'azienda.
La raccomandazione che faccio alla Giunta e all'Assessore è
quella di verificare con l'azienda questa esuberanza eccessiva di
personale cosiddetto tecnico e specializzato, che costituisce la
preponderanza rispetto ai dipendenti attualmente utilizzati e
provenienti dalla zona di Arnad.
