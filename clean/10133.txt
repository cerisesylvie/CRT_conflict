Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1126 del 21 marzo 1990 - Resoconto
OGGETTO N. 1126/IX - "Adesione della Regione
all’iniziativa "Salaam-ragazzi
dell’ulivo" per interventi a favore dei bambini
palestinesi". (Approvazione di mozione).
Presidente - Do lettura della mozione presentata dai Consiglieri
Mafrica, Riccarand, Lavoyer, Trione, Pascale, Faval e Andrione:
MOZIONE
Constatato il carattere umanitario e la testimonianza di
solidarietà rappresentati dall’iniziativa
"Salaam-Ragazzi dell’Ulivo", con la quale, mediante
un versamento mensile di 100.000 lire per un periodo di due anni,
all’omonimo Comitato Nazionale (via Vico 22, Roma),
si interviene a favore di un bambino palestinese, affidato a
distanza alla persona, alla famiglia, al gruppo o
all’ente che aderisce
all’iniziativa;
sottolineato che già oltre 2500 bambini palestinesi sono stati
"adottati" da singoli, gruppi, enti locali ed hanno avuto così la
possibilità di essere aiutati a vivere e crescere nella propria
terra, senza essere strappati alla loro cultura e ai loro
ideali
il Consiglio regionale della Valle d’Aosta
delibera
1) di aderire all’iniziativa "Salaam-Ragazzi
dell’Ulivo", promossa dall’AGESCI e
dall’ARCI per un affidamento a distanza di 10
ragazzi;
2) di affidare alla Giunta regionale i provvedimenti attuativi
della presente risoluzione.
Presidente
- Ha chiesto di illustrare la mozione il
Consigliere Mafrica, ne ha facoltà.
Mafrica (PCI)
- Questa mozione è stata presentata da
numerosi Consiglieri e il senso della stessa è immediato ed
evidente. Due associazioni, l’Agesci, che raccoglie
gli scouts, e l’Arci hanno da un paio di anni preso
l’iniziativa di affidamento a distanza di bambini
palestinesi.
In cosa consiste l’iniziativa? Si possono avere
in affidamento sia come persone, sia come gruppi di persone, sia
come famiglie, sia come enti locali, dei bambini palestinesi; un
comitato nazionale che si trova a Roma raccoglie i fondi che
vengono versati da chi aderisce a questa iniziativa ed i fondi
servono per il mantenimento parziale e per le necessità di questo
bambino, che continua a rimanere nella sua terra e nella sua casa
con i parenti che gli sono rimasti.
E’ una iniziativa che ha carattere solidaristico
ed è stata presa già da molte persone: sono 2500 le adozioni fatte
al momento in cui era stata stilata la mozione. Anche enti locali
hanno già aderito, pertanto i proponenti ritengono che anche la
Regione Valle d’Aosta possa partecipare con una
iniziativa particolare, ottenendo in affidamento (questa è la
proposta) dieci bambini palestinesi.
L’entità della spesa è simbolica; è il senso
politico ed umanitario della iniziativa che ha maggiore
rilievo.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Non sono tanto ferrato nelle lingue
orientali, però, se non ho capito male, la parola
"salaam"
vuol dire "pace" in arabo. C’è una parola simile in
lingua ebraica, che suona
"shalom"
che vuol dire la stessa
cosa.
Nella situazione del Medio Oriente, così intricata e delicata,
dire una sola delle due parole, Consigliere Mafrica e Consiglieri
firmatari, vuol dire dimenticare il 50% del problema,
l’altra metà del cielo, e quindi vuol dire fare un
atto di ostilità nei confronti dell’altra metà del
cielo.
Ho già detto una volta, quando qui si parlava del famoso
aviatore, navigatore, che andava a trattare con i terroristi, che
non capisco la logica per cui la Valle d’Aosta deve,
in una situazione così ingarbugliata, prendere delle posizioni che
suonano comunque di ostilità nei confronti di un governo
democratico e legittimo.
Qui si dice che questi bambini dovranno continuare a vivere
nella loro terra senza essere strappati alla loro cultura e ai loro
ideali, e si parla di bambini palestinesi. Il termine palestinese è
una delle parole più abusate e meno chiare che esistano nel
vocabolario politico; nella mia modesta biblioteca ho una raccolta
di racconti palestinesi stampata negli anni ’30 ed è
una raccolta di racconti scritti da ebrei in ebraico per gli ebrei,
perchè la Palestina da sempre era considerata ed è considerata
dagli ebrei la terra degli ebrei. Nella Palestina ebraica, dal
1948, anche grazie all’URSS che allora ebbe un
atteggiamento, assieme agli inglesi, democratico e tollerante,
esistono due realtà: da una parte, esiste il libero Stato di
Israele, dall’altra parte, lì vicino, esistono una
serie di stati arabi più o meno non democratici, dove esistono
degli arabi che hanno scoperto dalla sera alla mattina di essere
non degli arabi, ma di essere dei palestinesi. Mentre
nell’ambito dello Stato di Israele anche questi
arabi hanno tutti i sacrosanti diritti - a Betlemme il Sindaco è un
arabo, credo addirittura sia iscritto al PCI o sia comunque di
sinistra - ma poi tutti, arabi ed ebrei di religione ebraica o di
religione musulmana o di religione cristiana, hanno i loro diritti.
Attorno a questa piccola oasi di libertà e di democrazia ci sono
una serie di stati dittatoriali o semidittatoriali, il cui scopo è
sempre quello di mettere in discussione la legittima sovranità
dello Stato di Israele con tutti i mezzi possibili.
Quindi, dire che dentro allo Stato di Israele esisterebbe per
qualcuno il rischio di non vivere nella propria cultura, nella
propria terra, ed aggiungere fra l’altro che questi
bambini devono anche avere degli ideali, quando
l’ideale è una soggettività che uno matura nel corso
degli anni, ecco, pensare che dobbiamo dare venti milioni per
questa iniziativa, perchè questo è lo scopo degli ideali, credo sia
forzato.
Allora, stabilito che in uno stato democratico come Israele
nessuno viene leso nel suo diritto di vivere nella sua terra,
perchè non che qualcuno sia stato deportato da Israele, mi risulta
semmai il contrario, cioè mi risulta che gli ebrei dei paesi
europei sfuggiti all’olocausto nazista - perchè poi
è molto facile dimenticare che sei milioni di ebrei sono stati
ammazzati per il solo razzistico fatto di essere ebrei - abbiano
trovato un loro spazio territoriale, l’abbiano
comprato a fior di miliardi dai beduini, dai regnanti locali che
vendevano le terre a dei prezzi esorbitanti, e che quindi abbiano
creato, prima ancora di avere un riconoscimento giuridico, il
ritorno alla terra dei loro padri pagandolo fior di miliardi ai
vari potenti arabi. Questo è un fatto. Che oggi nello stato ebraico
vivano delle minoranze come gli arabi, come i cristiani, tutelate,
che non hanno nessun tipo di problema, è un dato di fatto.
Cheperò a Gerusalemme esistano continuamnete dei gruppi
terroristici - perchè l’OLP è un gruppo terroristico
che nel primo punto del suo programma, mai smentito, mai
accantonato, dichiara che con la lotta armata vuole arrivare a
distruggere lo Stato di Israele, e questo è terrorismo - che dei
gruppi terroristici abbiano fatto leva sulla situazione di
protesta, di malessere della popolazione per aizzare questa cosa
incredibile che si chiama
intifada
, ma che in realtà è solo
la fanatizzazione di tipo mediorientale, discendente dalla cultura
della conquista propria della religione musulmana, che si serve di
ragazzi per fare una guerra civile scatenata per ragioni che non
hanno niente a che vedere con la cultura e con la lingua, ma che
sono solo delle operazioni di vero attentato nei confronti di uno
stato democratico, che tutto questo esista è un altro discorso.
Sono veramente preoccupato, quindi, in una situazione così
pericolosa per la democrazia, perchè Israele rappresenta nel
Medioriente l’unico elemento di sicurezza, ed è
l’unico paese dove si fanno le elezioni. Fra
l’altro, Consigliere Beneforti, pensi che in Israele
le liste che si presentano con meno difficoltà di quelle che il
Ministro Gava ha creato per i gruppi nuovi in Italia; quindi
Israele è proprio un paese dove la democrazia è largamente diffusa,
tant’è vero che si presentano ogni volta tante
liste, poi gli elettori non le votano tutte, ma la possibilità di
potersi presentare è data a tutti quanti.
Per quanto riguarda il discorso della cultura - e noi qui siamo
spesso sensibili rispetto alla questione della lingua e della
cultura - questo è un paese dove è rispettato il plurilinguismo,
per cui nelle zone abitate da minoranze arabe tutta la
toponomastica, tutte le indicazioni stradali, sono in ebraico, in
inglese e in arabo. Dove vivono degli arabi,
l’istruzione viene garantita in lingua araba. Quindi
dal punto di vista della cultura, dal punto di vista della
identità, dal punto di vista della terra, non ci sono problemi.
Allora non capisco il senso di una iniziativa come questa, che
avrebbe un qualche senso se voi aveste fatto una cosa che fosse in
equilibrio con la situazione: noi sosteniamo
l’iniziativa del "Salaam- ragazzi
dell’ulivo" e contemporaneamente sosteniamo una
iniziativa filantropica ebraica per aiutare i bambini.
C’è ad esempio la corrispondente della Croce Rossa
nostra di Israele che ha in corso ogni anno delle iniziative per i
bambini ebrei, i bambini israeliani, i cui padri sono stati
trucidati durante le guerre di aggressione contro Israele. La
vostra iniziativa avrebbe avuto senso, e quella sì sarebbe stata,
come aveva detto a suo tempo il Consigliere Andrione quando
illustrava l’altra mozione, al di sopra delle parti,
se aveste detto, da un lato, di aiutare i dieci bambini del
salaam
e dell’ulivo, ma
dall’altro di aiutare la Croce Rossa del libero
Stato di Israele con la stessa somma, per dieci bambini ebrei, i
cui padri sono stati trucidati durante le guerre di aggressione
contro Israele da parte dei terroristi o degli stati limitrofi.
Una iniziativa del genere non avrei avuto difficoltà a votarla,
perchè saremmo stati veramente equanimi. Qui invece in qualche modo
c’è un atto di ostilità nei confronti di un
legittimo governo, perchè si dice che questi bambini devono essere
aiutati a crescere nella propria terra, come se ci fosse qualcuno
che non li vuole lasciar crescere; senza essere strappati alla loro
cultura e ai loro ideali, come se qualcuno li volesse strappare; ma
questo non è certamente il governo di Israele che ha favorito e
favorisce in tutte le maniere i cittadini, perchè in Israele non
esistono discriminazioni di nessun tipo. Quindi, la premessa per
questa iniziativa è inconsistente perchè non esiste questo
pericolo.
Dall’altra parte c’è ancora questo
discorso che secondo me va fatto: siamo veramente certi che questo
sia il modo per arrivare a quello che vogliamo tutti, cioè al
reciproco riconoscimento delle realtà statali concrete che devono
andare a sedimentarsi nel Medioriente, o, aderendo ad una
iniziativa come questa che in qualche modo è ostile rispetto al
legittimo governo di Israele, non andiamo anche noi a fomentare una
ostilità nei confronti di uno Stato ebraico, che ha la fortuna
comunque di sapersi mantenere?
Infine, devo dire che non sono certo, ma voglio verificarlo poi
segnalando la cosa sia all’attenzione del
Commissario di Governo, sia alla Corte dei Conti, che la Regione
possa prendere venti milioni e mandarli a dei beneficiari
sconosciuti. Non sono certo che possiamo mandare, senza sapere come
vengono finalizzati i soldi, questi venti milioni che, ripeto, in
qualche maniera dovevano e potevano essere utilizzati in loco per
altre cose.
Un’ultima osservazione voglio fare con pacatezza,
e riguarda il pericolo di strumentalizzazioni di iniziative come
questa. Al Consiglio regionale del Piemonte è stato denunciato da
un collega della Lista Verde e Civica, Pezzana, un caso allarmante
successo in una scuola di Torino, dove una iniziativa umanitaria e
pacifista di Amnesty International è stata poi nei fatti
strumentalizzata al punto da diventare una attività ostile nei
confronti di Israele. E’ il caso di quei bambini cui
è stato fatto fare un disegnino dalla signora maestra e poi questo
disegnino era contro questi cattivi ebrei che sarebbero contro i
bambini palestinesi. Al Consiglio regionale del Piemonte il collega
Pezzana ha sollevato la questione e credo abbia fatto bene, perchè
c’è sempre il grosso rischio, in iniziative come
queste, di partire con una certa impostazione e poi di ritrovarsi
con la realtà dei fatti che cammina in una direzione anche opposta
a quelle che possono essere le buone intenzioni.
Mi chiedo e chiedo al Consiglio chi ce lo fa fare, tenendo conto
che venti milioni sono comunque venti milioni, di andare ad
impegolarci in una iniziativa che secondo me non ha una sua
motivazione di nessun tipo, ma che potrebbe essere letta come
ostilità nei confronti del legittimo governo di Israele. Sono
sempre allarmato quando vengono fuori cose di questo tipo e mi
sembra che se dei Consiglieri vogliono - ecco, faccio questa
proposta - tassarsi e regalare dal loro gettone di Consigliere
regionale centomila lire al mese ai bambini palestinesi, è una cosa
legittima e sacrosanta, però non trovo corretto che si chieda alla
collettività valdostana di fare questa scelta, perchè non sono
certo che la collettività valdostana sia davvero convinta di
prendere una posizione piuttosto che un’altra
rispetto alla questione della Palestina. La questione è troppo
intricata, il problema è troppo delicato. Ripeto, solo
salaam
non vale molto se non c’è vicino la
parola ebraica
shalom
, perchè parliamo sempre di convivenza,
di rapporto fra i popoli, dobbiamo anche dimostrarlo.
Questa è una iniziativa che, pur nella sua apparente asetticità,
potrebbe avere degli sviluppi non positivi rispetto a quella che
dovrebbe essere la situazione del Medioriente.
Tenendo presente che questi bambini hanno un governo che va
nella direzione di aiutare loro come tutti i cittadini dello Stato,
questa situazione è garantita democraticamente, perchè Israele è
l’unico paese del Medioriente che ha delle leggi
certe. Credo che sia sbagliato andare ad impegolarsi in una cosa di
questo tipo.
Presidente
- Ci sono interventi per dichiarazione di
voto?
Ha chiesto di parlare il Consigliere Gremmo, ne ha facoltà.
Gremmo (UAP)
- Voto contro e torno a dire che credo sia
veramente sbagliato continuare in questa direzione rispetto ad un
problema che abbiamo affrontato tre volte, ma almeno le due ultime
volte lo abbiamo affrontato con una mancanza di approfondimento,
che qualcuno stamattina richiamava a proposito delle olimpiadi.
Su questa, che è una cosa ancora più delicata, si vuole un voto,
che ha comunque una rilevanza politica e che non mi sento di dare.
Quindi il mio voto è contrario su questa mozione.
Presidente
- Pongo in votazione la mozione in
oggetto:
Esito della votazione:
Presenti: 21
Votanti: 21
Favorevoli: 20
Contrari: 1 (Gremmo).
Il Consiglio approva
***
