Classificazione
ASSISTENZA SOCIALE



Oggetto del Consiglio n. 1061 del 12 gennaio 2005 - Resoconto
OGGETTO N. 1061/XII - Utilizzo della quota assegnata alla
Regione per il 2004 del Fondo nazionale per le politiche sociali.
(Interrogazione)
Interrogazione
Richiamata la delibera di Giunta n. 4797 del 20 dicembre
scorso, inerente l'approvazione della ripartizione della quota
regionale per il 2004 del Fondo nazionale per le politiche
sociali;
Tenuto conto che la quota assegnata alla Regione è pari a
2.866.130,00 euro;
Considerato che con la delibera di cui sopra tale somma è
stata ripartita per settori di intervento;
I sottoscritti Consiglieri regionali
Interrogano
l'Assessore competente per conoscere:
1) quali sono i criteri adottati per l'individuazione dei
settori di intervento e per la relativa ripartizione della quota
regionale del Fondo nazionale per le politiche sociali;
2) quali sono le iniziative, suddivise per ogni singolo
settore di intervento individuato dalla delibera in oggetto, in
funzione anche degli obiettivi prefissati, che sono già state o che
verranno intraprese grazie alla somma di denaro assegnata alla
Regione.
F.to: Lanièce - Viérin Marco - Comé - Stacchetti
Presidente - La parola all'Assessore alla sanità, salute e
politiche sociali, Fosson.
Fosson (UV) - Faccio una premessa. Le nostre politiche sociali
sono sostenute economicamente da 2 fondi: il Fondo regionale per le
politiche sociali, che - come è noto - è significativo nella nostra
regione e anche quest'anno è stato aumentato del 10%, e il Fondo
nazionale delle politiche sociali che ci viene assegnato dallo
Stato. Questo secondo fondo è sempre oggetto di discussione;
quest'anno gli assessori alla sanità hanno condotto una lunga
discussione con il Ministro Maroni, proprio a riguardo dell'entità
dello stesso. Mentre dal punto di vista della sanità esistono dei
"LEA" (livelli minimi assistenziali), non sono stati ancora fissati
a livello centrale i cosiddetti "LIVEAR" (livelli di assistenza
sociale erogati dalle varie regioni); quindi diciamo che la nostra
Regione è particolarmente favorita dal finanziamento che destiniamo
a questo settore. L'altra premessa è che questi fondi nazionali
arrivano sempre in ritardo, sono sempre assegnati a fine anno;
anche quest'anno è successo così ed è per questo che la
deliberazione è stata fatta a fine dicembre.
Quanto ai criteri che vengono richiesti per la distribuzione di
questo fondo, in ragione delle due premesse, essendo questi dei
fondi molto inferiori rispetto a quelli del fondo regionale e
arrivando a fine anno, servono per pianificare le spese in più che
erano state fatte. In pratica, i criteri sono quelli dell'andamento
della spesa delle politiche sociali nell'anno, con particolare
rilievo a quelle che sono le assistenze sociali del Comune di
Aosta, soprattutto per quanto riguarda l'immigrazione, ma
principalmente questo fondo viene riservato alle nuove iniziative
che durante l'anno vengono rivolte a questo settore.
In pratica, i 2.866.130,00 euro affidati quest'anno, sono stati
distribuiti in questo modo:
- 600.000 alla prima infanzia, intendendo per prima infanzia un
aiuto ai gestori degli asili nido, che sostengono costi molto
elevati, ai bambini disabili ospitati negli asili nido stessi,
soprattutto per un aumento del finanziamento dei "voucher" delle
tate familiari. Questo è un servizio in espansione per cui la quota
prevista è stata ampiamente superata e questi fondi sono stati
destinati a questo settore;
- 850.000 euro sono stati destinati agli anziani e ai disabili
soprattutto per quanto riguarda la gestione della legge n. 22 del
Comune di Aosta. È il primo anno che il Comune di Aosta gestisce
l'erogazione dei servizi previsti da questa legge e, per un
problema di calcoli, i beneficiari di questi assegni erano
superiori a quanto previsto, d'altronde le previsioni in questo non
possono essere precise, per cui gli 850.000 euro sono serviti a
ripianare questi deficit. Un altro incremento, sempre in questo
settore di spesa, è stato a favore dell'assistenza alla vita
indipendente dei disabili e anche questo è un servizio che era
partito in sordina, ma si è visto quanto sia richiesto e, di
conseguenza, abbia necessità di maggiori finanziamenti;
- 600.000 euro sono stati dedicati alle politiche
migratorie;
- 500.000 al Comune di Aosta che si fa carico delle maggiori
spese di questa immigrazione, che gravita attorno ad Aosta, sia per
dormitori, sia per mediazione interculturale sia come servizi
mensa;
- 300.000 euro per l'infanzia e l'adolescenza, questa è stata la
progettualità più significativa con percorsi di genitorialità, di
assistenza ai casi difficili;
- 150.000 euro per la tossicodipendenza e la salute mentale e la
maggior parte di questa cifra del Fondo nazionale delle
tossicodipendenze è stata destinata al buon funzionamento della
Casa circondariale di Brissogne.
Ecco come sono stati ripartiti nelle grandi somme questi
fondi.
Infine, si chiede quali sono i progetti nuovi a cui destinare
questi fondi: sicuramente vi è il settore della disabilità. Da
quest'anno è partito un corso di introduzione al nuoto per
disabili, quindi di accesso alle piscine per i disabili, è un
servizio che non c'era e lei sa bene quanto sia utile per un
disabile poter accedere ad una piscina! Purtroppo non tutte le
piscine hanno una temperatura adeguata, quindi si sono dovuti
spendere dei soldi in questo senso. Un'altra progettualità
importante, a cui destineremo questi fondi, riguarda gli ambulatori
occupazionali, a cui affidiamo molti dei nostri progetti di
reinserimento dei disabili. È partito dal 1° gennaio il servizio
mensa e refezione, gestito da disabili, a Ollignan. Quest'anno
pensiamo di aprire altri laboratori occupazionali. Questo è il
resoconto di come sono stati suddivisi questi fondi e quelle che
sono le nostre progettualità al riguardo.
Presidente - La parola al Vice-presidente Lanièce.
Lanièce (SA) - Ringrazio l'Assessore per la risposta esaustiva
alla nostra interrogazione, con la quale chiedevamo delucidazioni
in merito a questo fondo nazionale, che prevedeva tale somma a
disposizione dell'Assessorato.
È ovvio che non dipende solo dall'Assessore cercare di fare sì
che questi fondi riescano ad arrivare prima della fine dell'anno,
per poter verificare dove utilizzarli meglio, tenuto conto che i
settori di interventi di cui parlava l'Assessore sono importanti,
ma si può anche vedere di inserirne altri. In particolare, rispetto
alle deliberazioni passate, è venuto meno il settore di intervento
riguardante la povertà e l'esclusione sociale, ultimamente oggetto
di grossi dibattiti non solo sui "mass media", ma anche all'interno
del Consiglio, attraverso dichiarazioni di vari politici che
sollecitavano il Governo a tener conto del fatto che anche in Valle
ci sono purtroppo sacche di povertà, per cui anche qui bisogna
cercare di indirizzare finanziamenti e interventi per far sì che
anche detti cittadini abbiano un sostegno da parte
dell'Amministrazione regionale.
L'invito è quello di "lottare a livello romano", perché questi
fondi possano essere assegnati prima della fine dell'anno e di
cercare di tener conto di settori come quello della povertà e
dell'esclusione sociale, che ultimamente sono stati oggetto di
forti discussioni e, purtroppo, lo saranno anche in futuro!
