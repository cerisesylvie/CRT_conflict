Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3413 del 19 maggio 1992 - Resoconto
OGGETTO N. 3413/IX Dati relativi alla prima campagna di
misurazione della qualità dell'aria.
(Interpellanza)
Presidente
Do lettura dell'interpellanza presentata dal
Consigliere Riccarand.
Interpellanza Ricordato che ormai da più di un anno è entrata
in funzione una unità mobile di controllo dell'aria, consegnata
all'USL dalla Regione;
Ricordato altresì che, entro il 26 ottobre 1991, dovevano essere
conclusi i lavori per permettere il funzionamento delle stazioni
fisse di rilevamento dell'inquinamento atmosferico e acustico;
Constatato che non è stata finora data adeguata diffusione ai
dati rilevati dalla unità mobile di controllo dell'aria e che
nessuna notizia ufficiale è stata data in merito al funzionamento
delle stazioni fisse;
il sottoscritto, Consigliere regionale del Gruppo Verde
Alternativo
interpella
l'Assessore all'Ambiente, territorio e trasporti per sapere:
1) quali sono stati i risultati della prima campagna di
misurazione della qualità dell'aria (aprile 1991 - aprile 1992) e
se esiste un resoconto completo e dettagliato dei dati raccolti,
con relativa interpretazione;
2) in che modo si è operato e si intende operare perché i dati
dei rilevamenti siano resi noti tempestivamente e con regolarità
all'opinione pubblica;
3) se l'unità mobile è stata attrezzata per rilevare i dati
sull'ozono; quali stazioni fisse sono in funzione; quali dati sono
stati rilevati;
4) quali provvedimenti la Giunta intende assumere alla luce dei
dati sulla qualità dell'aria finora emersi.
Presidente
Ha chiesto la parola il Consigliere
Riccarand.
Riccarand (VA)
Questa interpellanza affronta alcuni
aspetti relativi al controllo della qualità dell'aria nella nostra
Regione.
Ormai è più di un anno che è entrata in funzione nella nostra
Regione un'unità mobile di controllo dell'aria che era stata
attrezzata dalla Regione e consegnata nel gennaio del 1991 all'USL
della Valle d'Aosta perché effettuasse una serie di
rilevamenti.
I rilevamenti effettivi sono iniziati alcuni mesi dopo aver
tarato le apparecchiature dell'unità mobile e dopo che il personale
ha imparato ad usare nel modo migliore queste attrezzature. Mi pare
di ricordare che nei primi giorni dell'aprile 1991 sono iniziate le
misurazioni vere e proprie.
Si disse allora che per avere un quadro completo della
situazione, un quadro esauriente, bisognava attendere un anno in
modo da avere tutti quanti i rilevamenti e una serie abbastanza
lunga e significativa di dati.
Ormai un anno è trascorso; l'unità mobile è stata utilizzata in
vari punti della città di Aosta, a Morgex e probabilmente in altri
punti della Valle. Sentiremo la risposta dell'Assessore. E' chiaro
che ormai l'intera campagna di misurazione si è conclusa e quindi
noi vorremmo sapere, e credo sarebbe opportuno farlo sapere anche
alla cittadinanza, qual è l'esito complessivo di questa campagna
annuale, qual è l'esito segmento per segmento, cioè zona per zona,
qual è il risultato delle periodiche misurazioni fatte dall'unità
mobile. Avevamo visto sugli organi di stampa alcune dichiarazione
del responsabile dell'USL che evidenziava elementi di
preoccupazione emerse da queste misurazioni e vorremmo conoscere
nel dettaglio qual è la situazione effettiva.
Un altro aspetto che poniamo all'attenzione nell'interpellanza è
quello sul tipo di rilevamenti che fa l'unità mobile. In
particolare era stato rilevato già in passato che l'unità mobile
non era attrezzata per rilevare i dati sull'ozono, dati che sono
importanti per correlarli, ad esempio, con la quantità di
idrocarburi e, quindi, per individuare la pericolosità della
presenza di idrocarburi nell'aria.
Vorremmo sapere se l'unità mobile è stata attrezzata
recentemente anche per la misurazione dei dati sull'ozono. Non si
tratta di apparecchiature complesse.
L'altro aspetto che affrontiamo è quello delle stazioni fisse di
rilevamento. Anche queste sono stazioni che hanno avuto una vicenda
molto lunga. E' trascorso molto tempo da quando è stato deciso di
istituire le stazioni fisse di rilevamento e non mi risulta che
siano ancora operanti.
Il fatto è che entro il 26 ottobre 1991 i lavori dovevano essere
conclusi e le stazioni di rilevamento dovevano entrare
completamente in funzione; non so, alla data attuale, se
funzionano, quante funzionano, che tipo di rilevamenti fanno, che
tipo di dati hanno assunto.
Ultimo aspetto: volevamo sapere quali sono le valutazioni della
Giunta regionale rispetto ai dati finora emersi dall'unità mobile
ed eventualmente dalle stazioni fisse rispetto alla qualità
dell'aria e se ci sono iniziative, se sono già state programmate,
se sono già state assunte per cercare di intervenire in modo
concreto per migliorare la qualità dell'aria nella nostra
Regione.
Presidente
La parola all'Assessore all'Ambiente,
Territorio e Trasporti, Limonet.
Limonet (DC)
In riferimento all'interpellanza in
oggetto, più precisamente per rispondere al punto 1). I dati
relativi ad un anno ecologico che va dal 1 aprile di un anno al 31
marzo successivo devono riferirsi per quanto previsti dal DCPM 28
marzo 1983 e DPR 203/88 a misure di determinati parametri
effettuati in punti fissi.
E' richiesto, inoltre, che i dati siano disponibili in precise
percentuali e omogeneamente distribuiti nel periodo di misura.
Solo tali dati possono essere elaborati e affrontati ai sensi di
legge in valore di riferimento.
Con questa premessa si precisa che non è possibile, al momento
attuale, disporre di un resoconto completo su base annua dei dati
raccolti, ciò che è disponibile è quanto elaborato dall'UOC, cioè
dall'Unità Operativa Chimica dell'USL che si riferisce alle
campagne di misure effettuate dal laboratorio mobile.
Per rispondere al punto 2) - i dati attualmente rilevati
dall'UOC dell'USL sono disponibili in due resoconti. Uno relativo
ai primi dieci mesi di attività del laboratorio mobile, cioè aprile
1991 gennaio 1992, nella città di Aosta e l'altro relativo alle
campagne di misurazioni svolte nel Comune di Morgex.
I rapporti sono disponibili per chiunque inoltri richiesta
scritta all'USL. Essi sono stati inoltre inviati ai sindaci dei
comuni, all'Amministrazione regionale e alla Procura della
Repubblica.
Per rispondere al punto 3) - il laboratorio mobile non è
attualmente attrezzato per la misurazione dell'ozono; i valori
relativi a tale parametro sono deducibili dai rilevamenti
effettuati dalle stazioni fisse.
La stazione di piazza Plouves è attualmente funzionante se pure
in modo sperimentale. Al momento i dati rilevati non sono
attendibili, in quanto le apparecchiature sono in funzione
sperimentale, per la messa a punto definitiva di tutti gli
apparati.
Per la risposta al punto 4) - prima di prendere dei
provvedimenti, la Giunta intende aspettare che il sistema di
monitoraggio sia operante nell'insieme.
Ecco, questo per avere un quadro generale della situazione. A
tale proposito stiamo aspettando gli ultimi collegamenti
dell'ENEL.
Presidente
Ha chiesto la parola il Consigliere
Riccarand
Riccarand (VA)
Per dichiararmi non soddisfatto della
risposta dell'Assessore, perché dopo così tanto tempo non siamo
ancora in grado di avere un panorama completo, un'informazione
realistica su quelli che sono i dati sulla qualità dell'aria nella
nostra Regione e soprattutto perché mancano dei programmi di
intervento, delle iniziative concrete da parte della Giunta per
cercare di migliorare la situazione.
Credo che ci siano dei settori in cui si possa intervenire, dei
problemi prioritari. C'è tra l'altro all'ordine del giorno una
mozione che noi abbiamo presentato sull'uso della nafta negli
impianti di riscaldamento. Ci sono tante questioni che bisognerebbe
riuscire ad affrontare in modo concreto per migliorare la
situazione.
Quindi, io credo che la situazione non sia positiva perché
queste stazioni fisse, da quanto ho capito, non sono ancora in
funzione. C'è solo quella di piazza Plouves che è ancora in via
sperimentale.
Non è positiva perché i dati non vengono divulgati in modo
tempestivo e sistematico, non sono completi. Fra l'altro chiederei
all'Assessore all'Ambiente, Limonet, di aver copia dei due rapporti
citati in modo da poterli esaminare. Soprattutto, poi, mancano
iniziative concrete.
Dalle notizie divulgate tramite la stampa dai responsabili
dell'USL sembra emergere una situazione piuttosto preoccupante sia
rispetto all'inquinamento prodotto dagli impianti di riscaldamento
sia rispetto all'inquinamento prodotto dal traffico veicolare e dal
traffico internazionale di merci. Sono tutti fattori che si sommano
e determinano delle condizioni non positive per quanto riguarda la
qualità dell'aria nella nostra Regione. Sono tutti problemi sui
quali noi riteniamo si debba intervenire tempestivamente, senza
ulteriori ritardi.
Rinnoviamo quindi la nostra sollecitazione alla Giunta regionale
perché ci sia un migliore e completo funzionamento di queste
strutture, comprese le stazioni fisse; perché ci sia una più
puntuale divulgazione agli organi di informazione dei dati raccolti
in modo che diventi una informazione periodica.
Mi ricordo che l'anno scorso, in occasione di una interpellanza,
la Giunta aveva detto che avrebbe divulgato, all'inizio di ogni
mese, i dati relativi agli accertamenti fatti nel mese precedente,
cosa che poi non è avvenuta.
Quindi, chiedo che ci sia un impegno più concreto da parte della
Giunta su questo problema che credo sia importante perché riguarda
la salute di tutti i cittadini della nostra Regione.
