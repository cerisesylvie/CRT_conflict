Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 2933 del 8 gennaio 2003 - Resoconto
OGGETTO N. 2933/XI Interventi per il rifacimento del manto di
una struttura sportiva di un comune della media valle in occasione
di ritiri di squadre di calcio. (Interrogazione)
Interrogazione Premesso:
- che tra i vari filoni d'inchiesta della Magistratura ne
figurerebbe uno inerente presunti appalti truccati per il
rifacimento del manto di una struttura sportiva di un Comune della
Media Valle;
- che, secondo quanto appreso da articoli pubblicati sui
giornali, sarebbero coinvolti oltre all'ex capo ufficio stampa
della Presidenza della Regione, altre tre persone, tra le quali un
assessore comunale;
- che la Regione ha impegnato cospicue risorse finanziarie per
l'ospitalità di importanti squadre di calcio in Valle d'Aosta;
i sottoscritti Consiglieri regionali
Interrogano
la Giunta regionale per sapere:
1) qual è il Comune interessato e se la Regione aveva fornito
indicazioni e/o determinazioni agli amministratori locali in merito
alle modalità di intervento;
2) se la Regione ha contribuito, con risorse proprie, al
rifacimento o all'ammodernamento della struttura sportiva di cui in
premessa: in caso affermativo, in quale misura;
3) se risultano osservate le procedure indicate dalla legge
regionale 12/1996 e successive modificazioni;
4) se, sempre in riferimento al caso di cui in premessa, il
ruolo svolto dell'ex capo ufficio stampa della Presidenza della
Regione è da considerare assolutamente autonomo e svincolato da
qualsiasi funzione inerente il suo ufficio.
F.to: Tibaldi - Frassy - Lattanzi
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Per dire al Consigliere Tibaldi e ai colleghi
che non disponiamo di elementi per rispondere all'interrogazione e
per precisare che comunque non compete alla Regione - e peraltro
non ce ne siamo mai occupati - il rifacimento del manto o comunque
la manutenzione dei campi sportivi comunali.
Président
La parole au Conseiller Tibaldi.
Tibaldi (FI)
Mi sembra una risposta estremamente
telegrafica e che non giustifica il ruolo dell'Amministrazione
regionale, anche perché l'interrogazione, come avrà compreso
l'Assessore Vallet che ha dato risposta alla medesima, ha preso
spunto da una serie di articoli di giornale, in particolare da uno
pubblicato il 2 dicembre scorso sulla "Vallée Matin", che fa
riferimento ad indagini relative "all'affaire Maccari" per le aste
pubbliche truccate, indagini che sembrano estendere l'intreccio
illegale e che verrebbe a coinvolgere anche amministratori locali.
Il fatto che la Regione non disponga di elementi ci sembra una
risposta riduttiva e per altri versi anche inverosimile perché essa
ha adottato e reso efficace una legge, la legge regionale n.
12/1996, che regolamenta gli appalti. La legge n. 12 prevede anche
sistemi di controllo sull'applicazione della medesima: peraltro
sarebbe opportuno che questi sistemi di controllo da parte della
Regione venissero attivati o fossero stati attivati.
La risposta dell'Assessore non risponde nemmeno alla domanda n.
4, perché non ci risulta che il ruolo svolto dall'ex Capo ufficio
stampa della Presidenza della Regione fosse da considerare
assolutamente autonomo e svincolato da qualsiasi funzione inerente
il suo ufficio, ma fosse un ruolo organico, inserito nell'ambito di
un sistema amministrativo regionale che prevedeva indirizzi e
controlli. Non ci risulta quindi che il dirigente in questione
abbia operato quasi come se fosse una scheggia impazzita
dell'Amministrazione, ma qualcuno avrebbe potuto e dovuto
consapevolmente limitarne l'operatività e in questo caso, quando si
parla di operatività, ci si riferisce all'utilizzo anomalo di
regole giuridiche. La risposta ci lascia completamente
insoddisfatti, anche perché si innesta sul filone del "noi non
sappiamo, noi non abbiamo visto, noi non potevamo
vedere"…
(interruzione dell'Assessore Vallet, fuori microfono)
… mi sembra che le domande siano
estremamente esplicite, "alla luce del sole" come si suol dire.
Sulla base delle informazioni sommarie attinte da un giornale, io
penso che un amministratore come lei avrebbe potuto e dovuto sapere
qualcosa di più! Naturalmente questo non giova al suo ruolo, perché
ritengo che sia un fatto molto grave, perlomeno sotto il profilo
della moralità, che un amministratore con la delega al territorio e
alle opere pubbliche, come lei, non disponga di elementi inerenti
questo caso!
