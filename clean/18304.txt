Classificazione
ASSISTENZA SANITARIA E OSPEDALIERA
Igiene e sanità pubblica


Resoconto integrale del dibattito dell'aula
Oggetto del Consiglio n. 1397 del 21 giugno 2000 - Resoconto
OGGETTO N. 1397/XI Rilascio gratuito del libretto di idoneità
sanitaria per gli operatori delle "Pro-Loco" della Regione.
(Interrogazione)
Interrogazione Avendo partecipato
all’Assemblea Generale Ordinaria
dell’Associazione regionale delle Pro Loco tenutasi
lo scorso mese e recepito le richieste, espresse da diversi
componenti delle Pro Loco valdostane, riguardanti il rilascio
gratuito del libretto di idoneità sanitaria;
Vista la disponibilità in merito dell’Assessore,
ribadita anche in tale sede da parte degli organi direttivi
dell’Associazione regionale delle Pro Loco;
Preso atto che la normativa "HACCP" ha inasprito la
regolamentazione sui libretti di idoneità sanitaria, non
limitatamente a chi si occupa della preparazione e della
somministrazione degli alimenti, ma anche nei confronti di chi non
svolge questo tipo di mansioni;
Atteso che la mancanza del libretto di idoneità sanitaria, in
caso di controlli da parte dell’Autorità competente,
potrà far incorrere i responsabili della Pro Loco in pesanti
sanzioni e che il rilascio di tale libretto presenta un costo di
lire 36.200;
Considerato che le Pro Loco operano, oltre che per la
valorizzazione e il mantenimento delle tradizioni e delle varie
manifestazioni presenti nelle diverse località della Valle
d’Aosta, anche come strumenti di valorizzazione
turistica della nostra regione;
il sottoscritto Consigliere regionale
Interroga
la Giunta regionale per conoscere se esiste veramente la
volontà, di concerto con l’Unità Sanitaria Locale
della Valle d’Aosta di rendere gratuito il rilascio,
da parte degli Ufficiali Sanitari, del libretto di idoneità
sanitaria, limitatamente agli operatori delle Pro Loco della nostra
regione, e, in caso di risposta positiva i tempi previsti per
l’attuazione di tale provvedimento.
F.to: Lanièce
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Precisato che lo scrivente non è stato
invitato, pertanto non era presente alla riunione del Consiglio
direttivo delle Pro Loco e che l'ultimo incontro con le stesse si è
svolto nell'estate scorsa in relazione alla normativa allora
dell'HACCP, vorrei precisare che il libretto di idoneità sanitaria
è espressamente previsto dall'articolo 14 della legge dello Stato
30 aprile 1962 n. 283, nonché dal regolamento di attuazione della
stessa legge, che è il DPR n. 327/80, e dice che chiunque prepari,
manipoli, confezioni e somministri prodotti alimentari senza la
specificazione che tali attività devono essere svolte in forma
continuativa piuttosto che occasionale.
Il rilascio del libretto di idoneità sanitaria rientra nelle
prestazioni sanitarie di pertinenza del servizio di igiene e sanità
pubblica dell'USL, ed è regolato dall'apposito tariffario approvato
sulla base delle disposizioni nazionali di cui al decreto
ministeriale 13 maggio 1997 dalla Giunta regionale, con
deliberazione n. 202 del 26 gennaio 1998.
Precisato questo, non corrisponde al vero quanto affermato
dall'interpellante circa l'inasprimento della regolamentazione in
virtù della nuova normativa HACCP, poiché le disposizioni emanate
con il decreto legislativo n. 155/97, HACCP, sull'autocontrollo non
interferiscono né modificano in nulla quanto già previsto dalla
disposizione indicata in merito agli obblighi di ottenimento del
libretto sanitario.
In relazione a quanto sopra espresso, non è possibile per ora
derogare dal rilascio del libretto di idoneità sanitaria per gli
addetti alla preparazione, manipolazione, somministrazione di
prodotti alimentari. Il rilascio stesso non può essere gratuito in
quanto disciplinato da specifiche norme dello Stato, nell'ambito di
materie per le quali la Regione Valle d'Aosta non ha per ora
competenza legislativa primaria e pertanto non ha nessuna
possibilità di derogare all'applicazione.
Aggiungo però che da informazioni assunte presso altre
amministrazioni regionali è emerso che il costo attualmente pagato
dagli utenti per l'ottenimento di tale documento è generalmente più
alto di quello applicato dall'USL della Valle d'Aosta. In Piemonte
il costo è di 37.500 lire, in Liguria di 100.000 lire per il
rilascio e di 12.000 lire per il rinnovo annuale.
Il tema comunque è in evoluzione, ultimamente c'è stata una
riunione anche in Regione Piemonte organizzata dalla regione stessa
a livello interregionale, è in corso un ampio dibattito a livello
tecnico sulla funzione stessa del libretto sanitario che da più
parti si intenderebbe eliminare in cambio di una logica di
prevenzione generale della popolazione. È una tematica aperta, che
vede contrapposti su due fronti coloro che ritengono che comunque
si rischierebbe, eliminando la normativa in vigore dal 1962 e che
era già prevista dal testo unico delle leggi comunali e provinciali
del 1934, di fare dei passi indietro, e coloro che ritengono invece
che in sé e per sé il libretto sanitario rischia di essere un
semplice controllo di tipo burocratico, senza approfondimenti di
tipo diagnostico, e soprattutto generalizzato rispetto alle diverse
tipologie di cittadini che ne richiedono il rilascio. Cittadini che
ammontano indicativamente ogni anno a circa 15.000 persone in Valle
d'Aosta, per cui un numero molto elevato.
Il dibattito è aperto, così come è aperto il dibattito che
riguarda la tariffazione in sé stessa, che è l'aspetto che pare
essere maggiormente all'attenzione dell'Associazione delle Pro
Loco, non tanto l'aspetto della necessità o meno di espletare gli
esami preventivi per il rilascio del libretto sanitario, quanto
l'aspetto degli importi. Su questo punto posso concludere dicendo
che a livello di Assessorato, quando avremo concluso l'esame dei
provvedimenti delle altre amministrazioni regionali, faremo il
punto della situazione e ne discuteremo, fermo restando che il
libretto sanitario dovrà continuare ad essere rilasciato perché non
si può derogare a questa normativa per il momento; verificheremo la
possibilità di rivedere le tariffe seguendo eventualmente
un'indicazione, che è quella di prevedere un minore importo nel
caso in cui si tratti di rinnovo degli stessi, e non di rilascio
della prima autorizzazione.
È una proposta, ma va analizzata attentamente, perché ci sono
dei precisi obblighi di legge anche di tipo contabile per quanto
riguarda le entrate dell'USL.
Presidente
La parola al Consigliere Lanièce.
Lanièce (Aut)
Prendo atto della risposta. Alcune
precisazioni: nel testo dell'interrogazione non si cita
assolutamente il fatto che l'Assessore era presente, si dice solo
che durante questa assemblea gli organi direttivi dell'associazione
regionale hanno detto che su questo argomento c'era la
disponibilità dell'Assessore a cercare di fare qualcosa.
La seconda precisazione, invece: a seguito della normativa HACCP
c'è stato un inasprimento per quanto riguarda la questione dei
libretti sanitari, perché prima chi preparava i cibi doveva avere
il libretto sanitario, adesso è sufficiente ad esempio che uno
passi una teglia di pane tagliato per dover avere il libretto
sanitario, in prospettiva di eventuali controlli da parte degli
organi competenti. Quindi c'è stato un inasprimento.
Le Pro Loco hanno chiesto, visto che a seguito dell'HACCP ci
deve essere maggiore attenzione possibile per non incorrere in
sanzioni, di poter venire incontro a questo problema attraverso un
rilascio gratuito o comunque una diminuzione del costo del
libretto, che potrebbe essere una soluzione accettabile. È vero, si
tratta solo di 36.200 lire, però sappiamo che le persone che fanno
parte delle Pro Loco sono volontari, non fanno attività. Chi fa
l'attività sono i ristoratori e i commercianti, ma ci sono molte
persone che, una volta all'anno, aiutano la Pro Loco a fare una
manifestazione e per quella volta all'anno devono pagare 36.000
lire. È questo il lato da vedere, si deve tenere conto che le Pro
Loco operano con volontari e penso che sia giusto aiutare le
persone che, grazie al loro lavoro volontario, portano turismo in
Valle d'Aosta.
Sono questi due aspetti che io ribadisco; mi dispiace che
l'Assessore abbia detto che è un problema molto difficile, anche
perché io cito espressamente quanto mi hanno detto gli organi
direttivi. Per di più c'è una lettera, indirizzata il 30 maggio
2000, avente per oggetto la richiesta di rilascio gratuito di
libretti sanitari, nella quale si fa riferimento ai colloqui
intercorsi, mentre l'Assessore dice che l'ultima volta era un anno
fa, allora vuol dire che i colloqui intercorsi si riferivano a un
anno fa. Mi sembra strano ciò visto che nella lettera è scritto:
"Con la presente si richiede a seguito dei colloqui intercorsi
il suo interessamento affinché gli ufficiali sanitari rilascino
gratuitamente il libretto sanitario".
Pensavo con questa interrogazione di sottolineare
l'interessamento e di fare i complimenti all'Assessore sul fatto
che voleva cercare di fare qualcosa; dalla risposta sembra quasi
che sia contrariato.
L'effetto è diverso da quello che io mi aspettavo, e cioè
l'occasione per ribadire l'interessamento dell'Assessore a fare
qualcosa di utile e di bene accetto per le Pro Loco valdostane!
Mi auguro che questa piccola possibilità di una modifica, di un
interessamento per attenuare il costo del libretto sanitario,
facendo riferimento più che altro al rinnovo del libretto, possa
essere almeno un obiettivo perseguibile da parte dell'Assessorato,
perché riguarda un settore come quello delle Pro Loco che vive
grazie al lavoro dei volontari. Molte volte come dicevo prima vi
sono delle persone che solo una volta all'anno aiutano la Pro Loco
e devono pagare comunque 36.200 lire.
C'è un altro aspetto che mi corre l'obbligo di sottolineare, del
quale sono venuto a conoscenza solo ieri; mi hanno detto che
addirittura anche agli insegnanti di scuola materna, che da qualche
tempo svolgono compiti di assistenza alla refezione, viene
richiesto il libretto sanitario. Pertanto chiedo di tener conto
anche di questo aspetto, cioè del fatto che anche gli insegnanti di
scuola materna, aiutando a tenere i bambini durante la refezione,
devono assumersi l'onere del libretto sanitario. È un problema
quest'ultimo che rivolgo più all'Assessore Pastoret, ma di cui
invito a tener conto anche l'Assessore Vicquéry, in modo da
valutare se si può fare qualcosa per rendere gratuito, o almeno per
diminuire il costo del libretto di idoneità sanitaria.
