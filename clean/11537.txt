Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2878 del 4 dicembre 1991 - Resoconto
OGGETTO N. 2878/IX Costruzione di un capannone alla Elelys di
Hône
(Interrogazione).
Presidente
Do lettura dell'interrogazione
presentata dai Consiglieri Agnesod, Stévenin e Voyat, iscritta al
punto12 dell'ordine del giorno.
Interrogazione Tenuto conto di quanto riferito dall'Assessore
in risposta ad una nostra interrogazione di qualche mese fa sulla
costruzione di un capannone alla Elelys di Hône;
considerata l'importanza sul piano occupazionale oltreché di
consolidamento aziendale che tale opera comporta;
sottolineata la grave situazione generale in cui si trova la
Bassa Valle nel settore dell'occupazione soprattutto giovanile;
interrogano
l'Assessore competente per conoscere:
1) quando si pensa di realizzare tale intervento;
2) quali sono i motivi di questo ritardo che sta diventando
pesante soprattutto in termini occupazionali.
Presidente
Ha chiesto la parola l'Assessore ai
lavori pubblici, Martin; ne ha facoltà.
Martin (ADP)
Alcuni mesi fa, rispondendo ad
un'analoga interrogazione, dissi che si stava definendo la pratica
relativa all'esproprio dei terreni per mandare avanti la
ristrutturazione del capannone in oggetto. Oggi posso confermare
che la pratica relativa all'esproprio dei terreni è pressoché
conclusa.
Nel frattempo, si è però presentata una nuova difficoltà
connessa al piano regolatore, in quanto il Comune di Hône non ha
ancora potuto dare la concessione edilizia perché è in attesa di
una risposta dal CRPT per poter concedere una deroga al suo piano
regolatore.
La questione è abbastanza complicata ed il CRPT, che ha già
esaminato la pratica, non si è ancora pronunciato in maniera
definitiva. So che ci sono dei contatti tra l'Ufficio legale della
Regione ed i legali del Comune per cercare di superare il
problema.
Nel frattempo abbiamo incaricato un professionista di redigere
una relazione sull'impatto ambientale, in quanto, poiché il
capannone non ha avuto la concessione entro il 9 settembre, con
l'entrata in vigore della nuova normativa sull'impatto ambientale,
avrà bisogno anche della valutazione dell'impatto ambientale. Penso
che questo incarico possa essere esperito nel giro di due o tre
mesi al massimo.
Si spera che nel frattempo sia superata anche la questione della
concessione edilizia, cosi dopo si potrà procedere all'appalto dei
lavori.
Presidente
Ha chiesto la parola il Consigliere
Agnesod; ne ha facoltà.
Agnesod (UV)
Nel giugno del 1991, la risposta
all'analoga interpellanza da noi presentata, alla quale ha fatto
riferimento l'Assessore, era stata ritenuta insoddisfacente, ma lo
è ancor meno quella di oggi.
Come è ammissibile che con l'attuale situazione occupazionale,
specie nella Bassa Valle, si perdano due anni per espropriare dei
terreni e poi, finita questa pratica, saltino fuori delle
incongruenze nel piano regolatore del Comune di Hône?
Ma non è finita qui, perché nel frattempo è entrata in vigore la
nuova normativa sull'impatto ambientale, per cui ci si è rivolti ad
un tecnico per redigere una relazione sull'impatto ambientale.
Secondo me, da un anno e mezzo si sta sottovalutando un problema
che molto importante per i suoi aspetti occupazionali in una zona
che è già molto carente di posti di lavoro.
Pertanto, non solo non sono soddisfatto, ma sono addirittura
demoralizzato dalla risposta dell'Assessore e penso che la
popolazione, i cassaintegrati dell'Ilssa Viola e tutti quelli che
sono alla ricerca di un'occupazione, stiano cominciando a perdere
la speranza di veder realizzata in tempi brevi quest'opera. Eppure
l'Elelys è un'azienda che funziona bene ed in questa struttura
potrebbe occupare 25 o 30 persone.
