Classificazione
AMMINISTRAZIONE REGIONALE
Amministrazione della giustizia
TRASPORTI E VIABILITÀ
Trasporti



Oggetto del Consiglio n. 2042 del 20 aprile 2016 - Resoconto
OGGETTO N. 2042/XIV - Interpellanza: "Valutazioni in merito
al contenzioso tra la Regione e la società SAVDA per il mancato
aggiornamento delle tariffe per il servizio del periodo
1982-2001".
Rosset (Presidente) -
Punto n. 40 dell'ordine del giorno.
Per l'illustrazione, chiede la parola il Consigliere Gerandin, ne
ha facoltà.
Gerandin (UVP) -
L'interrogazione è molto precisa, nel
senso che parte un po' da quelle che sono state le tre delibere
regionali in cui c'è stato il prolungamento dei contratti di
servizio per i tre sub-Ato, i sub-bacini, passando come scadenza
contrattuale dal maggio 2022 al maggio del 2027, innalzando l'età
media degli autobus dai 6 anni attuali a 15 anni e soprattutto
impegnando la Regione da qui al 2027...nella quale si dice:
"nessuna ulteriore riduzione dei servizi in termini chilometrici
effettuati e tariffe unitarie".
Non entrerò nel merito di queste delibere perché sto ancora
acquisendo un po' di dati - e torneremo sui contenuti - in quanto
le ho già detto che, a mio parere, non era una competenza della
Giunta, bensì una competenza del Consiglio. Entreremo più nel
dettaglio quando avrò acquisito tutti i dati. Quello che mi preme
sottolineare è che, a nostro parere, è poco comprensibile perché, a
fronte di quegli impegni che ha preso la Regione all'interno di
queste tre delibere...adesso faccio riferimento alle sole due
delibere che riguardano la SAVDA, in parte abbiamo già visto che,
per quel che riguarda il discorso della SVAP, non siamo riusciti a
garantire neanche quel discorso occupazionale perché nel frattempo
hanno provveduto a 10 licenziamenti. Per quello che riguarda il
discorso della SAVDA, quello che ci viene un po' difficile da
capire è come mai un ricorso in essere, che risale al 2002 se
ricordo bene, in cui c'è una richiesta di risarcimento milionario
da parte della SAVDA di oltre 20 milioni di euro per il periodo
1982-2001, in cui c'è stata una sentenza del TAR nel 2003 che ha
detto che è inammissibile il ricorso...poi c'è stato un ricorso al
Consiglio di Stato da parte di SAVDA che in parte ha ribaltato il
risultato...
Quello che a noi preme capire è come mai, a fronte di un
contenzioso in atto, che sicuramente lei conosceva molto meglio di
noi, non si sia almeno tentato un discorso di conciliazione - voi
avete fatto queste proroghe a dicembre del 2015 e per tutta
risposta mi pare che SAVDA abbia proceduto ad alimentare il
contenzioso, su cui mi pare che si deciderà a maggio di quest'anno
-, se a fronte di una volontà di arrivare ad una mediazione per
quello che riguardava l'importante riduzione - perché è chiaro che
quest'oggetto ha come motivazione la riduzione dell'importo
contrattuale -, di fronte ad un tentativo di mediazione, non ci sia
stato almeno un atto di tutela della Regione per salvaguardare
questo contenzioso, che rischia di essere un danno milionario per
la Regione stessa.
Presidente -
La parola all'Assessore Marguerettaz.
Marguerettaz (UV) -
Il collega Gerandin nella
presentazione ha già introdotto una serie di elementi che sono alla
base di questa decisione. Il provvedimento che è stato adottato di
proroga è un provvedimento dirigenziale che trae origine da delle
delibere di Giunta che sono state adottate per il contenimento
della spesa, quindi per rappresentare - lo ha detto il collega
Gerandin, ma io lo voglio dire con maggiore chiarezza - che non è
stato affatto un regalo ai concessionari di trasporto. Ai
concessionari di trasporto sono stati decurtati svariati milioni di
euro di servizi, questo per riuscire a contenere la spesa: ecco
perché questi due argomenti sono su piani diversi. D'altra parte,
sarebbe stato effettivamente ingiustificabile il fatto di
introdurre delle condizioni ad uno dei soggetti che svolge il
servizio di trasporto in concessione e non nei confronti degli
altri, non è che possiamo immaginare di fare una
discriminazione.
Per quanto attiene al ricorso, noi riteniamo che le pretese
della SAVDA siano assolutamente non giustificabili, tant'è che è
stato adottato un provvedimento dove riteniamo che la politica
tariffaria negli anni abbia dato assolutamente conto delle
variazioni, degli andamenti, per cui la posizione della Regione è
che nulla è dovuto a SAVDA. Come avrà avuto modo di vedere, il
provvedimento che viene appellato è un provvedimento dotato di
tutti i pareri legali, di tutte le attività possibili. Ecco che, da
questo punto di vista, i due aspetti sono su piani diversi, il
fatto ovviamente di verificare la possibilità di soprassedere è nei
fatti, ma non c'era nessuno strumento coercitivo, né era possibile
condizionare una delibera con un'altra e quindi, da questo punto di
vista, riteniamo che la posizione della Regione avrà tutte le
possibilità e le modalità per essere sostenuta di fronte al
giudice.
Presidente -
Per la replica, la parola al Consigliere
Gerandin.
Gerandin (UVP) -
Ho ascoltato attentamente. Noi quando
diciamo che la competenza è del Consiglio è perché avremmo voluto
esserne partecipi e condividere questo tipo di scelte. Non entriamo
nel merito della convenienza o meno, o dell'opportunità, a nostro
parere, ci sono delle regole che vanno comunque rispettate. Era
questo, per cui non era riferito ai contenuti: era riferito al
contenitore e chi ne era il soggetto, chi era autorizzato
eventualmente a prendere questa decisione.
Per quel che riguarda il discorso dell'oggetto di
quest'interpellanza, è chiaramente riferito al fatto che nessuno ha
pensato che all'interno di un atto di Giunta potesse esserci un
provvedimento coercitivo. Quando lei me lo dice, in parte quasi mi
mette in imbarazzo, perché non ho mai pensato una cosa del genere,
che potesse esserci un atto di Giunta con qualcosa di coercitivo
dicendo: "no, chiudiamola". Io pensavo sinceramente che alla base
di tutto questo ci fosse un rapporto di collaborazione, di dialogo.
Io non penso che tutta la documentazione sia solo via PEC
certificata, adesso si usa tanto quella, ma non è quello il
problema: il problema è che, quando ci si parla tra soggetti per
trovare una forma compensativa sul disagio, si mette tutto sul
tavolo, non è che si apre solo una porta e l'altra rimane chiusa a
chiave. Questa era l'intenzione che avevamo noi, per questo
immaginare che lei, Assessore, potesse avere l'ardire di mettere
una clausola coercitiva su un atto di Giunta fa quasi sorridere.
Noi pensavamo che, a fronte di tutta questa discussione, ci potesse
essere anche una risoluzione in questo senso che andasse nel
discorso di chiudere un contenzioso milionario. Io sono contento
quando l'Assessore mi dice che sicuramente avremo ragione: sono
contento anche perché probabilmente vi è anche un po' di autostima
personale, nel senso che ha tanti contenziosi in essere, io penso
che sia l'Assessore che ha il
record
dei contenziosi, su
questo non c'è ombra di dubbio, penso che siamo d'accordo, ma io mi
auguro veramente che questo spirito di buonismo e di grande
speranza nel portarli a casa sia un buon presupposto anche per
tutti gli altri che le rimarranno.
