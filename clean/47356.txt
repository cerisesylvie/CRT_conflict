Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 3631 del 22 maggio 2024 - Resoconto
OGGETTO N. 3631/XVI - Interrogazione: "Notizie in merito al
ferimento con arma da fuoco del cane di un'escursionista".
Bertin (Presidente) -
Punto n. 12 Per la risposta, ha
chiesto la parola l'assessore Carrel, ne ha facoltà.
Carrel (PA) -
Con l'interrogazione si chiede: "quali
siano i dettagli della dinamica dei fatti e quali azioni siano
state intraprese dagli organi competenti, sia per chiarire quanto
accaduto, sia per prevenire futuri episodi analoghi". Riguardo alla
vicenda oggetto dell'interrogazione, il Comandante del Corpo
forestale della Valle d'Aosta mi riferisce che nel pomeriggio
dell'8 maggio il personale del Corpo forestale operante nel
controllo di routine del territorio nella zona alta del comune di
Gignod notava un esemplare di capriolo maschio in evidente
difficoltà poiché braccato da un canide di grossa stazza,
rivelatosi un cane di razza pastore tedesco. A questo punto uno dei
due operatori della pattuglia cercava di dissuadere il cane
dall'attacco urlando e cercando di allontanarlo. Non avendo
ottenuto il risultato atteso, l'operatore procedeva a esplodere con
l'arma di ordinanza due colpi con tiro non mirato, ma il cane non
desisteva dall'attacco al capriolo facendolo cadere. Falliti
entrambi gli interventi di dissuasione, l'operatore sparava in
direzione del canide a una distanza di 80-100 metri circa.
Quest'ultimo, ferito, si allontanava in direzione opposta al
capriolo, che nel frattempo riusciva a guadagnare terreno e
scappare dileguandosi.
Si precisa che sull'episodio sono in corso attività di Polizia
giudiziaria per le contestazioni delle violazioni di cui alla legge
regionale 37/2010: "Nuove disposizioni per la tutela e per il
corretto trattamento degli animali di affezione" e alla legge
regionale 64/1994: "Norme per la tutela e gestione della fauna
selvatica e per la disciplina dell'attività venatoria". È evidente
che, al di là delle responsabilità in corso di accertamento, la
vicenda è spiacevole sotto più punti di vista, ma, in base a quanto
riportatomi dal Comandante, emerge che la pattuglia forestale in
servizio si è attenuta alle procedure vigenti.
Presidente -
Replica il consigliere Distort.
Distort (LEGA VDA) -
Grazie Assessore per la risposta. È
del tutto evidente che è un tema estremamente delicato perché a
questo punto c'è un'ammissione da parte del personale della
Forestale di aver esploso il colpo in direzione del cane; della
dinamica così esposta come ne prende atto lei ne prendo atto io. È
ovvio che il ruolo per cui noi ci esprimiamo in quest'aula è...
innanzitutto si augura un buon lavoro investigativo, per capire
esattamente le dinamiche e per sostenere anche la professionalità
del personale del Corpo forestale, perché abbia gli strumenti, dal
punto di vista formativo, per operare nel migliore dei modi e
chiaramente anche per il nostro territorio, perché i suoi
visitatori meritano sicurezza e doversi difendere dall'attività
umana e non dai pericoli naturali è abbastanza paradossale.
Poi lasciamo che
unicuique suum,
a ognuno il suo, ognuno
abbia il suo compito, fortunatamente il colpo, dalle notizie che ho
avuto, miracolosamente ha attraversato completamente l'animale
senza colpire nessuna parte vitale, neanche un osso, quindi è
entrato ed è uscito dall'altra parte e il cane si sta riprendendo.
È una notizia quindi a lieto fine. Mi chiedo semplicemente, ma a
titolo di curiosità, ma nel momento in cui personale della
Forestale si trova in queste situazioni... e immagino anche la
difficoltà dal punto di vista psicologico per una persona pure
addestrata per questo ruolo a dover esplodere un colpo nei
confronti di un cane, che, tra l'altro, il forestale per sua
formazione sa riconoscere da un lupo, ma oltretutto c'è una legge
anche che disciplinata la tutela del lupo. Diventa pertanto una
situazione abbastanza imbarazzante, perché, da un lato, cerchi di
aiutare un animale in difficoltà, dall'altra parte metti in
difficoltà un altro animale, quindi è un momento in cui operi una
scelta. La situazione è imbarazzante, quindi vicinanza anche da
questo punto di vista al personale e comunque anche, a mio parere,
sarebbe anche importante che, nel momento in cui si ferisce, ci sia
la possibilità da parte del personale della Forestale di potere
disporre di un intervento a tutela dell'animale ferito, perché in
questo caso il cane si è allontanato, poi saranno gli inquirenti a
capire, anche perché il cane era dotato di un
chip
di
rivelatore satellitare dalla sua posizione, quindi è immediatamente
individuabile cosa sia successo dopo. Anche sotto questo punto di
vista probabilmente occorre considerare la possibilità per il Corpo
forestale, che ha tutta una sua professionalità, di disporre anche
di strumenti anche dal punto di vista economico per poter pensare e
mettere in atto misure di primo soccorso per l'animale, che è stato
invece caricato, preso di peso dall'escursionista, da questa
Signora, e l'ha portato fino al proprio automezzo e poi l'hanno
portato in uno studio veterinario cercando immediatamente il
veterinario che fosse disponibile a intervenire. Tutto questo è
nell'ottica del bene del nostro territorio, per un territorio che
sia a misura di turisti, a misura di turisti con i propri animali,
ma anche a misura di un personale della Forestale che abbia tutti
gli elementi per poter svolgere nel migliore dei modi la propria
attività professionale nella quale immagino creda fin dal mattino
quando indossa la divisa e continui a crederci anche quando la
toglie la sera.
