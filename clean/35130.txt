Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2697 del 21 novembre 2012 - Resoconto
OGGETTO N. 2697/XIII - Aggiornamento del Programma operativo
Competitività regionale 2007/2013 per l'intervento del Fondo
europeo di sviluppo regionale (FESR) a seguito della procedura di
riesame prevista dall'articolo 33 del regolamento (CE)
1083/2006.
Il Consiglio
a) richiamata la deliberazione della Giunta regionale n. 519,
in data 2 marzo 2007, recante "Approvazione della proposta di
programma operativo "Competitività regionale 2007/2013"
cofinanziato dal fondo europeo di sviluppo regionale e dal fondo di
rotazione statale", ratificata dal Consiglio regionale con
deliberazione n. 2697/XII, in data 9 maggio 2007;
b) dato atto che la Commissione europea ha approvato, con
decisione C(2007)3867, in data 7 agosto 2007, il Programma
operativo FESR Competitività regionale 2007/2013 della Valle
d'Aosta di cui alla precedente lettera a) che comporta un
investimento pubblico complessivo pari a 48.810.613,00 euro,
finanziato con risorse di provenienza dal Fondo europeo di sviluppo
regionale (FESR), dal Fondo di rotazione statale di cui alla legge
183/1987 e dalla Regione;
c) richiamata la deliberazione della Giunta regionale n.
2385, in data 31 agosto 2007, recante "Approvazione del testo
definitivo del programma operativo regionale per l'intervento del
Fondo europeo di sviluppo regionale (FESR) nell'ambito
dell'obiettivo Competitività regionale e occupazione
2007/2013";
d) richiamato il regolamento (CE) n. 1083/2006 del Consiglio,
dell'11 luglio 2006, recante le disposizioni generali sui Fondi
strutturali comunitari così come modificato dal regolamento (CE) n.
1341/2008 del Consiglio del 18 dicembre 2008 e dal regolamento (CE)
n. 284/2009 del Consiglio del 7 aprile 2009 ed il regolamento (CE)
n. 1080/2006 del Parlamento europeo e del Consiglio, del 5 luglio
2006, recante le disposizioni relative al Fondo europeo di sviluppo
regionale (FESR) così come modificato dal regolamento (CE) n.
397/2009 del Parlamento europeo e del Consiglio del 6 maggio
2009;
e) visto l'articolo 33 del regolamento (CE) 1083/2006 che
prevede che, su iniziativa dello Stato membro o della Commissione,
di concerto con lo Stato membro interessato, i programmi operativi
possano essere riesaminati e, se necessario, la parte rimanente del
programma possa essere riveduta in uno o più dei seguenti
casi:
a. a seguito di cambiamenti socio-economici
significativi;
b. al fine di tener conto in misura maggiore o differente di
mutamenti di rilievo nelle priorità comunitarie, nazionali o
regionali;
c. alla luce della valutazione di cui all'articolo 48,
paragrafo 3 (valutazione intermedia durante il periodo di
programmazione);
d. a seguito di difficoltà in fase di attuazione;
f) considerato che la Struttura programmi per lo sviluppo
regionale e politica per le aree montane dalla Presidenza della
Regione, in qualità di Autorità di Gestione del POR FESR,
esaminando i dati del monitoraggio finanziario, procedurale e
fisico degli interventi avviati nell'ambito del POR FESR, ha
rilevato una lenta e bassa capacità di spesa dell'Asse I - Ricerca
e sviluppo, innovazione ed imprenditorialità a fronte del notevole
volume di spesa dell'Asse II - Promozione dello sviluppo
sostenibile e dell'Asse III - Promozione delle ICT;
g) preso atto che la carente capacità di spesa dell'Asse I -
Ricerca e sviluppo, innovazione ed imprenditorialità è dovuta
principalmente al fatto che il Paese sta attraversando un momento
di profonda crisi economica, che non aiuta la promozione dello
sviluppo e dell'innovazione, determinando una scarsa competitività
sui mercati;
h) considerato che le tabelle degli indicatori del POR FESR
sono state verificate nella loro globalità durante gli incontri
organizzati nel corso dell'estate 2011 tra l'Autorità di Gestione e
le strutture dell'Amministrazione regionale che svolgono le
funzioni di beneficiario e di controllore di primo livello e che
oggetto dell'esame sono state le definizioni e le modalità di
calcolo di target e valori di avanzamento degli indicatori nonché,
per gli indicatori di impatto, l'aggiornamento ai dati Istat
2007;
i) atteso che è stata avviata un'attività di valutazione
intermedia del POR-FESR ai sensi dell'articolo 48, § 3 del
regolamento (CE) 1083/2006 e che il servizio di valutazione è stato
affidato, mediante procedura aperta sotto la soglia comunitaria,
alla società Gruppo Clas s.r.l. di Milano con il provvedimento
dirigenziale della Struttura programmi per lo sviluppo regionale e
politica per le aree montane n. 5888 del 22 novembre 2010;
j) preso atto che la società Gruppo Clas s.r.l. ha consegnato
il Rapporto di valutazione intermedia del POR FESR e il Rapporto di
valutazione del piano di comunicazione integrato FESR e FSE in data
4 novembre 2011 e che i risultati contenuti in questi documenti
hanno confermato l'analisi dell'Autorità di Gestione sull'andamento
del Programma ed hanno suggerito alcuni adattamenti;
k) atteso che la Struttura programmi per lo sviluppo
regionale e politica per le aree montane della Presidenza della
Regione ha provveduto a redigere una relazione sintetica contenente
i principali elementi relativi all'aggiornamento del programma
operativo FESR Competitività regionale 2007/2013 e che la Giunta
regionale ha ritenuto di inviarla, condividendone i contenuti, al
Consiglio regionale quale mero documento esplicativo della
stessa;
l) considerato che, al fine di rispondere alla situazione
attuale del contesto e di assicurare il pieno reimpiego delle
risorse di Programma, esiste l'opportunità di notificare alla
Commissione europea una richiesta di aggiornamento del POR FESR
stesso che preveda:
- la riallocazione di una parte delle risorse finanziarie
dell'Asse I da destinare agli assi II e III, in particolare la
riduzione del valore finanziario dell'asse I da 15 a 8 Meuro ed un
contestuale aumento dell'asse II e dell'asse III per lo stesso
importo. Tale adattamento del piano finanziario non comporta una
riduzione dell'allocazione delle risorse finanziarie attualmente a
disposizione nell'ambito dell'asse I, in quanto tale adattamento
prevede un incremento della quota regionale aggiuntiva
(overbooking) a valere sullo stesso asse del Programma;
- la razionalizzazione delle attività previste dall'asse II -
Promozione dello sviluppo sostenibile e dall'asse III - Promozione
delle ICT;
- la riconfigurazione del sistema degli indicatori con la
rivalutazione di alcuni target e/o valori di riferimento,
l'eliminazione degli indicatori superflui, l'inserimento di alcuni
Core Indicator segnalati dalla Commissione europea nel Working
paper n. 7 del luglio 2009, secondo le indicazioni riportate nella
nota del Ministero dello Sviluppo Economico del settembre
2011;
m) atteso che il Comitato di Sorveglianza ha approvato
l'aggiornamento del POR FESR con procedura scritta con nota n.
603/PRO in data 30 marzo 2012;
n) dato atto che l'aggiornamento del Programma operativo,
lasciando invariata la dotazione finanziaria del Programma e il
tasso di cofinanziamento da parte dell'Unione Europea e dello
Stato, non comporta oneri aggiuntivi a carico del bilancio
regionale;
o) richiamato il provvedimento dirigenziale del Servizio
valutazione ambientale del Dipartimento territorio e ambiente n.
3795, in data 29 agosto 2012, che ha dichiarato la non
assoggettabilità a valutazione ambientale strategica del suddetto
aggiornamento del Programma;
p) rilevato che l'approvazione del Programma di cui si tratta
compete al Consiglio regionale, ai sensi dell'articolo 1, lett. h,
della legge regionale 7 dicembre 1979, n. 66, mentre i
provvedimenti di attuazione competono alla Giunta, ai sensi
dell'articolo 3 della stessa legge regionale;
q) atteso che il POR FESR 2007/2013 potrà formare oggetto, a
seguito della notifica ai competenti servizi della Commissione
europea, di modificazioni e/o integrazioni non sostanziali,
richieste dai competenti uffici del Ministero dello sviluppo
economico e dalla Commissione stessa e che, pertanto, si rende
necessario autorizzare l'Autorità di Gestione ad apportare tali
modifiche/integrazioni;
r) richiamata la deliberazione della Giunta regionale n. 635
in data 30 marzo 2012, concernente l'approvazione del bilancio di
gestione, per il triennio 2012/2014, con attribuzione alle nuove
strutture dirigenziali di quote di bilancio e degli obiettivi
gestionali correlati, del bilancio di cassa per l'anno 2012, con
decorrenza 1° aprile 2012 e di disposizioni applicative;
s) visto il parere favorevole di legittimità sulla presente
deliberazione, rilasciato dal dirigente della Struttura Programmi
per lo sviluppo regionale e politica per le aree montane, ai sensi
dell'articolo 3, comma 4, della legge regionale 23 luglio 2010, n.
22;
Visto il parere della II Commissione consiliare
permanente;
Delibera
1) di approvare l'aggiornamento del Programma operativo
Competitività regionale 2007/2013, per l'intervento del Fondo
europeo di sviluppo regionale (FESR) a seguito della procedura di
riesame prevista dall'articolo 33 del Regolamento (CE) 1083/2006
allegato al presente atto di cui costituisce parte
integrante;
2) di dare mandato alla Giunta regionale di apportare le
eventuali modificazioni e/o integrazioni non sostanziali al
Programma stesso che dovessero emergere in fase di notifica alla
Commissione Europea.
Allegato
(omissis)
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Questo atto dà il senso del lavoro svolto nell'ambito
dell'utilizzo dei fondi europei e soprattutto di come si sia
cercato di aggiornare il Programma operativo Competitività, che
scade nel 2013, però a scivolamento andrà fino al 2012, per
l'intervento del Fondo di sviluppo regionale, FESR, a seguito della
procedura di riesame prevista dall'articolo 33 del regolamento. La
proposta di aggiornamento in discussione riguarda il Programma
Competitività regionale, che comporta un investimento pubblico
complessivo pari a 48.810.000 euro, finanziato con risorse
provenienti dal Fondo europeo di sviluppo regionale e dal Fondo di
rotazione statale e dalla Regione. È suddiviso in assi prioritari a
seconda della tipologia di finanziamento: asse I, "Ricerca,
sviluppo, innovazione ed imprenditorialità" (dotazione finanziaria
15.000.000); asse II, "Promozione dello sviluppo sostenibile"
(dotazione finanziaria 25.000.000); asse III, "Promozione delle
ICT" (dotazione finanziaria 6.800.000); asse IV, "Assistenza
tecnica" (dotazione finanziaria 1.900.000). Siamo ormai a fine
2012, a due terzi del periodo di attuazione previsto per questo
tipo di interventi, che si chiudono con il 2015, anno entro cui
dovranno essere ultimate le spese. È un periodo di tempo abbastanza
significativo per trarre alcune considerazioni in merito allo stato
di avanzamento. La struttura Programmi per lo sviluppo regionale e
politica per le aree montane della Presidenza della Regione, in
qualità di autorità di gestione e di programma, ha provveduto ad
effettuare tali analisi, coadiuvata dal supporto dei valutatori
indipendenti come previsto dai regolamenti comunitari, esaminando
in particolare i dati del monitoraggio finanziario, procedurale e
fisico degli interventi avviati.
Riassumo brevemente le risultanze emerse da tale lavoro e che
potete trovare nella relazione sintetica allegata alla proposta.
L'andamento complessivo del programma è da ritenersi ad oggi
soddisfacente, tanto da aver raggiunto il target al 31 ottobre 2012
previsto da uno specifico documento del Ministero dello sviluppo
economico sull'accelerazione di spesa e da aver già evitato il
disimpegno automatico e quindi il rischio di perdita di risorse per
il 2012. Tale avanzamento dimostra tuttavia una dinamica
differenziata a seconda dell'asse di riferimento, in particolare si
è rilevata una lenta capacità di spesa dell'asse I, "Ricerca e
innovazione", a fronte di una situazione migliore riguardante
l'avanzamento finanziario dell'asse II, "Promozione dello sviluppo
sostenibile", e dell'asse III, "Promozione delle tecnologie
dell'informazione e della comunicazione". È emerso con chiarezza
che finora la ridotta capacità di spesa dell'asse I è dovuta
principalmente al fatto che tale asse si concretizza in una serie
di azioni in favore del mondo imprenditoriale, che prevedono
l'assegnazione di risorse finanziarie mediante procedure a bando o
a sportello. In un periodo come quello attuale di profonda crisi
economica, il tessuto imprenditoriale fatica molto a mettere in
campo investimenti in grado di sfruttare tali risorse, anche in
considerazione del fatto che tali investimenti devono forzatamente
riguardare progetti innovativi secondo le regole europee. È emerso
inoltre che gli interventi avviati nell'ambito degli assi II e III
si caratterizzano per la loro natura infrastrutturale e quindi
comportano avanzamenti di spesa più certi e prevedibili.
Alla luce di tali considerazioni, sulla base dell'articolo 33
del regolamento n. 1083/2006, che prevede che a particolari
condizioni i programmi possono essere riesaminati e, se necessario,
riadattati, si è ritenuto opportuno procedere alla proposta di
modifica in esame di cui si espongono sinteticamente i contenuti.
Voglio precisare che si tratta di un'operazione di tipo ordinario
per programmi di questo tipo, che sono procedure il cui sviluppo si
estende chiaramente nel tempo (2007-2013), ci sono adattamenti ed
orientamenti diversi che vengono interpretati e, essendo
generalmente complessi, hanno una durata di nove anni. In primo
luogo si è deciso di intervenire sul piano finanziario del
programma, cercando di consolidare una situazione aderente allo
stato di avanzamento reale del programma stesso e in tal senso il
nuovo piano finanziario prevede una riduzione dell'asse I da 15 a
8.000.000 di euro e un contestuale aumento sia dell'asse II da 25 a
28.900.000 di euro e dell'asse III, da 6 a 9.096.000 di euro.
Per essere più chiaro su tale riadattamento di natura
finanziaria, non si tratta come paventato da qualcuno di sottrarre
risorse al mondo industriale ed artigianale per investimenti in
ricerca, sviluppo e innovazione per concentrarli su grandi
operazioni pubbliche, è invece un'operazione che si sostanzia per
un impegno nei confronti della Commissione europea e dello Stato a
rendicontare un ammontare inferiore di risorse finanziarie a valere
sull'asse I (8.000.000 a fine programmazione) e a rendicontare
invece un ammontare più cospicuo sugli assi II e III, lasciando le
spese eccedenti a carico delle risorse aggiuntive regionali che
sono state rese disponibili. Tali risorse rimarranno fino al 2015,
a tale proposito vorrei brevemente ricordare le misure finora
attivate a favore del mondo imprenditoriale che rimarranno attive
fino al 2015:
cofinanziamento della legge regionale n. 6/2003, sostegno alle
imprese per progetti di innovazione tecnologica per 2.800.000 di
euro; aiuto sviluppo e aiuto innovazione, contributi finalizzati
all'acquisizione di servizi di consulenza progetti di
ristrutturazione, rafforzamento: 1.200.000 di euro; bando per
progetti di innovazione, contributo di incentivazione a
collaborazione fra imprese: 3.300.000 di euro; bando per unità di
ricerca, finanziamento e progetti concessi alla creazione di unità
di ricerca: 1.000.000 di euro; contributi a
pépinières
(di
cui abbiamo parlato prima): 1.100.000 di euro; cofinanziamento
della legge n. 14, contributi per la creazione di imprese
innovative: 1.100.000 di euro; animazione territoriale: 300.000
euro; sostegno ai centri di competenza e rafforzamento della
presenza del Politecnico di Torino, sede di Verrès: 600.000 euro;
marketing territoriale: 1.100.000 di euro. In altre parole
l'aumento della dotazione finanziaria degli assi II (più 3.000.000
fino a 9.000.000 di euro) e dell'asse III (3.100.000 di euro)
consentirà di rendicontare alla commissione le spese ritenute più
sicure, perché legate a progetti infrastrutturali e di tenere a
carico della Regione le spese ritenute più incerte, perché legate
all'effettiva risposta delle imprese a bando per avere queste
certezze.
In secondo luogo si è provveduto ad effettuare alcuni marginali
adattamenti al programma per tenere conto delle modifiche
regolamentari intervenute e del lavoro dei valutatori dell'Autorità
di gestione, che hanno precisato alcuni indicatori e valori
obiettivo. Ci riferiamo a questi adattamenti: asse I, nell'ambito
dell'attività di sostegno alla nascita e alla crescita di imprese,
in particolare innovative, non è stata attivata la linea di
intervento finalizzata a sostegno del credito esclusivamente per le
nuove imprese, in quanto, da un lato, risultano già presenti
strumenti analoghi finanziati mediante risorse regionali che
assorbono un carico amministrativo decisamente più basso;
dall'altro, si è scelto di finanziare nell'ambito del programma con
la legge n. 14. Per l'asse II, audit energetici, l'eliminazione del
divieto di finanziamento di interventi all'edilizia residenziale
riguardanti gli immobili di proprietà dei privati per tenere conto
delle intervenute modifiche di carattere regolamentare...preciso
che, considerate le risorse finanziarie a disposizione dell'asse
II, si è provveduto ad attivare due bandi a favore degli enti
locali, escludendo dalla partecipazione l'Amministrazione
regionale, con indubbi benefici anche per i contribuenti. Dalle
stime effettuate, l'estensione agli edifici di proprietà privata -
questo vale per i risparmi energetici - avrebbe richiesto una
quantità di risorse finanziarie non reperibili in questo periodo
congiunturale. Nell'asse II, nell'ambito del sostegno allo sviluppo
di nuovi servizi, viene mantenuto in un'ottica di razionalizzazione
unicamente l'intervento relativo all'utilizzo di tecnologie ed
applicazioni multimediali finalizzate alla valorizzazione del sito
archeologico di Saint-Martin de Corléans, l'ultima tipologia di
adattamento riguarda il sistema degli indicatori ed è stata
effettuata in collaborazione con i valutatori indipendenti del
programma, anche per tenere conto delle ultime definizioni
suggerite dalla Commissione europea.
In conclusione preciso che si procede ad attuare la maggior
parte delle attività previste dal programma, in particolare non
vengono ridotte le risorse finanziarie per le imprese; inoltre
sottolineo come l'operazione sia funzionale a non perdere
contributi europei e statali negli anni a venire. Altri chiarimenti
sulla procedura: la proposta è stata approvata dal Comitato di
sorveglianza, dopo l'approvazione del Consiglio la proposta verrà
trasmessa alla Commissione europea per gli adempimenti di rito.
Grazie.
Si dà atto che dalle ore 10,50 riassume la presidenza il
Presidente Emily Rini.
Président -
La parole au Conseiller Louvin.
Louvin (ALPE)
- Grazie Presidente.
Abbiamo avuto intense discussioni, stranamente perché si tratta
di argomenti molto aridi e apparentemente tecnici, ma da qualche
tempo abbiamo imparato a prendere con le pinze tutto quanto viene
definito tecnico e crediamo che spesso dietro questo linguaggio di
grande tecnicità, che da sempre avvolge le problematiche dei fondi
europei, ci sia una sostanza politica di destinazione di risorse,
di modalità di spesa che va valutata. Rischia di sfuggirci che
stiamo parlando di qualcosa di equivalente al peso di un
Assessorato regionale in un anno, di un grosso Assessorato: stiamo
parlando di un piano di una sessantina di milioni di euro,
cinquantanove per l'esattezza, quindi di qualcosa di importante che
è partito in un tempo che sembra remoto, con una Giunta che non era
questa, con una pianificazione che oggi viene ad essere ridefinita
sulla base di controlli che sono stati effettuati. Controlli sui
quali sarebbe interessante avere qualche informazione di più,
perché sembra che si sia trattato di una bonaria verifica, ma non
credo sia perché hanno di solito un atteggiamento decisamente
ferreo, ma anche perché, Presidente, siccome stiamo riorientando il
rapporto fra la politica e le strutture tecniche, questo rapporto
dovrebbe portarci ad avere immediatamente sul tavolo le risultanze
di un controllo. Che i controlli sulla spesa fatta dei fondi
europei non arrivino immediatamente né alla commissione competente,
né al Consiglio regionale è singolare, perché è vero che compete
alla Giunta l'attuazione di questi piani, ma è vero anche che
essere informati di qualche magagna - in questo caso magari anche
grande - potrebbe essere di grande utilità.
Detto questo, segnaliamo alcuni aspetti minori, ma significativi
del cambiamento di rotta, uno dei quali è il definitivo abbandono
di un progetto molto reclamizzato la scorsa legislatura: il
progetto del cablò, del trasporto pubblico nella città di Aosta
secondo un'idea innovativa che ha fatto molto ironizzare sulla
stampa, ma che in questa ridefinizione del programma operativo non
trova nessuna sostituzione, semplicemente un
de profundis
. È
una scelta anche questa di non mantenere su un versante in aperta
sofferenza come quello del trasporto pubblico della città di Aosta
nessuna idea vincente, essendo stato ormai definitivamente
abbandonato il metrò, che si era sostituito al cablò ad inizio di
legislatura.
Abbiamo poi il cuore, a nostro avviso, di questa vicenda. Il
Presidente si è affrettato a sottolineare nella relazione,
riprendendo delle sottolineature che erano state fatte da parte
nostra, il qualcuno che ha paventato sono stati i Consiglieri di
ALPE che hanno ritenuto che fossero sottratte risorse al settore
privato, precisamente agli investimenti per l'innovazione e la
ricerca. Qui entriamo in una logica sottile e un po' formale: "non
è vero che vengono sottratti dei soldi, ma non possono più essere
rendicontati da una parte, devono essere rendicontati dall'altra".
Noi leggiamo diversamente questo, ma proprio sulla base del
documento che ci è stato sottoposto...noi leggiamo in senso
problematico la vicenda del finanziamento degli investimenti di
innovazione e competitività. Lei ci scrive:
"la presenza di
strumenti di sostegno e finanziamento alle imprese di tipo
tradizionale con dotazioni consistenti al di fuori del programma e
con un carico burocratico inferiore rendono inutile o meno
appetibile il ricorso"
, ma qui si innesta una problematica
molto delicata, perché noi una settimana fa abbiamo tolto risorse a
questo settore e abbiamo registrato da parte degli industriali
valdostani in un documento scritto molto puntuale la carenza di
risorse su tale versante. Una settimana dopo portiamo in Consiglio,
senza nessun confronto (così risulta) con il mondo produttivo una
decisione che sposta di asse per circa 4.000.000 di euro, una quota
molto rilevante, delle risorse che si era previsto che andassero a
sostenere questa trasformazione e soprattutto la ricerca. Questo è
il punto delicato: siamo una Regione dove non c'è una ricerca,
salvo qualche caso, robusta da avere ricadute sul piano della
produttività e dell'innovazione nelle nostre aziende. Questo è il
dato fondamentale, tagliare le risorse da questo punto di vista non
ci sembra oggi la soluzione migliore, anche perché questo, nella
lettura che facciamo di un documento molto complesso, sembra essere
la risultante finale; si toglie all'insieme delle piccole-medie
imprese e soprattutto di quelle che possono essere generate per
spin-off
dal mondo della ricerca per dare un robusto "colpo
di pollice" ad un progetto infrastrutturale pesante come quello del
teleriscaldamento. Non è qui il luogo per aprire una grande
disamina sulla questione, il teleriscaldamento, partito da
un'iniziativa di CVA e di imprenditori locali, oggi sotto la mano
di Gaz de France, che si troverà a beneficiare di un robusto "colpo
di pollice" da parte di questi fondi europei. Crediamo che in
questo la scelta non sia delle più felici, non abbiamo le carte in
regola per valutare un progetto e non siamo i soli, anche
l'Assessore Zublena penso non ne fosse molto informata qualche
settimana fa. Forse siamo più informati adesso o lo potremo essere
se nella cortese replica il Presidente dirà qualcosa in esito al
Comité de pilotage
che c'è stato la settimana scorsa, che
doveva riguardare proprio l'operazione del teleriscaldamento:
un'operazione che rimane gestita dietro le quinte senza che la
comunità ne abbia informazione. Presidente, ci siamo trovati
qualche anno fa su un altro tavolo: io ero Consigliere comunale di
Aosta e lei era il Presidente di CVA, che illustrava un progetto
che nel 2012 avrebbe dovuto essere in fase di completamento. Adesso
siamo ad annunciare il 2018 e crediamo sia doveroso cominciare ad
aprire il capitolo dell'informazione completa su cosa succede nella
vicenda del teleriscaldamento.
Sempre in tema energetico, lei ha richiamato la questione degli
audit energetici, degli accertamenti dell'efficienza dei fabbricati
pubblici, perché quasi tutto è stato destinato in questi anni e
rimarrà destinato alla verifica dell'efficienza energetica degli
edifici pubblici, comunali in particolare, ma non tutti i Comuni si
sono comportati nello stesso modo: mi risulta che alcuni abbiano
aperto - La Salle fra gli altri - ad un certo numero di privati la
possibilità di utilizzare questi fondi, ma l'indicazione che rimane
è: ce ne facciamo l'uso che crediamo per il patrimonio pubblico.
Pensiamo che su questo punto si sarebbe potuta immaginare una
politica diversa mettendo in campo risorse pubbliche da affiancare
a quelle che i privati fossero interessati a mettere per ottenere
questo risultato, cioè utilizzare i soldi pubblici non in via
esclusiva per fare il tutto di operazioni sempre destinate a beni
pubblici, ma di usarli come volano per accelerare un coinvolgimento
dei privati nella verifica dei loro fabbricati, di quanto spendono
loro per la loro bolletta energetica. Qui ci sembra che manchi una
visione politica più innovativa.
Ancora qualche nebbia ci sembra emergere sulla quarta vicenda:
quella della multimedialità di Saint-Martin de Corléans, non ci è
chiaro se, quando e come verrà realizzato questo progetto che era
stato inserito nel 2006-2007, quando fu lanciato tale programma,
fra i cardini di questa operazione.
Noi quindi siamo a dire che siamo d'accordo su una cosa: il
fatto che non vanno sprecate queste risorse, vanno utilizzate.
Abbiamo annunciato, e lo approfondiremo con la commissione, una
lettura attenta di quello che è successo nel settore
dell'occupazione per i fondi europei, settore che sembra aver fatto
attribuire magari ingiustamente - ma la cosa ci ha molto
amareggiati - la maglia nera alla nostra Regione nell'utilizzo dei
fondi comunitari, non necessariamente per totale demerito, ma per
l'esistenza di problemi che andremo ad approfondire e porteremo in
Consiglio, ma se siamo d'accordo a non perdere i soldi, non siamo
d'accordo sul modo in cui è stata impostata oggi questa revisione,
questa rimodulazione della spesa per le finalità politiche che
stanno dietro a tale ridistribuzione dei fondi e non certo per
aspetti tecnici, perché, dal punto di vista tecnico, crediamo che
questo dossier sia stato trattato dalle nostre strutture e anche
per quanto riguarda l'interlocuzione con noi Consiglieri nel modo
più adeguato. Grazie.
Président -
La parole au Conseiller Donzel.
Donzel (PD)
- Grazie Presidente.
Non entrerò nel dettaglio di un programma molto complesso, che
abbiamo già affrontato più volte, ma mi limiterò al cambiamento più
importante che viene fatto rilevare e che anche il Presidente ha
fatto notare rispetto a questo tipo di impostazione programmatica
dei fondi europei. Per quanto ci riguarda, abbiamo la constatazione
che la profonda crisi finanziaria ha toccato profondamente la Valle
d'Aosta e quello che però ci ha lasciato un po' sorpresi
dall'analisi che viene fatta qui è che si ripropone un'analisi, che
almeno noi abbiamo più volte contestato, ovvero il problema sia
quello della capitalizzazione delle imprese e della capacità del
sistema finanziario di concedere credito alle imprese. Se qualcuno
ha memoria, questo era lo scenario del 2009, la riunione con le
banche, bisogna trovare fondi, eccetera; in realtà, nei
ragionamenti che seguono a queste premesse viene fatto rilevare che
i beneficiari dell'asse I sarebbero poche imprese. Come
dire...perché mettere a disposizione tanti soldi se ci sono poche
imprese? Questo va in palese contraddizione alla premessa iniziale
che ci sarebbe un bisogno di credito.
L'altra questione attiene al fatto che si continua dicendo che
la Regione eroga al sistema imprenditoriale un volume già
consistente di aiuti, come dire: "i fondi europei, già ne abbiamo
di fondi nella regione che vanno alle imprese...", qui si prosegue
dicendo: "ciò significa che le imprese regionali sono sostenute più
che a sufficienza dalla Regione". Mi chiedo allora come mai nel
2003 fu fatto un programma di questo tipo, ma che nel 2003 la
Regione non sosteneva sufficientemente le imprese quando c'erano
ancora più risorse? Sto parlando nel vuoto, perché non c'è il
Presidente, mi ascolteranno gli altri della Giunta e poi gli
riferiranno per le eventuali risposte, se ce ne saranno ,perché
nelle considerazioni precedenti non siamo stati degnati di
risposte, comunque il ragionamento lo proseguo.
Dicevo, non è che le imprese regionali sono sostenute più che a
sufficienza oggi, lo erano già nel 2003, quando fu deciso di
impegnare nell'asse I tutte quelle risorse, e oggi che la risposta
della competizione...ci riempiamo la bocca...è la parola "ricerca",
"innovazione", decidiamo che queste imprese valdostane non sono
pronte a sfruttare queste risorse, quindi le allochiamo altrove. È
mancato tutto un ragionamento che abbiamo cercato di fare in questi
anni rispetto ai gravi problemi strutturali, non sono tanto gli
imprenditori valdostani che non sono bravi, anzi, secondo me, sono
anche più bravi degli altri, perché operano in condizioni molto
difficili, ma qui mancano i mezzi di trasporto, le infrastrutture
vere e altre questioni importanti a supporto, quindi assolutamente
dobbiamo immaginare di non arretrare sul punto forte, che è l'unico
che può aiutare in un territorio piccolo come il nostro, che è
l'impegno a fare ricerca ed innovazione. Paradossalmente, avendo
affrontato il problema dell'Olivetti I-Jet, uno dei problemi che
sembra profilarsi alla ripartenza di questa azienda è proprio
quello che un'impresa che faceva soprattutto ricerca potrebbe avere
problemi di finanziamento in quella direzione.
Le conclusioni allora non sono da noi condivise: "in attesa che
il sistema imprenditoriale riprenda ad investire con forza in
ricerca, può essere opportuno indirizzare le risorse su altre
tipologie di spesa", invece noi ragioniamo in modo opposto: è
proprio in questo momento che dobbiamo indirizzare in quella
direzione le risorse. Da questo punto di vista, quindi esprimiamo
un'opinione contraria rispetto a questo modo di leggere le
difficoltà della Valle d'Aosta e di cercare di uscirne, perché se
ne esce con più ricerca, più innovazione e più impresa in Valle
d'Aosta.
Si dà atto che dalle ore 11,10 assume la presidenza il
Vicepresidente André Lanièce.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Non intendo entrare nel merito del dibattito, la relazione è
stata presentata dal Presidente, i colleghi che sono intervenuti
fanno le loro osservazioni, ma ho il dovere di fare una
precisazione, mi scuso se la faccio con un po' di ritardo, perché
forse avrei dovuto cogliere l'occasione del dibattito sul bilancio:
mi riferisco alla questione della ricerca, sulla quale mi sembra
che ci sia una confusione forse frutto di un'informazione che non è
stata ampiamente diffusa. Ricordo, perché tutto parte
dall'osservazione che Confindustria ha fatto in commissione quando
si esaminò il bilancio, che il 18 ottobre 2012 si è tenuto il Patto
per lo sviluppo, dove il Presidente della Regione e l'Assessore
alle finanze hanno presentato il bilancio di fronte a tutte le
forze sociali; in quella sede era presente anche Confindustria, che
presentò poi in commissione un documento - che non abbiamo avuto il
piacere di vedere - e sulla ricerca non fu fatta nessuna richiesta.
Sul bilancio di previsione 2013 i fondi destinati alla ricerca sono
pari a 800.000 euro, ma abbiamo detto - forse è passato inosservato
- che questi fondi erano messi lì per tenere viva l'attenzione, ma
che la disponibilità di fondi per la ricerca per il prossimo
triennio era superiore a 5.000.000 di euro, previsti solitamente
nei capitoli di bilancio, per effetto dei risparmi che si erano
effettuati su vari residui nel corso degli anni per la ricerca. Sia
per il 2013, che per il 2014 e il 2015 quindi avremo a disposizione
perlomeno i 5.000.000 di euro, che erano già disponibili negli
altri anni; essi non figurano in bilancio, perché fanno parte di
somme impegnate e non tutte utilizzate. Sono state deliberate
dall'Assessorato delle attività produttive, dovevano essere
trasferite a Finaosta e dovevano essere liquidate in quella fase;
l'effetto di tutte queste economie ha fatto sì che si abbia adesso
una notevole disponibilità di questi fondi, che andremo ad
utilizzare per la ricerca. Questo è stato spiegato alle imprese, mi
spiace che si sia fatta un po' di confusione su questo, quindi do
tale informazione affinché i vostri rilievi possano ancora
indirizzarsi sul documento presentato, ma non per quanto attiene la
ricerca, che è ancora finanziata con fondi
dell'Amministrazione.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Solo per una breve dichiarazione visto che l'argomento è
importante e riguarda un pacchetto di finanziamenti superiore a
50.000.000 di euro e interessa più di 4.000.000 di fondi per lo
sviluppo regionale. Il programma contiene un aggiornamento resosi
necessario a seguito delle difficoltà incontrate per il perdurare
della situazione di crisi economico-finanziaria, cosa che hanno già
detto i colleghi, e che si ripercuote anche sulla nostra Regione.
In virtù di ciò, l'aggiornamento riguarda lo spostamento di parte
di risorse finanziarie e la ridefinizione di alcune attività. Le
imprese interessate attraversano un periodo di forte criticità e
incontrano notevoli difficoltà ad intraprendere scelte di
investimento, anche se la Regione eroga un volume consistente di
aiuti. I problemi per le imprese rimangono, soprattutto in un
momento in cui il sistema bancario pare in difficoltà. In questo
contesto, come abbiamo già esplicitato anche in sede di bilancio,
non rimane altro che sperare in una ripresa del sistema
imprenditoriale, affinché questo riprenda ad investire con vigore
ed innovazione nel settore della ricerca. In attesa che ciò
avvenga, ci pare opportuno ricollocare alcune risorse su altre
tipologie di spesa, di carattere infrastrutturale, in modo da
creare le condizioni di opportunità in altri settori come è stato
citato, la copertura con la banda larga o con nuove tecnologie
dell'informazione e della comunicazione. Per noi l'aggiornamento
del Programma di competitività regionale 2007-2013 e del Fondo
europeo di sviluppo si rende necessario e particolarmente
opportuno, a tal proposito riteniamo giusto sottolineare il lavoro
di indirizzo presentatoci anche dagli uffici con un particolare
riferimento al Responsabile della struttura: il dottor Mattei.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Solo per ringraziare i colleghi che hanno voluto intervenire nel
merito di questo documento, che, come è stato sottolineato, è un
documento importante, perché ha la finalità che i colleghi hanno
ricordato: quella di non perdere dei soldi, non rimanere indietro
nell'utilizzo dei fondi europei. Come abbiamo detto nella
discussione sul bilancio, sempre di più sarà importantissimo creare
le premesse affinché i nuovi programmi su cui si sta lavorando per
il piano 2014-2020 diano contezza dell'attenzione e del
collegamento per i vari assi che saranno proposti allo sviluppo
integrato e al coinvolgimento sia degli enti locali che delle
imprese, e alle varie attività economiche.
Detto questo, il piano che è stato proposto e gli indirizzi
contenuti hanno tenuto conto di come è cambiato il quadro dal 2007
ad oggi, quindi dell'esigenza di non entrare in una logica per cui
alcuni fondi non potessero trovare una giusta attenzione. In
particolare mi riferisco alle domande che sono state poste per il
teleriscaldamento, sotto questo profilo, voglio ricordare che c'è
stato un dibattito molto difficile, perché implicava una serie di
problematiche relative all'organizzazione territoriale, al sostegno
economico-finanziario di un investimento di decine di milioni di
euro, e anche questo ha portato ad un ritardo oggettivo, perché
nella composizione societaria c'è stato un cambiamento. Cambiamento
che oggi ha permesso di agire e di presentarsi ufficialmente con
l'intenzione di fare anche quel lavoro di conoscenza, perché su
questo tema c'è una grande attenzione da parte della città di Aosta
e circondario, perché sono scelte legati ad interventi a livello
condominiale, interventi di organizzazione del sistema di
riscaldamento, che a oggi crea ancora delle criticità in Aosta,
dove ci sono ancora delle situazioni che non sono perfettamente in
linea con le direttive. Questo però oggi ha dato la possibilità di
avere nel quadro delle iniziative un supporto importante da un
punto di vista dei partner che lavoreranno a tale progetto, quindi
si riuscirà a recuperare in parte il tempo perso.
Per quanto riguarda Saint-Martin de Corléans, è stata messa una
parte importante di questi finanziamenti per completare l'opera e
renderla disponibile nel più breve tempo.
Infine una nota sul discorso che, purtroppo, per un malinteso è
stato ripreso sulla stampa legato al non adempimento e alla perdita
del FSE, non del fondo di cui stiamo parlando adesso, sennò
confondiamo le due cose: quella è una segnalazione sul FSE che è
già stata oggetto di correzione, dicendo che anzi nella politica
dei giovani metteremo ancora più soldi di quelli che erano
previsti, quindi si utilizzano tutti e di più. Voglio precisare
ancora che non c'è nessuna difficoltà a queste rendicontazioni.
Sulla ricerca ha già risposto il collega Pastoret, perché anche
questo è importante da far capire, cioè sono stati messi i soldi
dello scorso anno e di più; questo è l'altro aspetto importante che
vorrei mettere in relazione con l'altra nota del collegamento fra
ricerca ed università. Su questo c'è ancora molto da ampliare, con
l'università è aperto un confronto, perché lì ci sono ricerca,
imprenditori, quindi c'è la possibilità di operare insieme, il che
fa valore aggiunto. Sotto questo profilo, credo ci siano i tempi
giusti per operare in modo adeguato a favore delle attività delle
imprese e nell'insieme per l'occupabilità dei giovani preparati e
che potranno inserirsi in tale ambito. Grazie.
Si dà atto che dalle ore 11,17 riassume la presidenza il
Presidente Emily Rini.
Président
- Je soumets au vote l'acte:
Consiglieri presenti e votanti: 30
Favorevoli: 22
Contrari: 8
Il Consiglio approva.
