Classificazione
EDILIZIA
Edilizia pubblica



Oggetto del Consiglio n. 338 del 11 febbraio 2021 - Resoconto
OGGETTO N. 338/XVI - Interpellanza: "Intendimenti in merito
all'abbattimento dei due grattacieli situati nel quartiere Cogne
della città di Aosta".
Marguerettaz (Presidente) -
Punto 42 all'ordine del
giorno. La parola al collega Baccega.
Baccega (PA) -
Dopo l'inconsapevole inversione
dell'ordine del giorno di ieri sera, tra il punto 34 e 42, diciamo
che questa interpellanza è già stata presentata ieri. In realtà
vanno sottolineati due aspetti, perché le due erano abbastanza
compatibili in quanto riguardavano gli investimenti in ambito di
edilizia residenziale pubblica che l'ARER si appresta a fare.
Quindi abbiamo recepito dalla risposta sulla 34 che appunto l'ARER
ha avviato tutta una serie di procedure virtuose per ottenere i
finanziamenti dei fondi per l'efficientamento energetico degli
edifici.
Con questa interpellanza che è al punto 42 noi chiediamo quali
fondi sono a disposizione dell'ARER per gli investimenti di
ristrutturazione, di rifacimento, di nuova costruzione per edifici
e alloggi, da quale fonte provengono questi, a chi compete l'onere
per l'abbattimento del grattacielo basso e del grattacielo più alto
e se si ritiene di rivedere questa pianificazione che è ancora
datata. Però voglio ancora sottolineare che ci è venuto in soccorso
proprio ieri questa nota da parte degli abitanti delle Fresia
basse, che chiedono notizie rispetto al quinto lotto. Questo era un
po' il completamento di quel percorso che abbiamo avviato ieri.
Presidente -
Per la risposta la parola all'assessore
Barmasse.
Barmasse (UV) -
Prima di rispondere ai quesiti con
riferimento al fatto che il bilancio consuntivo 2019 di ARER non
sarebbe stato pubblicato, preciso che il documento denominato
"Bilancio consuntivo e nota integrativa 2019" è stato inserito in
data 20 settembre 2020 nella sezione Amministrazione trasparente
che si trova in basso nella
homepage
del sito istituzionale
dell'ARER. In caso di necessità gli uffici sono a disposizione per
il supporto nella consultazione.
Alle domande quali fondi sono a disposizione dell'ARER per gli
investimenti di ristrutturazione e di risarcimento e di nuova
costruzione di edifici e alloggi e da quale fonte provengono dette
risorse, si rimanda al piano delle opere pubbliche dell'ARER
approvato con le linee programmatiche del bilancio di previsione
pluriennale 2021/2023, deliberazione del CdA n. 73 del 31 dicembre
2020. Detto piano riporta nel dettaglio la provenienza dei
finanziamenti, quindi
super bonus
110 percento, avanzo di
amministrazione ARER, ricavato del piano vendita del Comune di
Aosta, trasferimento del Ministero infrastrutture e trasporti. Per
il dettaglio degli interventi, con indicazione del costo e delle
relative fonti di finanziamento, c'è un estratto che posso
fornirle, Consigliere.
A chi compete l'onere per l'abbattimento del grattacielo basso e
del grattacielo più alto: ribadisco quanto avevo già comunicato in
occasione dell'iniziativa sullo stesso argomento presentata per il
Consiglio di gennaio, vale a dire che l'intervento di demolizione
di entrambi i grattacieli sarà di competenza del Comune di
Aosta.
Se si ritiene di poter rivedere a questa pianificazione: posso
dire che la demolizione dei due fabbricati è imposta dalla
normativa urbanistica nazionale e comunale. Non sono possibili
altri
revirements
, anche tenuto conto che il Ministero delle
infrastrutture e dei trasporti, con nota del 27 ottobre 2020
trasmessa al Comune di Aosta, all'ARER e all'Amministrazione
regionale, ha comunicato che, tenuto conto delle verifiche svolte e
delle motivazioni addotte, autorizza codesti enti a procedere alla
redazione del progetto di demolizione dei fabbricati in oggetto,
cioè dei grattacieli. Occorre quindi procedere con le necessarie
fasi progettuali.
Presidente -
Per la replica collega Baccega.
Baccega (PA) -
Devo dire che sono parzialmente
soddisfatto da questa risposta, in quanto ovviamente sarebbe
interessante che ci fosse stato per tutto il Consiglio una chiara
enunciazione di quelli che sono gli interventi di investimento e di
ristrutturazione che sono previsti e soprattutto da quale fonte
provengono.
Personalmente andrò a ricercare nuovamente nel sito, grazie
all'indicazione che mi è venuta. Le chiederei gentilmente se mi può
far avere una copia delle due risposte, quella di ieri che riguarda
il punto 34 e quella che riguarda il punto 42.
