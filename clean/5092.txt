Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2157 del 9 luglio 1986 - Resoconto
OGGETTO N. 2157/VIII - REALIZZAZIONE SULLA PIAZZA E. CHANOUX
DI AOSTA DI UNA STRUTTURA METALLICA PER LA RICOSTRUZIONE
VOLUMETRICA DELLA CHIESA DI SAN FRANCESCO. (Interrogazione e
interpellanza).
PRESIDENTE
: Gli oggetti iscritti ai punti 10 e 26
dell'ordine del giorno verranno discussi congiuntamente.
Do lettura dell'interrogazione in oggetto presentata dal
Consigliere Baldassarre:
INTERROGAZIONE
In riferimento al dibattito consiliare nell'adunanza del 25
giugno 1986 relativo alla struttura metallica di "tubi" di dubbio
buon gusto dove è emerso che la Regione ha acquistato tutti i tubi
dalla Dalmine per la suddetta struttura che dovrebbe rappresentare
la volumetria della Chiesa di San Francesco.
Per questi motivi
INTERROGA
l'Assessore al Turismo, Urbanistica e Beni Culturali per
conoscere il prezzo complessivo dell'acquisto da parte della
Regione dei tubi di cui sopra e l'eventuale numero della delibera
ed il prezzo complessivo dell'intera "provocazione culturale".
PRESIDENTE
: Do lettura dell'interpellanza in oggetto
presentata dal Consigliere Torrione:
INTERPELLANZA
La vicenda della ricostruzione volumetria della Chiesa di San
Francesco sulla piazza E. Chanoux se non ha avuto il pregio di
suscitare un dibattito di tipo culturale, ha comunque conseguito
l'obiettivo di propagandare in termini pubblicitari l'uso dei tubi
"dalmine" nelle sue varie dimensioni e nelle sue molteplici forme
di utilizzazione.
È pur vero che a supporto delle dichiarazioni rilasciate in
merito a tale iniziativa dall'Assessore Borbey sono intervenuti
tecnici della Sovrintendenza ai Beni Culturali ed Ambientali con
argomentazioni tendenti a giustificare una simile realizzazione sia
sotto il profilo della validità culturale sia sotto l'aspetto della
provocazione. In effetti bisogna riconoscere che la provocazione
c'è stata nel senso che ha causato una unanime sollevazione di
scudi da parte non solo dei cittadini aostani ma anche dei turisti
che si sono chiesti e si chiedono tuttora quale significato abbia o
cosa rappresenti "questa ragnatela di tubi detta anche zanzariera"
che occupa massicciamente la piazza principale di Aosta con
discutibili risultati sia sul piano estetico (aggravato peraltro
dai concomitanti lavori di rifacimento della facciata del Palazzo
municipale) sia in riferimento alle possibilità di fruizione dello
spazio urbano interessato.
Fare cultura significa anche saper interpretare gli stati
d'animo, le sensazioni, la sensibilità dell'ambiente in cui si
colloca il "fatto culturale" che deve essere capito, vissuto,
interpretato, e quindi acquisito come patrimonio da parte di tutti
coloro che si sono sentiti coinvolti e quindi partecipi di una
determinata operazione in tutti i suoi significati compresi quelli
più nascosti e più arditi. Nulla di tutto questo è successo invece
con la manifestazione "tubi in piazza" dove la costruzione in
questione non solo non è stata capita ma è stata brutalmente
rifiutata dall'opinione pubblica alla luce anche della
considerazione sugli alti costi di realizzazione.
Questa assenza di coinvolgimento della cittadinanza ha
comportato inevitabilmente la conseguenza di ridurre il tutto ad
una "pura esercitazione intellettuale" di tipo elitario,
accessibile ad una fascia di addetti ai lavori ma priva di
significato per i più che sono poi coloro che vivono abitano e
fruisco no quotidianamente della nostra realtà cittadina.
Se poi il recupero del Centro storico cittadino deve partire -
come qualcuno vuol fare credere - da uno "stimolo ideale"
rappresentato dalla ricostruzione della Chiesa di San Francesco
ebbene allora ben altri sono gli elementi che devono essere presi
in considerazione per un'esatta definizione del problema. In primo
luogo l'attuale e futura funzione del Centro Storico - in
quest'ultimo caso nella prospettiva di una revisione complessiva
degli strumenti urbanistici vigenti-, la triste constatazione del
suo degrado sempre più appariscente, l'esistenza al suo interno e
nelle immediate adiacenze di un patrimonio storico, artistico ed
archeologico di inestimabile valore e non certo ultima
considerazione - le condizioni, le aspettative e le esigenze di
tutti coloro che si trovano ad operare e a vivere nel suo ambito
territoriale.
Questi sono i presupposti reali su cui fondare una
rivitalizzazione del Centro Storico cittadino e non "un ammasso di
tubi" di difficile percezione e di ancor più difficile
comprensione.
È infatti indubbio che il valore provocatorio dell'iniziativa
potrebbe essere accettato in un ambito cittadino dove le
testimonianze del passato fossero state nel tempo opportunamente
valorizzate ed esaltate attraverso una politica dei Beni Culturali
puntuale, precisa e mirata.
Al contrario in un quadro di riferimento in cui lo stato di
degrado e di incuria specie dei monumenti più significativi è sotto
l'occhio di tutti, la vera "provocazione" è rappresentata da questa
assurda e deprecabile situazione.
A questo proposito si è dell'avviso che fare cultura è
soprattutto rispetto di noi stessi e di ciò che siamo stati a non
edificare inutili e costose cattedrali non nel deserto ma sulla
piazza più prestigiosa della propria città.
A parte queste considerazioni non possono non preoccupare le
affermazioni dell'Assessore Borbey secondo cui questo "castello
senza fantasmi" - come l'ha definito lo scrittore Arpino in una
recente conferenza - dovrebbe "testimoniare" la sua presenza non
solo per tutto il prossimo mese di luglio ma per altri mesi ancora.
Nel ritenere che una simile ipotesi costituisca comunque un errore
grossolano è opportuno sottolineare che neppure il Papa, nella sua
prossima visita in Valle d'Aosta e dall'alto della sua autorità,
riuscirebbe ad intercedere presso San Francesco (che pure era
dotato della facoltà di parlare e dialogare con gli animali)
affinché accordi il suo perdono - come auspicato da un autorevole
personaggio della politica regionale - per questo peccato di
presunzione operato da chi ha voluto ricostruire, in termini di
spesa non certo francescani, l'antica Chiesa sulla piazza
principale di Aosta, dedicata proprio per assurdo al Poverello di
Assisi.
Tutto ciò premesso il sottoscritto Consigliere regionale
INTERPELLA
in senso provocatorio l'Assessore competente per
conoscere:
a) che cosa intende la Giunta regionale per "provocazione
culturale" legata alla ricostruzione volumetria della Chiesa di San
Francesco sulla Piazza E. Chanoux di Aosta;
b) quali sono gli obiettivi culturali che una simile operazione
intende realmente perseguire al di là degli elementi della
"provocazione";
c) se ritiene che tale ricostruzione sia inseribile nel contesto
culturale e nel modo di essere della città di Aosta;
d)
attraverso quali canali si intende attivare e
sollecitare un dibattito diverso, proficuo e non polemico
sull'iniziativa in corso;
e) se non intende consultare, tramite una serie di interviste a
campione, la popolazione aostana e i turisti sulla validità o meno
dell'operazione "tubi in piazza";
f) se i tubi "dalmine" siano stati o meno acquistati dalla
Regione ed in caso affermativo se è previsto l'utilizzo di tali
tubi per "imbragare" in un periodo di tempo successivo qualche
monumento pericolante, sulla falsa riga di quanto operato per una
porzione residuale del muro perimetrale sud del Teatro Romano di
Aosta;
g) se non si ritiene opportuno di restituire alla sua "antica
nudità" la piazza E. Chanoux di Aosta, rimuovendo la struttura
tubolare in questione, in occasione delle prossime visite ufficiali
in Valle d'Aosta del Presidente della Repubblica e di Papa Giovanni
Paolo II.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
In questo Consiglio si è già parlato
della ricostruzione volumetrica della Chiesa di S. Francesco sulla
piazza Emilio Chanoux di Aosta e sono state fatte alcune
considerazioni sui suoi costi. Però, non è sotto questo profilo che
io vorrei affrontare l'argomento; vorrei, piuttosto, centrare
l'attenzione sull'aspetto culturale o sui propositi culturali che
questa costruzione ha voluto sollecitare e solleticare.
Dico subito che, dal mio punto di vista, l'operazione mi ha
lasciato assolutamente indifferente, anche perché non ho saputo
cogliere (e questa forse è una mia carenza) l'aspetto della
provocazione contenuto in questa costruzione. Se si approfondiscono
le ragioni per le quali si è voluta questa ricostruzione, forse ci
si accorge che, più si cerca di scavare e più ci si trova di fronte
ad un atteggiamento elitario, ad una sorta di provocazione
intellettuale o, meglio ancora, ad una esercitazione di tipo
intelettualoide.
Dico questo perché la ricostruzione della chiesa, ha lasciato
per lo più indifferente, se non sgomenta, l'intera cittadinanza
aostana che ha visto sorgere con preoccupazione questo castello di
tubi Dalmine e si è chiesta che cosa potesse significare.
Un'operazione culturale, per essere tale, deve anche tener conto
della sensibilità dell'ambiente in cui va a collocarsi; e
l'ambiente di Aosta, nella sua stragrande maggioranza, ha colto con
stupore, per non dire con un certo atteggiamento di ripulsa, questa
operazione portata avanti dall'Assessorato al Turismo, Urbanistica
e Beni Culturali, con il beneplacito della Sovraintendenza alle
Antichità e Beni Culturali ed Ambientali.
Volendo essere franco sino in fondo, dico con rammarico di aver
sempre considerato la piazza di Aosta come un punto di incontro,
una sorta di "agorà", in cui la gente passeggia, discute, si guarda
anche intorno e si confronta con l'ambiente e con le persone.
Proprio per questa mia concezione della piazza, che può essere
anche sbagliata, quando ero amministratore comunale, con le
modestie di un bilancio tirato all'osso e che non rispecchiava
certo le dovizie dell'attuale bilancio regionale, avevo cercato di
ridare a questa piazza il carattere, che poi ha mantenuto sino ad
alcuni anni fa, di punto di incontro, abbellendola con alcune
panchine e con dei fiori.
Ecco perché ho sentito come più intensa, sulla mia pelle, la
provocazione esercitata dalla presenza della ricostruzione della
Chiesa di S. Francesco. Anche perché, se guardato con l'occhio
distaccato, soprattutto di giorno, di chi si pone di fronte a
questa costruzione, l'ingombro volumetrico della vecchia Chiesa di
S. Francesco riesce di difficile percezione. Ad onor del vero devo
dire che diverso è l'impatto visivo di sera, quando, al buio, si
riescono a cogliere i contorni della Chiesa.
Riconosco che la Chiesa di S. Francesco ha avuto una sua
importanza nella storia della nostra città e della nostra Regione,
ma, al di là dei riferimenti architettonici ed urbanistici, che
sono molto labili, l'avvenimento doveva essere presentato in
maniera tale da coinvolgere la cittadinanza aostana, senza farle
subire questo fatto culturale. Il problema di questa cattedrale,
che piano piano veniva a delinearsi, non nel deserto questa volta,
ma sulla piazza principale della città, lasciava i più, soprattutto
i veri frequentatori della piazza, i pensionati, (so benissimo di
dire delle cose che l'Assessore non osserva) sempre più
perplessi.
Io credo che, se si voleva fare un discorso di questo tipo,
bisognava prepararlo. Non bisognava mettere la cittadinanza di
fronte al fatto compiuto, ma bisognava che, per qualche verso e con
qualche mezzo che non conosco neanche io, la città partecipasse
all'operazione. Questo avvenimento, invece, non è riuscito a
coinvolgere per niente l'opinione pubblica che ne è rimasta
totalmente estranea.
L'Assessore ha giustificato la manifestazione dei tubi in piazza
dicendo: "Deve essere uno stimolo ideale per iniziare la
ricostruzione, anzi, la ristrutturazione dell'intero centro
storico". Mi spiace di dover confutare l'Assessore, ma io credo che
ben altri siano gli stimoli ideali che devono muovere la pubblica
amministrazione, ed in questo caso il Comune di Aosta a porre mano,
una volta per tutte, alla ristrutturazione del centro storico della
Città, che non va visto come un elemento a se stante, ma deve
essere inquadrato nella visione complessiva del futuro della
Città.
Riconosco che l'Assessore ha avuto il coraggio (ed io sono qui
per dire le cose come stanno nella realtà), di calare in questa
struttura, con funzione di stimolo, alcuni dibattiti, anche di un
certo spessore culturale, ma che hanno destato e lasciato ulteriori
perplessità. Con un certo timore, infatti, ho ascoltato alcune
affermazioni fatte dall'architetto Cambino che diceva non essere
più necessario un piano regolatore della città di Aosta, perché lo
sviluppo della città dovrebbe essere soggetto a fenomeni più
spontanei e quindi occorrerebbe dare sfogo alla libera
progettualità, per relegare il Comune in un angolino, con un ruolo
del tutto marginale rispetto a quello più preminente di guida dello
sviluppo del territorio. Queste affermazioni sono state dette in
quella sede e mi hanno colpito profondamente, non solo nella mia
funzione di amministratore pubblico, ma anche perché per anni mi
era stato detto che il "regime" del territorio era l'elemento
essenziale e determinante della stessa esistenza di un'entità come
quella comunale.
Al di là di questa digressione, mi sono posto anche un altro
problema e, se provocazione culturale (spero che l'Assessore sarà
poi così cortese da chiarirmi questo termine così specifico) doveva
esserci, questa poteva essere accettata, però, in una situazione
che vedesse la città di Aosta in un contesto sostanzialmente
diverso, in cui le testimonianze del passato non fossero
abbandonate distrattamente all'incuria del tempo e degli uomini, ma
fossero debitamente esaltate e curate come le cose che contano ed
in questo caso, per riprendere un'espressione che mi è
particolarmente cara, come "le pietre che contano".
Nella mia interpellanza metto in evidenza, in effetti, che la
vera provocazione è questo stato di estremo disagio nel quale si
trovano turisti ed aostani, di fronte a certi spettacoli che, a mio
avviso, non sono di certo encomiabili per la tutela e la
salvaguardia del nostro patrimonio artistico, storico e
culturale.
Non solo la gente non ha capito questa provocazione culturale,
ma un uomo di cultura, e su questo credo che non possano sussistere
dubbi, come lo scrittore Giovanni Arpino, ha avuto delle parole
estremamente dure nei confronti di questa realizzazione. Ed io mi
sono chiesto: se un uomo che appartiene alla storia della nostra
letteratura contemporanea ha giudicato questa realizzazione in
termini così negativi, ciò vuol dire che qualche piccola critica
all'Assessore Borbey può essere mossa sia dai cittadini di Aosta e
sia dal Consigliere regionale Torrione.
La gente, infatti, si chiede con sconcerto perché non si incide
sul tessuto storico, archeologico della nostra città e si
preferisce, invece, spendere una cifra ragguardevole, come quella
per la ricostruzione di questa chiesa, per ottenere dei risultati
molto dubbi.
PRESIDENTE
: Consigliere Torrione, sono trascorsi 10
minuti.
TORRIONE (P.S.I.):
Ho finito, ho finito. Io mi auguro,
come dico anche nella mia interpellanza, che questa provocazione
culturale venga rimossa nel modo più sollecito, in modo che il
Presidente della Repubblica ed il Papa, che visiteranno la nostra
Valle, non debbano "impattare" in questa realtà? che neppure loro,
potrebbero capire senza una spiegazione ben precisa.
Poiché qualche noto esponente della Regione ha chiesto, in
qualche modo, il perdono di S. Francesco per questa realizzazione,
mi si consenta di ripetere in aula, come ho già scritto nella mia
interpellanza, che neanche il Papa, dall'alto della Sua autorità
morale e spirituale, riuscirebbe ad ottenere da S. Francesco il
perdono per chi ha commesso il peccato di presunzione della
ricostruzione volumetrica della chiesa di S. Francesco che, per i
suoi costi ha un aspetto poco francescano e non è molto in sintonia
con la figura del poverello di Assisi.
Al di là della discussione, io mi auguro che l'Assessore voglia
puntualmente rispondere alle mie domande che, pur avendo un taglio
provocatorio, vogliono in realtà chiarire, sotto l'aspetto
culturale, la vicenda della Chiesa di S. Francesco sulla piazza di
Aosta. Grazie.
PRESIDENTE
: Non sono ammesse mozioni d'ordine durante la
trattazione delle interpellanze se non alla fine delle stesse. Il
Consigliere Baldassarre non ha presentato una interpellanza ma una
interrogazione.
Ha chiesto la parola l'Assessore al Turismo, Urbanistica e Beni
Culturali Borbey; ne ha facoltà.
BORBEY (D.C.):
Rispondo per iscritto all'interrogazione
del Consigliere Baldassarre per non rischiare di fare degli errori.
Il costo preventivo della struttura presente in piazza Emilio
Chanoux è il seguente:
- montaggio e smontaggio incastellature metalliche: 65
milioni;
- ditta Archeocop, per preparazione appoggi, zavorratura,
fornitura e tesatura rete, con relativi ganci e cavi, esposizione
documentaria: 80 milioni;
- impianto elettrico, videoregistratori, messa a terra delle
strutture: 15 milioni;
- direzione lavori: 10 milioni.
Il totale ammonta a 170 milioni.
Questi costi potrebbero avere una oscillazione dal 10% ad un
massimo del 15% in più, sulla base dei primi consuntivi, ma non
potremo essere sicuri sino alla conclusione poiché manca ancora lo
smontaggio.
Per le difficoltà intervenute durante la fase di montaggio, sia
per la presenza contemporanea del cantiere della facciata del
Comune, di cui non si era a conoscenza, sia per le difficoltà di
movimentazione del materiale di zavorratura, fornito dalla
Deltasider, che doveva essere costituito tutto da billette più
agevoli da sistemare, si sono allungati di 10 giorni i tempi di
montaggio rispetto a quanto era stato preventivato.
Per quanto concerne il secondo punto dell'interrogazione del
Consigliere Baldassarre, che tratta dell'acquisto dei tubi Dalmine,
ricordo che esso era già stato previsto per la dotazione del
magazzino della Sovraintendenza, che ne è sfornito, per il
moltiplicarsi dei cantieri. Su quest'ultimo aspetto risponderò più
avanti dettagliatamente al Consigliere Torrione, per ricordargli
che mai, come in questo momento, ci sono stati tanti cantieri
aperti per la ristrutturazione dei Beni Culturali. Il Consigliere
Torrione dovrebbe obiettivamente riconoscere che glieli ho già
citati diverse altre volte, infatti continuiamo da un pò di tempo a
ripeterci sempre le stesse cose in questa sede. Sarebbe bene,
invece, organizzare insieme una visita tecnica per controllare
tutti i cantieri e credo che non ci basterebbe una sola
giornata.
Negli ultimi anni si era tentato di far montare i ponteggi
dall'impresa appaltante, ma ciò poneva alcuni problemi perché nel
restauro è quasi sempre necessario esaminare le strutture da
vicino, eseguire dei sondaggi prima di eseguire il progetto, di
stilare il capitolato d'appalto o effettuare dei rilievi. Si tratta
delle note ricerche archeologiche che vengono sempre fatte prima di
appaltare il lavoro e prima di stendere il progetto esecutivo. In
questo momento ne è testimonianza il Castello di Morgex nel quale,
prima di espletare le gare d'appalto, abbiamo fatto tutte le
ricerche archeologiche possibili, interne ed esterne, montando
tutta l'intelaiatura interna ed esterna con ponteggi in prestito.
Tutto ciò, ovviamente, perché spesso, anche dopo che le opere sono
state appaltate, rimangono da fare dei lavori più specializzati, in
modo particolare decorazioni e consolidamento di materiali, per i
quali si renderebbe necessario mantenere a nolo il ponteggio per
parecchi mesi, con oneri non indifferenti, ancora più costosi
dell'acquisto diretto dei ponteggi da parte dell'Assessorato.
La Sovraintendenza ha quindi proposto, come criterio generale,
al sottoscritto, che poi ne ha interessato la Giunta, di montare i
ponteggi da 6 mesi ad 1 anno, prima dell'appalto, per predisporre i
lavori. La delibera di acquisto dei ponteggi, così come richiesto
dal Consigliere Baldassarre, è la n. 2677 dell'11 aprile 1986, per
un importo di 115 milioni più l'I.V.A..
Le uniche differenze rispetto ai programmi generali, apportate
dalla mostra di S. Francesco, sono state: l'anticipo di qualche
mese dell'ordinativo rispetto alla disponibilità del magazzino, che
sarà pronto in autunno nella zona Tzambarlet, e la verniciatura di
color alluminio che è costata 5 milioni in più, ma che permetterà
di distinguere il materiale della Sovraintendenza da quello delle
imprese appaltanti. Non è una battuta ma una cosa seria.
Le interpellanze raccolte in Consiglio su questa iniziativa
confermano che attorno a questa operazione si è effettivamente
creata un pò di "movimentazione" culturale. Il Consigliere Torrione
dice che c'è stata "un unanime sollevamento di scudi", ma tutte le
interpellanze sono state fatte nel periodo più caldo e cioè durante
il montaggio della struttura e le interpretiamo, quindi, anche in
relazione a quel particolare momento. Che durante il montaggio ci
sia stata della polemica è innegabile e giustificabile. Certamente
hanno giocato a sfavore i tempi lunghi del montaggio che, come ho
già detto prima, si è prolungato 10 giorni più del previsto. Se si
fosse potuto far comparire questo fantasma con un tocco di
bacchetta magica, saremmo entrati subito nel vivo della
discussione, evitando, ovviamente, le polemiche durate una ventina
di giorni prima del completamento della struttura.
Il mio parere, avvalorato anche dalle persone con le quali ho
parlato in piazza Emilio Chanoux, dove anch'io mi reco sovente e
non solo il Consigliere Torrione, al quale chiediamo scusa se gli
abbiamo tolto un pò di piazza, è confortato anche dal fatto che al
termine dell'innalzamento della struttura abbiamo potuto assistere
ad un progressivo cambiamento di opinione nella popolazione. Tutte
le novità in un primo tempo scandalizzano ed urtano contro le
abitudini, creano reazioni e polemiche, ma dopo un pò, forse perché
diventano anch'esse abitudini, non sono più considerate stranezze e
nessuno più ci fa caso.
Nel caso specifico, invece, abbiamo verificato che non si tratta
di un adattamento abitudinario e a conferma di ciò do lettura
dell'ultimo giornale locale che ho letto, "Le Peuple Valdôtain",
che, in un articolo di Anselmo Lucat, scrive: "Cette reconstruction
volumétrique a été critique de plusieurs côtes, parfois, peut-être,
sans ...les fondements de ses critiques. J'ai eu en effet
l'occasion de parler avec des jeunes qui d'abord étaient contraires
a cette expérience, mais qui après avoir assisté aux rencontres qui
dans cette église ont eu lieu, ont changé complètement d'avis. En
tout cas, chacun est libre d'apprécier où de critiquer cette
reconstruction pourvu qu'il le fasse sans prévention, car dans ce
cas..."
(...Interruzione del Consigliere Baldassarre...)
Da quand'è che tu capisci il francese? Perché quando vai a
rappresentare la Regione all'estero e sei vicino ad un francese, mi
dici che fai il muto... Ah, il sordo? Chiedo scusa al Consigliere
Baldassarre.
(...Ilarità dell'assemblea...)
"Car dans ce cas il ne s'agirait que d'une prise de position
complètement stérile". Questo lo scrive Anselmo Lucat, del quale,
io penso che tutti noi abbiamo una grande stima. Si tratta di una
sua opinione personale, ma anche lui, come il sottoscritto e come
il Consigliere Torrione, ha sentito giovani e meno giovani e si è
fatto una propria opinione.
L'opinione del Consigliere Torrione vale quella di Anselmo
Lucat, vale quella dell'Assessore Borbey e vale quella di tanti
altri, come quella di Arpino. Il vero problema di un'operazione
come quella della Chiesa di S. Francesco è un problema di tempi. In
effetti, un messaggio diretto, senza una mediazione culturale, come
questo, richiede 3 o 4 mesi per entrare nel circuito e per ottenere
una certa risonanza. Purtroppo i tempi lunghi del montaggio, dovuti
alla coincidenza involontaria del cantiere del municipio e la
decisione, intervenuta successivamente, della visita del Papa,
dall'altro lato, hanno compresso i tempi della mostra, mettendo un
pò in pericolo la sua legittimità.
Siamo del tutto d'accordo con il Consigliere Torrione quando
dice che il fatto culturale "...deve essere capito, vissuto,
interpretato, e quindi acquisito come patrimonio da parte di tutti
coloro che si sono sentiti coinvolti e quindi partecipi di una
determinata operazione". Ma, certo, questo coinvolgimento non può
avvenire in pochi giorni e, se la Chiesa di S. Francesco ha un
significato programmatico, come è stato dichiarato nell'incontro in
piazza di fine giugno è proprio quello di: far discutere, far
incontrare, progettare.
Saremmo più preoccupati se questa operazione avesse suscitato
solamente consensi. È certo che, se la discussione fosse stata
fatta sui contenuti, invece di deviare l'opinione pubblica con
false notizie (non mi rivolgo certamente all'interpellante) come
quella del costo di mezzo miliardo, che ritengo diffusa ad arte per
squalificare l'iniziativa, forse si sarebbero ottenuti migliori
risultati.
Mi permetto di ricordare al Consigliere Torrione che io concordo
con lui quando parla di "operazione culturale", ed io ritengo che
questa effettivamente lo sia. Forse ritengo di aver sbagliato, e
questa può essere considerata una grossa pecca, nel non aver
intuito che l'operazione era di grande impatto e di difficile
comprensione. Non mi riferisco certamente ad un discorso di elevato
tono culturale e può darsi che in questo possa avere ragione, anche
il Consigliere Torrione, quando ritiene che possa trattarsi di una
"pura esercitazione intellettuale". Non lo metto in dubbio.
Ritengo, però, di poter dire che, se l'iniziativa fosse stata
meglio preparata in termini di promozione, per farla conoscere
all'esterno della città di Aosta, i risultati sarebbero stati
diversi.
Il rapporto con i cittadini di Aosta è più semplice perché si
discute e ci si fa capire e, se si è sbagliato, si può chiedere
scusa. È più importante, però, riuscire a far capire determinate
cose all'esterno. Comunque ci sono già determinate riviste che
hanno chiesto di essere adeguatamente documentate nel merito
dell'iniziativa, ma questo dovevamo farlo noi a priori e questo,
forse, è stato il più grosso errore da noi commesso in tutta
l'operazione. I risultati, comunque, non sono ancora valutabili
appieno per la natura stessa dell'iniziativa.
Anche a noi piacerebbe, come chiede il Consigliere Torrione, di
poter fare un sondaggio di opinione, e ci stiamo pensando. Ritengo,
però, che esso debba essere fatto un pò più in là nel tempo, forse
in autunno, perché, quand'anche intervistassimo con un quiz a
premi, in questo momento, i Consiglieri Torrione, Aloisi e
Baldassarre, otterremmo dei risultati un pò falsati dall'eccessiva
attualità della vicenda. Ad ogni modo, nei nostri colloqui
quotidiani, noi abbiamo riscontrato atteggiamenti diversi e, di
certo, non solo dissensi.
La notizia dell'iniziativa sta uscendo dalla Valle e la stampa
nazionale sta incominciando ad interessarsene ed infatti "Il
Giornale" del 1° luglio le ha dedicato 3 colonne. La rivista
Archeologia Viva, ha chiesto di avere del materiale da pubblicare
sul prossimo numero di agosto. Analogamente si stanno muovendo
alcune riviste di architettura e la Sovraintendenza ha già delle
richieste scritte.
Certamente io non voglio difendere a spada tratta quello che è
stato fatto per dire che è eccelso e che non sono stati compiuti
degli errori. Ritengo giusto, però, che il giudizio sull'operazione
culturale venga dato anche dal pubblico e dalla stampa, oltre che
da noi, pertanto lasciamo che le cose maturino nel tempo.
Il Consigliere Torrione dice che tutti quelli che ha incontrato
si sono dichiarati contrari all'iniziativa. Ebbene, io
posso
dire che il Consigliere Torrione è stato accompagnato a levante ed
a ponente da vari professionisti aostani che gli hanno parlato
della bellezza di questa architettura. C'erano degli architetti,
amicissimi del Consigliere Torrione e vicinissimi a lui anche
politicamente, che gli dicevano: "Non capisci niente!"
TORRIONE
(fuori microfono): "Ti ringrazio! Stamattina un
tuo collega mi ha detto che io leggevo una riga sì ed una riga no.
Adesso tu mi dici che non capisco niente. È proprio una brutta
giornata!"
BORBEY (D.C.):
Forse mi sono espresso male, Consigliere
Torrione, ma io mi riferivo a quanto dicevano questi nostri amici
architetti sull'aspetto della Chiesa di San Francesco. Tu, invece,
hai fatto un discorso di più ampio respiro, non limitato al solo
aspetto architettonico.
Ciascuno, quindi, osserva l'iniziativa dal suo punto di vista.
Il Consigliere Torrione l'osserva dal punto di vista di un
Consigliere di minoranza, al quale sta molto a cuore il tema del
centro storico e, ad un certo punto, paragona la spesa della
ricostruzione della chiesa con quella che si dovrebbe o si potrebbe
fare, utilizzando meglio questi soldi, per la ristrutturazione e la
messa a punto dei Beni Culturali della città di Aosta.
Ho sempre concordato con il Consigliere Torrione, che siamo in
ritardo nel provvedere alla manutenzione ordinaria e straordinaria
dei Beni Culturali del centro storico. Non ho mai nascosto il fatto
che potessero esistere delle deficienze a livello di apparato e dei
ritardi che, però, non dipendono solo dall'Assessorato al Turismo,
Urbanistica e Beni Culturali, ma da tante incomprensioni, alcune
delle quali anche con il Comune di Aosta.
Ad ogni modo, per quel che riguarda l'investimento economico,
ricordiamo che, l'Assessorato investe quest'anno circa 12 miliardi
per i Beni Culturali. Sempre che il Consigliere Torrione me ne dia
atto, vorrei guardare anche oltre la città di Aosta, per ricordare
che alcuni monumenti sono "impacchettati" proprio per consentire
ricerche e studi per salvarli dal degrado e dagli agenti
atmosferici.
Nel Forte di Bard si stanno finalmente effettuando i lavori per
completare i tetti, grazie anche all'intervento di questa Giunta,
che si è mossa bene nei confronti dei Ministeri dei Beni Culturali
e dei Lavori Pubblici, consentendo così di poter rifare i tetti del
Forte con i soldi dello Stato. A Châtillon stiamo ristrutturando il
Castello d'Ussel che è completamente "impacchettato". Anche nel
Castello di Quart abbiamo iniziato i lavori di ristrutturazione una
decina di giorni fa, e siamo ormai alla fase dell'espletamento
della gara dall'appalto per il Castello di Morgex a seguito di una
ricerca archeologica. Potrei citare anche altri cantieri aperti, ma
non voglio prolungare oltre la discussione.
Termino ricordando che la Chiesa di S. Francesco, non è
un'invenzione gratuita (e con questo anticipo la risposta anche al
Consigliere Aloisi) e non è stata montata in piazza a caso. Quella
chiesa era proprio là dove si trova adesso, nella piazza Emilio
Chanoux, fino a 150 anni fa, come ci è testimoniato da alcune
piante, alcune vedute e descrizioni con le misure. Di certo non
abbiamo una fotografia ed un rilievo preciso, ma da qui a dire che
essa è frutto di una pura invenzione c'è una bella differenza.
La minuziosa ricostruzione della chiesa, sulla base dei
documenti storici a noi pervenuti, operata dal prof. Orlandoni, è
stata lo strumento critico indispensabile per la stessa
ricostruzione. Ma, se ci si fosse limitati alla sola pubblicazione,
la notizia non avrebbe valicato il limite di una cerchia ristretta
di persone interessate. Invece, questo oggetto, che impone la sua
presenza fisica nel bel mezzo della piazza, è qualcosa che
costringe tutti a diventare pubblico della mostra.
Sarebbe interessante, a questo punto, fare un rapporto tra la
spesa dell'iniziativa ed il numero delle persone che ha visto la
mostra, per confrontarlo con le altre iniziative culturali. Questo
vale anche come risposta a quanto chiedeva il Consigliere
Torrione.
Si tratta comunque di qualcosa che vuole stimolare la
riflessione sul fatto che, a soli 150 anni dalla sua distruzione,
la memoria di un oggetto di tale dimensione ed importanza storica
non sembra scomparsa; è una riflessione che invita alla scoperta
degli infiniti fantasmi di cose esistite o di cose possibili.
Importante è il fine di questa operazione culturale e cioè che
noi incominciamo a distruggere l'abitudine ormai consolidata di
prendere le cose come sono, rinunciando ad immaginarci il futuro.
Così l'operazione culturale di questa mostra, diviene veramente
ampia e rende leggibile il legame tra una ricerca d'archivio
attenta e minuziosa, ma che non riesce, di solito, a valicare la
ristretta cerchia degli addetti ai lavori, e l'avido pubblico che
non può e non deve restarne tagliato fuori, ma che deve poter
fruire del risultato più generale di queste ricerche, costituito
dalla riflessione critica sulla propria storia.
Non è quindi una mostra di oggetti da guardare. Essa propone, in
fondo, di ricercare la propria storia, di ritrovare la memoria
urbana e di scegliere consapevolmente il proprio futuro.
Ribadisco il concetto che, se il Consigliere Torrione vuole
ritornare sulla polemica dialettica tra quanto è stato fatto e
quanto c'è da fare nei Beni Culturali, io posso anche dichiararmi
perdente. Ma non confondiamo quanto noi dobbiamo fare e quanto noi
abbiamo investito e cioè 12 miliardi, con questa mostra che costa
170 milioni che, come il Consigliere Torrione che è attento a
queste problematiche ben sa, è una piccola spesa per una mostra. Se
essa ha comportato dei disagi, ne chiediamo scusa ai cittadini
aostani o, almeno, a quelli che erano abituati a passeggiare in
piazza e ai quali abbiamo tolto questa parte di suolo.
Io mi auguro che il Comune di Aosta dia l'autorizzazione a
tenere questa volumetria sino al 20 agosto, poiché, visitando vari
locali pubblici, anche alcuni di quelli che sono "impacchettati"
tra la "ferraglia della Regione e quella del Comune di Aosta", ho
sentito dichiarare che finalmente Aosta e la sua piazza tornano a
rivivere. Buona parte di coloro che sono stati avvicinati si è
mostrata favorevole a chiudere ed a pedonalizzare la piazza, a
condizione che ogni sera vi sia un richiamo. Tra i vari richiami
dell'Assessorato al Turismo, Urbanistica e Beni Culturali, della
Regione, anche l'Assessorato alla Cultura del Comune di Aosta, i
Commercianti di Aosta e l'Azienda di Soggiorno, stanno organizzando
ogni due o tre giorni delle manifestazioni.
Io penso, quindi, che tutti voi, ed in particolare quelli della
città di Aosta, mi potrete dare atto che in nessun posto come in
quel luogo, che non è né chiuso e ne aperto, si può stare raccolti
ed attenti ad ascoltare qualcosa e dal quale, chi è stufo, può
tornare a passeggiare nel resto della piazza che è rimasto
libero.
Con questa iniziativa, si è fatta rivivere questa parte della
città e ne sono contenti anche i gestori dei locali pubblici
vicini. Posso affermare con obiettività ed onestà che non tutta
questa esperienza è negativa, perché ci sono anche dei lati
positivi. Se, invece, i Consiglieri della minoranza intendono
prendere in considerazione soltanto gli aspetti negativi,
consideriamo ciò una pura e sterile forma di opposizione.
Si dà atto che dalle ore 18,33 alle ore 18,42 assume la
Presidenza il Vice Presidente DOLCHI.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io penso che nessun Consigliere
di questo Consiglio regionale abbia l'abitudine di fare
l'opposizione in modo sterile, così, giusto per farla. Debbo
sottolineare invece che, probabilmente, il funzionario che ha
scritto la risposta dell'Assessore Borbey non ha letto attentamente
quanto io chiedevo nell'interrogazione. Io volevo conoscere il
costo complessivo dell'operazione, ma quello che mi è stato dato
non è il costo complessivo dell'operazione. Ho chiesto il costo dei
tubi e me lo ha indicato, anche se ne parlerò dopo.
Però vorrei precisare all'Assessore Borbey che la spesa
complessiva della manifestazione non ammonta a 170 milioni, come
egli stesso, facendosi intervistare dalla RAI, ha dichiarato ai
telespettatori. Forse avrebbe dovuto aggiungere, ma lo aggiungo io,
che questa operazione di provocazione culturale, costa mezzo
miliardo!
170 milioni, più altri 20 milioni indicati in una delibera che
ho letto io e che è stata ratificata la volta scorsa, e così
arriviamo intorno ai 200 milioni. A
questi 200 milioni
dobbiamo aggiungere i 315 serviti per l'acquisto dei tubi, perché
tu stesso hai detto che con la delibera dell'11 aprile 1986,
finalmente, la Regione ha acquistato anche i tubi. Speriamo che
questi possano essere ricoverati in qualche posto, senza dover
essere costretti ad acquistare un capannone e mi auguro proprio che
non succeda nulla di tutto ciò.
Se aggiungiamo anche i costi complessivi dei "dépliants" e delle
varie inserzioni pubblicitarie, arriviamo a circa mezzo miliardo e,
pertanto, si tratta proprio di un'operazione da mezzo miliardo!
A queste cifre non si può sfuggire, perché la matematica non è
un'opinione ed inoltre l'Assessore Borbey non può contraddirsi due
volte. Nell'ultimo Consiglio ha sostenuto che i tubi sarebbero
serviti all'Assessore all'Agricoltura e Foreste, e ricordo che il
Consigliere Torrione era particolarmente preoccupato del possibile
utilizzo di questi tubi da parte dell'Assessore Perrin. Oggi,
invece, l'Assessore Borbey ci viene a dire che i tubi serviranno
per i cantieri dei Beni Culturali.
Non si può venire in Consiglio, a distanza di soli 15 giorni,
per sostenere due tesi così diverse. Non solo, ma sempre a distanza
di 15 giorni, l'Assessore Borbey sostiene ancora che il costo
complessivo della manifestazione è di 175 milioni.
A questo punto non ci siamo, perché è dimostrabile con i fatti
il contrario.
Caro Assessore Borbey, Giovanni Arpino, oltre ad usare quella
frase, ha anche chiesto: "Chi ha deturpato quella piazza?" e nella
sala (questa è la cosa più importante) gremita in massima parte da
cittadini aostani, è scoppiato un lungo applauso che è durato circa
5 minuti. È la più evidente dimostrazione del fatto che la gente
non ha capito questa provocazione culturale da mezzo miliardo,
ripeto da mezzo miliardo!
Può darsi che le persone presenti in sala (ed io mi giustifico
nei loro confronti), non siano state delle persone intelligenti
perché non hanno capito questa provocazione da mezzo miliardo. Può
anche darsi. Però, arrivare a soste nere enormi contraddizioni, in
due Consigli differenti e davanti alle telecamere di una
televisione pubblica, non è certamente il modo migliore per
giustificare delle scelte errate.
Io termino qui, ma sono convinto che l'Assessore Borbey passerà
alla storia con l'appellativo di "Assessore dei tubi".
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io devo riconoscere all'Assessore il
merito di non aver liquidato la mia interpellanza con due parole,
ma di essersi sforzato, perlomeno, di confutare le mie tesi con
argomentazioni che hanno anche il pregio della qualità.
Io avrò anche fatto questa interpellanza con l'ottica del
Consigliere di minoranza, però, vorrei che l'Assessore si mettesse
nell'ottica di chi, per rimuovere il portale di un palazzo di
Aosta, ha dovuto fare due interpellanze e riuscirà a capire anche
lo stato d'animo di un Consigliere che vede sorgere una cattedrale
di tubi, mentre tutti i giorni, passando davanti alle testimonianze
del passato, le vede lasciate in uno stato di colpevole abbandono.
Del resto l'Assessore sa benissimo che io non me la prendo con lui
come persona.
Quando poi, si vedono gli stessi tecnici agitarsi e dimenarsi
sulla pubblica piazza, quasi presi dalla frenesia e dall'orgasmo
della "cattedrale", il povero Consigliere si guarda intorno e si
domanda: "Ma è giusto tutto questo?" Allora risponde a se stesso
che non è giusto.
Caro Assessore, qui devo anche dire che, nella tutela dei Beni
Culturali, c'è della "preferenzialità", in quanto si tende
inevitabilmente al medioevale. Il "romano" non viene assolutamente
preso in considerazione e credo che in questa occasione l'Assessore
debba prendere atto di questa verità, perché le sue varie citazioni
riguardano senz'altro il recupero e la ristrutturazione di stabili
medioevali. Quando si parla della romanità della Valle d'Aosta o,
addirittura, del periodo preistorico, l'atteggiamento è
sostanzialmente diverso. Questo glielo volevo dire perché è una
constatazione che ho fatto da diverso tempo.
Assessore Borbey, qui potremmo fare una disquisizione di
carattere culturale, ma non è assolutamente il caso. Però, io
voglio dire e sottolineare che la vera cultura vive di simpatie e
di ammirazione (e non l'ho scritto io), e non di antipatie e di
dissensi. Questo per convalidare, ovviamente, la mia affermazione,
presente nell'interpellanza, nella quale si dice che se il fatto
culturale non viene "vissuto, interpretato, e...capito..." da chi
ne è il fruitore, rimane, come ho detto prima, "una esercitazione
intellettuale".
Quindi prima di imbarcarsi in futuro in altre ricostruzioni di
monumenti, le raccomando di fare a monte, e non a valle,
quest'opera di coinvolgimento, altrimenti la ricostruzione non
avrebbe alcun significato...
BORBEY
(fuori microfono): "Abbiamo anche fatto delle
mostre di grossa pittura, ma bisogna capire... in che
percentuale...".
TORRIONE (P.S.I.):
Le mostre di grossa pittura sono
sostanzialmente diverse. Stamattina, poi, tanto per essere chiari,
abbiamo parlato di mostre di grossa pittura che sono chiuse nel
"caveau" del Casinò di St. Vincent. Non riapriamo quindi un
capitolo che potrebbe rivelarsi pericoloso! Io dico che l'impatto
culturale può anche essere provocatorio, ma, per raggiungere gli
scopi che voi dite di voler raggiungere e cioè di far capire che la
Chiesa di S. Francesco era una preesistenza e che quindi faceva
parte della nostra storia e delle nostre radici, era necessario che
la gente fosse in grado di comprendere tutta questa operazione.
Altrimenti la ricostruzione rimane come un elemento estraneo al
contesto cittadino.
Io dico che, a monte della ricostruzione, sarebbe stato
necessario spiegare le ragioni per le quali la chiesa è stata
demolita e spazzata via. Capire le ragioni di carattere politico,
sociale ed economico, che hanno portato alla eliminazione della
chiesa; era un'operazione culturale doverosa nei confronti della
cittadinanza. Invece, è stata fatta una ricostruzione più o meno
attendibile sul piano grafico, senza dire nulla sul piano
sociologico, umano e politico.
Da qui nasce l'intellettualismo e lo spirito elitario, e gli
architetti, miei od anche tuoi amici, rimangono stupiti, perché
hanno magari una particolare sensibilità (che non è la mia, pur
troppo, e del resto io sono un uomo poco colto) ed hanno modo di
apprezzare l'esercitazione culturale, ma il cittadino chiedeva se
era arrivato "ü circ?".
Questa è la verità! E tu, in qualità di amministratore pubblico,
hai il dovere di far capire che non si tratta del "circü",
altrimenti si passa davvero alle operazioni calate dall'alto e cioè
alla "cattedrale" che viene calata sulla città senza essere capita,
mentre la gente, spaventata, si chiede se si tratta di un'altra...
E poi, bastava telefonare al Comune di Aosta per evitare la guerra
dei tubi tra la ferraglia, come ha detto l'Assessore, e la
ricostruzione della chiesa, così la stessa ricostruzione avrebbe
avuto un altro impatto visivo.
(...Interruzione dell'Assessore Borbey...)
TORRIONE (P.S.I.):
Per concludere ricordo che guardare se
stessi, significa anche capire la propria storia ed il proprio
passato. Ma questo doveva essere spiegato ai cittadini, perché si
riconosce la propria identità culturale, anche attraverso
l'espressione urbanistica della città. Questa era l'operazione da
farsi e allora sì che la ricostruzione avrebbe avuto un suo
particolare significato.
Mi è piaciuto l'accenno autocritico dell'Assessore che ha detto:
"L'impatto è ancora più mortale e violento nei con fronti del
turista", in quanto, obiettivamente, c'è questo impatto nel
turista.
Io posso capire che Architettura ed Archeologia e le altre
riviste specializzate, che si indirizzano verso un pubblico
specializzato, abbiano colto il significato di questa intrapresa.
Però, resta il fatto che la maggioranza dell'opinione pubblica
aostana e valdostana è rimasta estranea a questo fatto che, invece,
doveva essere coinvolgente, se si voleva che l'operazione avesse
quel significato che solo a posteriori gli si vuol dare. Così
facendo si riconosce che, tutto sommato, la ricostruzione resta una
movimentazione culturale.
Si tratta, ovviamente, di un altro termine di difficile
percezione, al punto che, se noi andiamo a dire alla gente che
quella chiesa "è una movimentazione culturale", caro Assessore
Borbey, ci verranno a dire altro che "ü circü" ma che qui siamo
diventati tutti matti! E non cito Arpino, che ho solo ricordato pur
non essendo stato sollecitato a farlo e posso garantire di non aver
avuto l'imbeccata da nessuno perché ero presente alla
conferenza.
Pedonalizzare la piazza e farla rivivere? Io sono perfettamente
d'accordo e posso anche essere critico con l'amministrazione
comunale, che è pure a guida socialista e che in certe scelte
manifesta, a mio avviso, dei ritardi paurosi. Lo riconosco. Io
avrei già pedonalizzato la piazza da un bel pezzo ed avrei
disincentivato l'uso dell'automobile in città. Invece si è fatto il
contrario e sono stati costruiti dei parcheggi "faraonici".
Comunque, Assessore Borbey creda che io non ho fatto questo
discorso perché siedo su questi banchi, perché la mia opposizione
era di principio e non chiedeva se quell'intervento costava di più
o di meno. Anche la richiesta dei costi ha un suo significato, però
io ho cercato di entrare nello spirito della manifestazione e senza
voler fare una sterile opposizione. L'ho fatto per capire e credo
che il primo dovere di chi siede in quest'aula sia di cercare di
interpretare i fatti che avvengono all'interno
dell'Amministrazione.
Non ho mai risparmiato le critiche all'Assessore Borbey, però,
deve almeno riconoscere che ogni tanto io mi sono alzato, quando ho
approvato certe sue iniziative, per rendergliene pubblicamente
merito. Purtroppo, in questa occasione, non posso fare
altrettanto.
Grazie.
PRESIDENTE
: Ha chiesto la parola per mozione d'ordine il
Consigliere Aloisi; ne ha facoltà.
ALOISI (M.S.I.):
Non riesco a capire il motivo per il
quale insieme all'interrogazione e all'interpellanza, non è stata
discussa anche la mozione da me presentata sull'argomento in
oggetto. Io pensavo che si discutesse tutto insieme ed invece non è
così.
Chiedo quindi che venga discussa anche la mozione che tratta lo
stesso argomento dell'interrogazione e dell'interpellanza.
PRESIDENTE
: L'interrogazione e l'interpellanza sono
similari, mentre la mozione, che pure ha per oggetto lo stesso
argomento, ha come deliberazione una mozione di sfiducia nei
confronti dell'Assessore, e quindi comporta una discussione
politica diversa da quella in cui sono state dibattute
l'interpellanza e l'interrogazione. Queste sono le motivazioni di
fondo; resta poi il fatto che l'interpellante e l'interrogante
avrebbero dovuto essere d'accordo nell'accettare questa unità di
intenti.
Ha chiesto la parola il Consigliere Aloisi; ne ha facoltà.
ALOISI (M.S.I.):
Chiedo allora se è possibile anticipare
la discussione della mozione, visto che stiamo trattando lo stesso
tema e non vedo il motivo per cui ciò non sia possibile.
PRESIDENTE
: Deve chiedere l'inversione dell'ordine del
giorno.
Ha chiesto la parola il Consigliere Aloisi; ne ha facoltà.
ALOISI (M.S.I.)
Chiedo allora l'inversione dell'ordine
del giorno per discutere adesso il punto n. 42.
PRESIDENTE
: Il Consigliere Aloisi ha chiesto l'inversione
dell'ordine del giorno per discutere immediatamente la mozione
iscritta al punto n. 42. Per l'inversione dell'ordine del giorno
occorre il parere del Consiglio.
Ha chiesto la parola il Presidente della Giunta Rollandin; ne ha
facoltà.
ROLLANDIN (U.V.):
Je comprends que le sujet est le même,
car il s'agit toujours de l'initiative qui a été prise vis-à-vis de
la place Emile Chanoux, mais je crois que la motion a un autre sens
et donc je ne pense pas qu'il soit possible de relier les deux
sujets. Le fait soulevé par le Conseiller Aloisi est un fait
politique; en revanche, ici, il s'agit d'un fait technique. Ce
serait donc impossible de rouvrir la discussion.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Innanzitutto io ritengo che questa
prassi non sia corretta, perché il Presidente del Consiglio avrebbe
dovuto precisare in precedenza che sarebbero stati discussi tutti
gli argomenti nello stesso momento, visto che sono simili. Mi
sembra inoltre che sia stato piuttosto scorretto l'aver già
anticipato delle risposte quando io non ho ancora avuto il tempo di
illustrare la mozione da me presentata. Mi sembra, in sostanza, che
si sia creata una situazione un po' ridicola. Comunque non ho alcun
problema e discuteremo a suo tempo anche la mia mozione.
PRESIDENTE
: Il Consigliere Aloisi ha ritirato la
richiesta di inversione del l'ordine del giorno.
