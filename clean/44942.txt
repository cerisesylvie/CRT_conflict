Classificazione
TRASPORTI E VIABILITÀ
Trasporti



Oggetto del Consiglio n. 1777 del 28 luglio 2022 - Resoconto
OGGETTO N. 1777/XVI - Interrogazione: "Adempimenti e
tempistica per l'approvazione del piano regionale dei
trasporti".
Bertin (Presidente) -
Punto n. 21. Risponde il Presidente
della Regione.
Lavevaz (UV) -
In quest'interrogazione si chiede quante
osservazioni e da parte di quali soggetti sono pervenute, in merito
alle procedure relative al Piano regionale trasporti; poi, quali
sono i successivi adempimenti da porre in essere e la loro
tempistica per giungere all'approvazione da parte del
Consiglio.
Per rispondere alla prima domanda, al 14 luglio 2022 non sono
pervenute osservazioni da parte di terzi. Invece per quanto
riguarda le osservazioni da parte dei soggetti con competenza
ambientale e territoriale, individuati dalla struttura competente
in materia di VAS, nell'ambito dell'istruttoria è in fase di
completamento l'acquisizione dei medesimi.
Sui successivi adempimenti, in particolare riguardanti
l'istruttoria di VAS, successivamente alla fase di evidenza
pubblica che è scaduta il 14 luglio e al completamento
dell'acquisizione da parte dei soggetti di cui sopra, la struttura
competente proseguirà e completerà la propria istruttoria di
competenza, finalizzata alla formulazione del parere di VAS, così
come previsto dalla legge regionale 12 del 2009, entro i termini di
tempo previsti dalla struttura stessa, quindi indicativamente entro
la fine del mese di agosto.
Questi sono i passaggi tecnici che ancora sono da fare prima che
il Piano regionale trasporti torni in aula per l'approvazione
definitiva.
Ricordo, ma non a lei che ha la situazione in mente in maniera
puntuale, ma forse è bene ricordarlo all'Aula, che la bozza di
piano che è stata sottomessa all'approvazione della VAS, risale al
2019. Da allora a oggi tante cose sono cambiate, sappiamo perché
abbiamo accelerato questa fase di valutazione in ambito ambientale,
ma dal 2019 a oggi molte cose sono cambiate, credo anche nelle
abitudini della gente. Sicuramente la pandemia ha fatto molto.
Nelle ultime settimane e negli ultimi mesi, lo vediamo credo tutti,
anche l'aumento dei costi energetici e dei costi carburante ha in
qualche modo fatto cambiare le abitudini ai Valdostani.
Credo sarà necessaria un'analisi anche di contesto modificato,
che dovremo fare insieme nei passaggi in Commissione che il piano
dovrà affrontare prima di essere poi definitivamente approvato, per
aggiornarlo io credo a delle esigenze della comunità valdostana che
indubbiamente, se non sono già cambiate, stanno cambiando e quindi
dovremo per forza tenerne conto.
Presidente -
Per replica la consigliera Minelli.
Minelli (PCP) -
Le domande erano puntuali, perché appunto
il 14 luglio, vale a dire un giorno prima del deposito di
quest'interrogazione, scadeva il termine per la presentazione delle
osservazioni. A distanza di oltre un anno dalla possibilità che
c'era stata di avviare a VAS il Piano regionale dei trasporti, per
cui - lo ricordo - era mancata la condivisione della volontà
politica, la fase di evidenza pubblica si è aperta il 19 maggio,
anche se a dicembre del 2021 lei, Presidente e Assessore, aveva
preventivato l'approvazione del PRT a febbraio; forse, anche a
sentire quello che lei ha detto adesso, era febbraio 2023, magari
per allora ci potremo arrivare!
Il numero delle osservazioni che sono pervenute è vero
sostanzialmente per quello che riguarda le osservazioni di terzi,
come lei ha detto, e questo è del tutto comprensibile, perché quel
piano - come lei ha ricordato - è quello del 2019. Delle modifiche
sostanziali non ne sono state apportate. Ricordo che c'erano due
piccolissime cose: una era l'inserimento del contratto siglato
nell'agosto del 2020 con Trenitalia, l'altro era la questione
dell'aeroporto, ma era l'aeroporto di Bologna. Sono cose
piccolissime, in più un'osservazione che era pervenuta dal collega
Aggravi, altre cose non c'erano.
Quindi, anche alla luce di quello che lei ha detto adesso,
davvero ho la conferma che quel piano è stato bloccato inutilmente
per altri diciotto mesi, rispetto a quello che era invece il
ritardo precedente. Una tempistica non è stata data, lei dice entro
la fine di agosto verranno fatte le sistemazioni, dovranno arrivare
anche le ultime osservazioni delle strutture, che sono che sono
quelle previste per legge, e non sappiamo quando si arriverà
all'approvazione. Il ritardo comunque è macroscopico, perché il
Piano regionale dei trasporti - lo sappiamo - era stato previsto da
una legge del 1997, che aveva lo scopo di meglio coordinare il
sistema dei trasporti della nostra regione, e noi siamo ancora
senza questa programmazione.
Per fortuna un'opera importante, come l'elettrificazione della
tratta ferroviaria Ivrea-Aosta, essendo stata inserita nei binari
del PNRR, va avanti come lei ci ha detto quindici giorni fa. Sulla
Aosta-Pré-Saint-Didier non si sollecita, non si insiste; lei ha
detto che mancano i finanziamenti, però le ricordo che è stata
inserita nel Piano industriale delle Ferrovie dello Stato
2022-2031. Non c'è poi un adeguato coordinamento tra il trasporto
pubblico su ferrovia e quello su strada e aggiungo anche che
l'unico
masterplan
sull'aeroporto approvato risale al 2004 e
si è rivelato completamente sbagliato.
Quindi con il PRT siamo in ritardo di venticinque anni. Devo
dire, Presidente, che lei e questa maggioranza avete contribuito a
questo ritardo per oltre un anno, quindi avete dato un contributo
temporale, ma è pur vero che ci sono ventiquattro anni prima,
quindi in presenza di tante responsabilità, si potrebbe anche
sostenere che la responsabilità è di tutte le forze politiche. Solo
che c'è piccolo particolare che ho voluto controllare, perché non
conoscevo bene tutto l'andamento di quelle che sono state le varie
legislature, e che mi pare molto significativo. Da quando ci sono
una Giunta e un Presidente nominati da un Consiglio regionale di
carattere elettivo, cioè dal 1949, l'Union Valdôtaine ha fatto
parte del Governo, e per lo più anche con la figura del Presidente,
la figura più apicale, per ben 58 anni; 58 anni sui 73 che sono
decorsi dal 1949 a oggi, rappresentano il 79,4 percento. Quindi la
vostra quota di responsabilità è pari quasi all'80 percento.
Pas
mal Monsieur le Président
.
