Classificazione
BENI CULTURALI
Musei, biblioteche, archivi storici e aree di interesse archeologico


Resoconto integrale del dibattito dell'aula
Oggetto del Consiglio n. 1231 del 22 marzo 1995 - Resoconto
SEDUTA ANTIMERIDIANA DEL 22 MARZO 1995
OGGETTO N. 1231/X Museo archeologico regionale di Aosta.
(Interpellanza)
Interpellanza Preso atto della volontà, espressa più volte e in
varie sedi, da parte dell'Amministrazione regionale, di giungere
finalmente, in tempi ragionevoli, all'apertura completa e
definitiva del Museo archeologico di Piazza Roncas ad Aosta, di cui
finora è visitabile solamente il piano terra, a scapito di quanti
vorrebbero invece poter accedere alla completa raccolta delle opere
e dei reperti in esso custoditi;
Considerato che nonostante la buona volontà espressa, quest'anno
sono stati stanziati dall'Amministrazione regionale solamente 500
milioni di lire, cifra insufficiente per giungere a un
completamento dei lavori;
Tenuto conto che esiste personale in ruolo all'Amministrazione
regionale preposto alle varie attività del Museo, mentre invece
molti incarichi ad esso inerenti vengono affidati, con
deliberazione dell'Amministrazione, a professionisti e consulenti
esterni, con conseguenti perdite di tempo ma soprattutto ulteriori
aggravi di spese che potrebbero essere risparmiate lasciando al
personale lo svolgimento dei compiti per il quale è stato assunto
in carica;
il sottoscritto Consigliere regionale
Interpella
la Giunta regionale per sapere:
1) quando intende finalmente porre in essere le condizioni
affinché il Museo possa aprire i battenti al pubblico, non in parte
e in tempi limitati come ora ma in maniera stabile e
definitiva;
2) i motivi che inducono l'Amministrazione regionale a preferire
consulenti e professionisti esterni per svolgere compiti inerenti
al Museo che potrebbero benissimo essere intrapresi dal personale
incaricato;
3) le spese che l'Amministrazione regionale si è trovata fino ad
esso ad affrontare per gli incarichi esterni suddetti.
F.to: Lanièce
Presidente La parola al Consigliere Lanièce.
Lanièce (GA) Questa interpellanza muove dalla volontà di far
luce su una questione piuttosto intricata: quella del Museo
archeologico di Piazza Roncas ad Aosta. E dico intricata convinto
di non sbagliare, perché da tempo l'Amministrazione regionale
promette di aprire definitivamente i battenti del Museo
archeologico ai visitatori, che attualmente possono accedere solo
al piano terra. Ma le date continuano ad accavallarsi, rinvio su
rinvio, inspiegabilmente. Inspiegabilmente, anche perché non sono
certo i soldi ad essere mancati. Basta dare un'occhiata alle varie
decine di delibere di Giunta degli ultimi anni per rendersi conto
dell'ingente somma di denaro pubblico impiegata per la gestione, la
manutenzione e i continui lavori in corso nel Museo.
Penso che sia una cosa molto importante questo Museo, quindi è
giusto adoperarsi, ma è anche giusto mettere un punto di arrivo.
Qui vorrei anche fare una precisazione. Devo riconoscere che,
forse, la mia interpellanza possa risultare in parte imprecisa,
soprattutto per quanto riguarda il personale impiegato al
Museo.
Questo perché c'è stato, e permane tuttora, una tangibile
confusione di ruoli e di incarichi tra il personale interno del
Museo e i professionisti esterni chiamati a ricoprire i più
svariati ruoli. Io vorrei, ad esempio, che l'Assessore mi spiegasse
perché un archeologo non possa ricoprire incarichi di competenza di
un architetto, mentre, invece, al Museo è possibile il contrario. A
me risulta che a Piazza Roncas siano stati impiegati architetti a
svolgere il lavoro degli archeologi. Applicazione pratica della
teoria, non certo mia, caso mai della Sovrintendenza, che al Museo
tutti possono ricoprire incarichi su tutto.
Vorrei anche che mi fossero spiegate le rispettive competenze
dei geometri che, se non sbaglio, sono tre in forza al Museo, dei
custodi, ci sono o non ci sono, del bibliotecario che, occupandosi
pure del settore numismatico, se non sbaglio, dovrebbe essere
perlomeno laureato in archeologia. Mi sorge il dubbio legittimo che
esista la necessità di avvalersi di personale esterno, perché manca
personale interno qualitativamente in grado di sopperire alle
necessità gestionali, teoriche e pratiche del Museo. Mi chiedo se
non sia il caso, stando così le cose, di approntare opportune
verifiche professionali, prima di affidare gli incarichi, salvo
restando il fatto che chi possiede un certo titolo dovrebbe essere
utilizzato per svolgere compiti attinenti alle sue competenze.
Voglio anche dire che, se è vero come è vero che quest'anno sono
stati stanziati 500 milioni per il lavoro del Museo archeologico,
mi chiedo come sarà possibile rispettare la data di ottobre, data
fissata, da quanto mi risulta, per l'apertura definitiva del Museo.
Io suppongo che i tempi per l'apertura stabile del Museo siano
ancora molto lontani, così come penso che tutti i problemi inerenti
la qualità, e si mi è concesso, la quantità del personale in
servizio al Museo siano altrettanto lontani dall'essere
risolti.
Chiedo una risposta concreta e chiara a questi dubbi che ritengo
avvalorati da fatti incontestabili. Le mie opinioni non giovano
all'immagine non solo del Museo archeologico e dell'Assessorato al
turismo, ma dell'intera Valle d'Aosta.
Presidente La parola all'Assessore al turismo, sport e beni
culturali, Agnesod.
Agnesod (UV) Innanzitutto voglio andare a sgombrare il campo da
equivoci possibili per quanto riguarda il termine di ottobre.
Questo non è assolutamente un termine che può essere attendibile.
Non so dove si sia sentita questo genere di affermazione. Forse
questa è anche una colpa della Sovrintendenza, mia e di chi
gestisce l'Assessorato, non è molto ben conosciuta la dinamica e
quali sono le problematiche inerenti a questa struttura e a questo
tipo di esposizione che dovrebbe essere l'Ente museo. Non soltanto
un'esposizione statica, ma un'esposizione che dovrebbe essere
inserita nella dinamica di tutta una fase culturale e storica della
Valle d'Aosta. Un punto di riferimento, quindi, di tutto un
contesto storico e culturale regionale. Su questo vorrei dare
alcune indicazioni.
Il 29 gennaio 1987 c'è stato l'affidamento di un incarico ad un
architetto di Verona, da una persona che Lanièce conosce molto
bene. Questo incarico non è stato espletato, non sono stati mandati
gli elaborati. Quindi per alcuni anni si è probabilmente aspettato
che questo architetto facesse le sue proposte, perché nella
delibera non c'era nessuna tempistica, non c'erano dei termini
entro cui questi progetti dovevano essere presentati. Anche se si
parlava che per la stesura e la realizzazione di detto progetto è
stato interpellato un architetto di Verona il quale ha presentato
un preventivo di massima di lire..., comprensivo della direzione
lavori fino all'ultimazione dell'opera. Il massimo della questione
è che questa persona, in questi anni, ha soltanto prodotto alcuni
fax, quando veniva sollecitato per iscritto e per telefono dagli
uffici e dall'Assessorato. A questo punto ci sono tutta una serie
di raccomandate, protocolli, che evito di leggere perché mi sembra
che non sia il caso di dilungarsi su questo tipo di problemi.
Ad un certo punto si è reso necessario procedere alla revoca
d'obbligo per inadempienza, rispetto all'architetto. Noi l'abbiamo
fatto in data 24 febbraio 1995. Abbiamo approvato il progetto e
l'appalto a licitazione privata dei lavori di allestimento del
Museo archeologico del primo piano, relativo alle sezioni
Preistoria, Protostoria, Conca di Aosta e alla romanizzazione
urbanistica e architettura, e con l'approvazione del relativo
impegno di spesa. Questo in data successiva, e precisamente il 3
marzo 1995. La situazione è in questo momento iniziata. Abbiamo
avviato le procedure per poter concretamente realizzare questo
intervento sul primo piano del Museo, che riguarda appunto la
preistoria e la romanizzazione della città di Aosta.
Per quanto riguarda il Museo si ricorda che non possiede
collezioni artistiche spettacolari o vecchie raccolte acquisite.
L'esposizione degli oggetti e dei materiali rinvenuti negli scavi,
a partire dalla fine dell'800, dovrà perciò avvalersi di supporti
topografici monumentali tramite la redazione di cartografie,
plastici, confronti tipologici e ricostruzioni, al fine di ottenere
risultanze scientifiche o archeologiche degne di una città
capoluogo di regione come lo è Aosta. Ciò ha inciso indubbiamente,
e incide tuttora in modo determinante, sui tempi di
realizzazione.
Per quanto attiene allo stanziamento in bilancio 1995, la cifra
di 500 milioni è insufficiente per completare i lavori di
allestimento del Museo. Si rende noto che il solo appalto del
progetto di allestimento del Museo, relativo al primo piano, numero
10 sale, ammonta a base d'asta a 346 milioni. Per quanto riguarda
il personale di ruolo all'Amministrazione regionale, preposto alle
varie attività del Museo, soltanto il personale del Servizio beni
archeologici, in particolare gli archeologi, un restauratore e un
aiuto restauratore, attendono ai lavori specifici del Museo.
Data l'insufficienza, a tutt'oggi, di un organico effettivo
compiutamente aderente alle esigenze del tutto particolari di un
museo, si evidenzia e si ribadisce ulteriormente l'assoluta
necessità del frequente ricorso ad incarichi affidati a
professionisti esterni: sistemazione progettuale, rapporto tra
momento progettuale ed allestimento, consulenze tecniche e
redazione di cartografie, grafici, esperti in allestimenti nel
settore grafico, plastici e arredi, restauri di tipo particolare,
coadiutori tecnici. Questi esperti devono avere conoscenza
specifica del settore, professionisti che, è appena il caso di
ricordare, non sono tutti facilmente reperibili in loco. Si fa
inoltre rilevare che gran parte dei lavori finora realizzati, ad
eccezione degli aspetti scientifici, sono stati realizzati con la
collaborazione degli esterni.
Per quanto riguarda l'apertura del primo piano, le 10 sale che
dicevo prima relative alla Preistoria e Protostoria della Conca di
Aosta, alla romanizzazione e fondazione della città,
all'urbanistica romana e all'edilizia pubblica e privata, è
prevedibile per la fine del corrente anno, tenuto conto dei tempi
burocratici e amministrativi degli appalti e dei fattori economici.
Solo con un organico competente e con uno studio di fattibilità
effettivamente definito si potrà pervenire in tempi ragionevoli
all'apertura globale, secondo piano e attinenze varie del Museo
archeologico regionale di Aosta. Se stiamo nei tempi, quest'anno
dovremmo riuscire concretamente ad avviare e ad arrivare ad un buon
punto della realizzazione per quanto attiene soltanto al primo
piano del Museo.
Presidente La parola al Consigliere Lanièce.
Lanièce (GA) Io prendo atto della risposta dell'Assessore al
turismo, Agnesod. Il problema inerente al Museo va al di là della
sua costruzione. É un problema che riguarda anche che cosa
intendiamo fare ed è anche un problema di chiarezza: invito quindi
l'Assessore a documentarsi e a verificare. A me risulta che vi sia
del personale che non ha i requisiti per svolgere determinati
incarichi. Questa confusione, questa mancata trasparenza può
ingenerare delle polemiche, delle discussioni. Per questo penso che
la prima cosa che debba fare l'Assessore sia verificare se il
personale in carica abbia i requisiti per svolgere gli incarichi.
Io parlavo del bibliotecario. Se il bibliotecario si occupa di
numismatica e non è neanche laureato in archeologia è come se io,
che sono laureato in economia e commercio, andassi a fare una causa
in Tribunale.
Qualche cognizione di diritto ce l'ho, però, sicuramente, non ho
il livello di un laureato in legge. Mi sembra logico e penso che
sia importante.
Bisogna anche fare chiarezza sulle possibili date di apertura
del Museo, importantissimo, come diceva l'Assessore, non solo come
museo in sé, ma anche come punto di riferimento per la cultura, per
la storia valdostana. Se si è voluto creare questo Museo è per
andare in questa direzione, in direzione di un punto di riferimento
che possa raccogliere tutte le iniziative culturali e storiche che
riguardano la nostra regione. Tenuto conto dei numerosi reperti
archeologici che ci sono sul territorio valdostano, ovviamente un
museo è sicuramente importante ed inoltre è anche un fiore
all'occhiello per la nostra Amministrazione regionale.
Per quanto riguarda gli stanziamenti, ho verificato che è
previsto nel bilancio di previsione del 1996 un miliardo e nel 1997
un altro miliardo, anche se in effetti fin dall'inizio, con la
legge regionale n. 53 del 1991 "Spese per la predisposizione
dell'apparato scientifico e per l'allestimento del costituendo
Museo archeologico regionale", era già stata preventivata una spesa
di un miliardo e 300 milioni. Quindi i soldi sono stati spesi,
delibere ce ne sono tantissime, mi sembra che il numero esatto sia
52. A spese fatte, quindi, è giusto che ci siano dei risultati
concreti e che ci sia il massimo della chiarezza soprattutto sul
personale che ancora adesso lascia dei dubbi, tenuto conto che si
fa riferimento molto a dei professionisti esterni.
Ciò significa che manca la professionalità tra quelli che hanno
l'incarico di ruolo. Bisogna verificare un po' la situazione e
penso che l'Assessore abbia tutto interesse, come Assessore, ma
anche come rappresentante dell'Amministrazione regionale della
Valle d'Aosta, a cercare di chiarire al più presto questa
situazione, per far sì che questo Museo apra al più presto e
diventi un punto di riferimento importante per la nostra
cultura.
