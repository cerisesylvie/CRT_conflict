Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 869 del 6 ottobre 1999 - Resoconto
OGGETTO N. 869/XI Intendimenti in merito all'attivazione di
servizi di trasporto pubblico per i piccoli centri.
(Interpellanza)
Interpellanza Preso atto di ulteriori richieste da parte di
cittadini di Saint-Marcel che intendono avvalersi dei mezzi di
trasporto pubblico per i loro spostamenti;
Preso atto inoltre delle osservazioni e delle richieste avanzate
al riguardo da parte del Procuratore nazionale dei cittadini
espressione della "Cittadinanza attiva";
Considerato che, nonostante le promesse, nulla è stato fatto per
garantire, anche agli utenti di questi piccoli centri, un adeguato
servizio di trasporto pubblico;
I sottoscritti Consiglieri regionali
Interpellano
l’Assessore competente per sapere:
1) se intende riesaminare la questione complessiva della
soppressione delle fermate dei treni in piccole stazioni;
2) se intende ancora attivare l’integrazione del
trasporto bus-treno, in modo da offrire servizi pubblici efficaci
agli utenti, e quali sono i tempi previsti;
3) come intende rispondere alle sollecitazioni avanzate dal
rappresentante della "Cittadinanza attiva".
F.to: Squarzino Secondina - Curtaz
Président
Pour ce qui est du point n° 18, il est reporté
et il sera discuté plus tard.
La parole à la Conseillère Squarzino Secondina.
Squarzino (PVA-cU)
Il problema sollevato da questa
interpellanza è stato affrontato da parte del nostro gruppo già a
maggio, in più riprese, ed è il problema che riguarda la
soppressione di fermate ferroviarie in quattro centri della nostra
regione. In quell'occasione l'Assessore, rispondendo al nostro
gruppo, aveva detto che si trattava di un fatto temporaneo, che
questo intervento doveva rendere più economico il servizio su gomma
e bisognava poi integrare progressivamente, sia dal punto di vista
orario e funzionale sia dal punto di vista ufficiale, i due modi di
trasporto.
Faceva riferimento al fatto che ci sarebbe stata prestissimo
l'integrazione tariffaria e poi addirittura aggiungeva:
"l'Assessorato peraltro si sta adoperando per raggiungere
l'integrazione sopracitata mediante il nuovo piano di bacino di
traffico, che attualmente è allo studio". Il piano di bacino di
traffico è quasi pronto, però su questo tema mi sembra che non si
sia fatto niente.
C'era, devo riconoscerlo, la volontà di risolvere in tempi
ragionevolmente brevi il problema e di dare una risposta positiva
agli utenti. L'intenzione dell'Assessore è stata anche ribadita
allo stesso comune di Saint-Marcel che si era attivato in questo
senso e infatti a maggio l'Assessore scrive al Comune dicendo che
le modifiche introdotte dall'Amministrazione delle Ferrovie dello
Stato si riferiscono all'orario estivo mattutino, che è stato
necessario creare intervalli nel passaggio dei treni per lavori di
manutenzione ai binari e alle infrastrutture, necessari per
mantenere e misurare l'efficienza e la sicurezza del sistema di
trasporto. Quindi c'è da parte dell'Assessore la promessa che si
tratta di una cosa breve e momentanea.
L'estate è trascorsa, è stato predisposto il nuovo orario
invernale, ma questi treni non sono stati attivati; il piano del
bacino di traffico sta per arrivare in Consiglio, ma non c'è
nessuna intenzione di ripristinare le fermate nei piccoli centri
come Saint-Marcel, Quart, e via dicendo. Pertanto si vuole sapere
se gli intenti formulati a maggio valgono ancora, se è stata decisa
la soppressione delle fermate nelle piccole stazioni, quando può
avvenire l'integrazione, l'unica che consentirebbe veramente di
dare un servizio agli utenti e, nel frattempo, come si risponde
alle sollecitazioni che provengono anche dalla stessa cittadinanza
attiva, quindi da chi rappresenta i consumatori in Italia.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Al primo quesito posto:
"se intende
riesaminare la questione complessiva della soppressione delle
fermate dei treni in piccole stazioni;"
la risposta è che, se
necessario, la questione potrebbe essere riesaminata solo al fine
dell'eventuale ulteriore perfezionamento dell'integrazione del
trasporto bus-treno, anche a seguito delle risultanze dell'indagine
origine-destinazione che sarà possibile effettuare con
l'integrazione stessa. Questo anche per confermare che la
soppressione a suo tempo fatta scaturiva da una serie di dati
oggettivi che avevamo, dai quali risultava che l'utilizzo del
trasporto ferroviario in quelle stazioni tendeva allo zero, con uno
o due passaggi settimanali. Se avremo un'integrazione tariffaria,
dove questo tipo di verifica sarà ancora più dettagliata, ci sarà
la possibilità di verificare l'eventualità di modificare questa
decisione, oppure di migliorare l'integrazione con il trasporto su
gomma.
Sul secondo quesito:
"se intende ancora attivare
l’integrazione del trasporto bus-treno, in modo da
offrire servizi pubblici efficaci agli utenti, e quali sono i tempi
previsti;"
si conferma l'intenzione di attivare l'integrazione
oraria del trasporto bus-treno con il nuovo piano di bacino di
traffico. L'iter del piano di bacino di traffico la Consigliera
Squarzino lo conosce; il piano è all'esame della commissione
competente e penso che sarà oggetto di discussione nel prossimo
Consiglio regionale. Quindi i tempi previsti sono quelli
dell'approvazione da parte del Consiglio regionale stesso.
Per quanto riguarda l'integrazione tariffaria, sono
preliminarmente necessari: l'uniformità delle tariffe di
abbonamento, l'adozione da parte di tutte le società
concessionarie, autolinee e ferrovie, del sistema di controllo dei
titoli di viaggio. Il tempo previsto per la definizione complessiva
del progetto è la fine dell'estate 2000.
Infine:
"come intende rispondere alle sollecitazioni avanzate
dal rappresentante della "Cittadinanza attiva""
, leggo la
risposta scritta:
"Con riferimento alla nota di Cittadinanza attiva, pervenuta
l'11 agosto 1999 concernente l'oggetto, si premette che la
soppressione delle fermate ferroviarie sulla tratta Aosta-Chivasso
è di competenza delle Ferrovie dello Stato e che la direzione si è
limitata ad esprimere un parere sulle modifiche richieste.
In merito ai lavori di manutenzione sulla linea - la valutazione
politica l'ho già fatta rispondendo all'interpellanza a suo tempo,
era motivata dal fatto che nessuno prende il treno là, quindi
rallentiamo solo le corse e rendiamo ancora meno appetibile il
servizio, mentre altra cosa è attivarsi per migliorare il più
possibile un servizio alternativo - per quanto di nostra competenza
si comunica che il relativo piano Ferrovie dello Stato, confermato
dalla stessa in occasione dell'incontro sulle infrastrutture
ferroviarie del 20 maggio prevede che i lavori siano terminati
entro il mese di marzo 2000.
Per quanto concerne invece il presunto non rispetto da parte
dell'Ente ferroviario degli impegni assunti con il contratto di
servizio attualmente in vigore, relativamente alla problematica
sollevata, ciò non risulta a questa direzione, alla quale peraltro
spetta in via esclusiva la vigilanza sul rispetto del contratto
stesso. Inoltre, per quanto riguarda l'integrazione del trasporto
bus-treno e la predisposizione di un idoneo trasporto alternativo
nel nuovo piano di bacino di traffico, questa direzione si sta
adoperando per la zona fra Aosta e Châtillon per conseguire le
seguenti finalità: istituzione di un collegamento stradale con 24
corse al giorno in appuntamento ad Aosta e Châtillon con
collegamento ferroviario; istituzione di un nuovo collegamento
Aosta-Nus in appuntamento sia ad Aosta che a Nus con il
collegamento ferroviario Aosta - Quart - Saint-Marcel - Fénis -
Chambave - Pontey - Châtillon - Saint-Vincent; l'istituzione di un
collegamento stradale realizzato sulla destra orografica del fiume
Dora con 8 corse al giorno, sempre in appuntamento con il
collegamento ferroviario: abolizione o sensibile riduzione dei
contributi alle autolinee che costituiscono per orario e per
servizio doppione del servizio ferroviario; istituzione della
cosiddetta "integrazione tariffaria", che dovrebbe anche porre fine
alle disuguaglianze tariffarie fra trasporto su gomma e trasporto
su ferro".
Questo è quanto abbiamo risposto alla lettera inviataci dalla
"Cittadinanza attiva".
Président
La parole à la Conseillère Squarzino
Secondina.
Squarzino (PVA-cU)
Intanto devo far notare che di fatto in
tutti questi mesi e finché non saranno attivati i servizi futuri,
elencati adesso dall'Assessore, agli utenti di Saint-Marcel non
viene data alcuna risposta, perché attualmente sono state soppresse
non solo le corse del mattino, ma sono state soppresse 7 corse da
Saint-Marcel ad Aosta e 8 corse da Saint-Marcel verso Ivrea. Quindi
al paese è mancato questo tipo di servizio.
Il collegamento stradale, solo quello stradale del fondovalle,
non serve a questi paesi, ha una funzione totalmente diversa.
Non è stato per esempio neanche potenziato l'unico servizio che
era la circolare Saint-Marcel - Nus - Fénis - Aosta, che era stata
pensata soltanto per coprire la fascia oraria non servita dai
treni.
In conclusione: per i treni non si è fatto niente; questo
bus-circolare non è stato potenziato; si fanno promesse ma non si
sa quando inizieranno i servizi promessi. Rispetto all'integrazione
tariffaria, se si deve aspettare l'estate del 2000, significa che
per più di un anno si è consentito di togliere una serie di servizi
agli utenti senza offrire nulla in cambio; infatti la proposta
dell'Assessore di offrire percorsi di bus che siano in collegamento
con altre stazioni ferroviarie, comporta che l'utente debba
procurarsi sia l'abbonamento sul bus sia l'abbonamento per il
treno, quindi debba pagare due abbonamenti per avere un servizio
peggiore.
Da ciò si esime che manca, da parte del governo regionale un
atteggiamento di attenzione all'utente.
