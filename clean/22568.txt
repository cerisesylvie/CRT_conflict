Classificazione
ACQUE
Acque minerali e termali



Oggetto del Consiglio n. 2091 del 26 luglio 2006 - Resoconto
OGGETTO N. 2091/XII - Riqualificazione dello stabilimento
termale di Saint-Vincent. (Interpellanza)
Interpellanza
Premesso che:
·
la Legge regionale 38/1998, successivamente modificata,
prevede interventi finanziari a favore del settore termale;
·
da anni è attesa la riqualificazione dello stabilimento
termale di Saint-Vincent;
·
il Comune di Saint-Vincent ha approvato nel 2003 il
progetto di massima di riqualificazione delle strutture termali,
presentato da ATA Hôtel;
tutto ciò premesso, il sottoscritto Consigliere
regionale
Interpella
il Presidente della Regione o l'Assessore regionale delegato
per conoscere:
1) per quali motivi la progettazione definitiva ed esecutiva
non è ancora stata presentata;
2) se corrisponde al vero la notizia che ATA Hôtel non
sarebbe più interessato alla riqualificazione dello stabilimento
termale: in caso affermativo, quali sarebbero le ragioni;
3) se la Regione intende adoperarsi, al di là dello strumento
legislativo di cui in Premessa, per un concreto rilancio
dell'offerta termale di Saint-Vincent.
F.to: Tibaldi
Presidente
- La parola al Consigliere Tibaldi.
Tibaldi (CdL)
- L'interpellanza trae spunto da una
notizia che circola insistentemente a Saint-Vincent e che genera
non poche preoccupazioni in seno alla comunità e agli operatori
economici della zona. Mi riferisco, in particolare - visto che se
ne parla nella premessa dell'interpellanza -, alla probabilità che
il patron di "ATA Hôtel" non sarebbe più interessato al rilancio
del settore termale o, meglio, dello stabilimento termale che
sovrasta la cittadina. La notizia desta preoccupazione, anche
perché il contatto fra il Comune di Saint-Vincent e "ATA Hôtel" è
datato, risale al 1998, quando il Consiglio comunale di
Saint-Vincent deliberò di volersi avvalere dei benefici previsti da
una legge speciale varata dal Consiglio regionale, la n. 38/1998,
relativamente a interventi finanziari proprio in questo
settore.
Come ben saprà l'Assessore Pastoret, lo stabilimento termale di
Saint-Vincent ha una gestione "sofferente" non solo da un punto di
vista finanziario, perché ogni anno costa al Comune una quantità di
denaro di tutto rispetto (7-800 mila euro), ma anche da un punto di
vista di clientela, di capacità di penetrare in questo mercato che
è in un periodo di forte espansione e naturalmente "soffre" di
questa incapacità di proiettarsi in questo mercato e di presentarsi
con un'offerta sanitaria e turistica che sia all'altezza di quello
che era un tempo.
Paradossalmente la legge del 1998, che era stata creata
principalmente per Saint-Vincent, che sembrava essere in dirittura
di arrivo, ha visto compiersi prima lo stabilimento termale di
Pré-Saint-Didier... ben venga, lì, un privato è riuscito ad
insediarsi, a fare una proposta - diremmo soddisfacente - che sta
avendo dei risultati. Saint-Vincent invece è in una situazione
opposta e l'interpellanza prende spunto da questa notizia che, se
confermata, è alquanto grave. Dal 1998 ad oggi sono trascorsi 6
anni, durante i quali con lentezza procedurale si è addivenuti ad
individuare il concessionario, "ATA Hôtel", nel marzo 2000, ad
approvare nel novembre 2003 un progetto di massima di
riqualificazione della struttura termale; dopodiché a questo iter
avrebbe dovuto seguire la presentazione da parte di "ATA Hôtel" di
un progetto definitivo ed esecutivo - nel frattempo ricordo che
"ATA Hôtel" ha anche acquistato l'"Hôtel Miramonti" in quel di
Saint-Vincent - e, accanto al progetto esecutivo, ci dovrebbe
essere la definizione, attraverso una convenzione, dei rapporti fra
concessionario e Comune.
Ci risulta che più volte il Comune abbia sollecitato il privato
a presentare il progetto esecutivo, però di fatto ciò non è
avvenuto. Abbiamo letto sui giornali nello scorso inverno che c'è
stato un "raffreddamento" dei rapporti fra le parti, fra il privato
e l'ente pubblico, raffreddamento che sembrava essere stato
superato in seguito ad un incontro al quale partecipò anche il
Presidente Caveri, il quale ci diede ragguagli qualche mese fa
sulla situazione. Sembrava che il periodo oscuro di questa "pastoia
burocratica" nella quale si erano invischiati i rapporti fra le
parti fosse ormai alle spalle, ma le informazioni che ci giungono
sono ancora più allarmanti.
Di qui poniamo 3 semplici quesiti. Sappiamo che l'ente pubblico
interessato, "in primis" il Comune di Saint-Vincent, non la
Regione, come è accaduto per le terme di Pré-Saint-Didier, ma
sappiamo che la Regione, oltre ad aver varato quella legge che
permette di attingere a finanziamenti - fra l'altro ci sono 7,2
milioni di euro pronti per essere utilizzati non appena c'è il via
al progetto - ha una voce in capitolo come spesso accade in
rapporti che sono circoscritti almeno formalmente alla parte
comunale e all'imprenditore di "ATA Hôtel". Fra l'altro, cittadino
illustre di Saint-Vincent è il Presidente della Regione, di
conseguenza c'è un Assessore all'agricoltura che è l'Assessore
Isabellon, c'è il sottoscritto che, essendo dirimpettaio, insieme
al gruppo della Casa delle Libertà ha più volte proposto
interpellanze per sollecitare la questione... diciamo che
l'interesse politico non manca; ma oltre a questo ci vuole anche
una volontà politica più definita anche dalla Regione, in
particolare nei rapporti fra Regione e Comune per verificare se
questa volontà si concretizza in fatti o se rimaniamo sempre in
questo stato di potenziale esecuzione e realizzazione di uno
stabilimento, ma al di là di tante ipotesi addirittura sembra che
non solo rimaniamo fermi, ma facciamo un passo indietro.
Tre le domande: per quali motivi la progettazione definitiva ed
esecutiva non è ancora stata presentata; se corrisponde al vero la
notizia che "ATA Hôtel" non sarebbe più interessato alla
riqualificazione dello stabilimento termale: in caso affermativo,
quali sarebbero le ragioni; se la Regione intende adoperarsi, al di
là dello strumento legislativo che ha messo a disposizione fin dal
1998, per un concreto rilancio dell'offerta termale di
Saint-Vincent.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Il collega Tibaldi ha già ricordato come
tutto l'iter concernente le terme di Saint-Vincent sia seguito
direttamente dal Comune e non sia a carico dell'Amministrazione
regionale.
Per dare seguito alle domande che sono state poste, ho quindi
chiesto al Comune di Saint-Vincent di riepilogare, di fornire le
informazioni a tal uopo necessarie. Mi ha trasmesso una
comunicazione il Sindaco, che io cito:
"Ritengo di dover fare la
cronistoria della questione per dare l'esatta contezza del tempo
trascorso e di come è stato impiegato"
. Se il collega Tibaldi è
d'accordo, eviterei tutta una prima parte che ricalca quanto già il
Presidente Caveri gli aveva detto nel marzo di quest'anno,
rispondendo ad un'analoga iniziativa e a quanto lui ha
succintamente ricordato prima. Partirei quindi dal periodo dicembre
2004; cito sempre quanto dice il Sindaco:
"Il Consiglio comunale
ha approvato il progetto preliminare di sistemazione del complesso
termale e ha adottato il piano urbanistico di dettaglio".
Ricorda il Sindaco che nel 2004 l'Amministrazione regionale aveva
trasferito all'Amministrazione comunale l'"Hôtel Source", cosa che
è nota, e che nel febbraio 2005 ha approvato definitivamente il
PUD. Ricorda il Sindaco che a tale iter avrebbe dovuto seguire da
parte di "ATA Hôtel" la presentazione della progettazione esecutiva
e definitiva, che avrebbe dovuto poi essere approvata dalla Giunta
comunale e, in seguito, sulla scorta di tale progettazione, avrebbe
dovuto essere redatta in via definitiva la convenzione che la
Giunta comunale aveva già approvato nel 2002, con infine
sottoscrizione fra le parti. Scrive il Sindaco che tale
progettazione, allo stato, non è ancora stata depositata da parte
di "ATA Hôtel", seppure essa sia stata sollecitata
dall'Amministrazione comunale.
Dopo l'approvazione del PUD è avvenuto questo: sempre il Sindaco
dice che
"nel giugno 2005 la nuova Giunta comunale, insediatasi
dopo le elezioni di quella primavera, si è incontrata con i
responsabili di ATA Hôtel, nelle persone del geom. Talarico e
dell'ing. Giombini e collaboratori al fine di fare il punto della
situazione. Riferivano costoro informalmente che la progettazione
sarebbe stata completata entro il mese di settembre, proponevano
nuove tempistiche di intervento su tutte e 3 le strutture piuttosto
che per fasi, accennando alla possibilità di trasferire presso il
Miramonti le cure idroponiche inalatorie delle terme, per il
periodo necessario al completamento dell'intervento. Infine,
riferivano non essere più interessati al finanziamento
dell'Amministrazione regionale, in quanto il costo del denaro era,
allo stato, basso, al punto da consentire loro finanziamenti
alternativi. Sempre nel giugno 2005 l'Amministrazione comunale
veniva coinvolta dall'Amministrazione regionale nella commissione
per lo studio dell'utilizzo del complesso termale per la
riabilitazione cardiovascolare".
Ricordo che questo era stato
fatto nell'ottica di poter rendere più attraente e performante la
struttura termale nel suo insieme, sulla base di questi aspetti
innovativi legati ad aspetti sanitari.
Riprendo quanto ancora è stato comunicato:
"Nel mese di
luglio il Sindaco e diversi Assessori facevano un sopralluogo
presso l'Hôtel Miramonti per valutare come ATA Hôtel pensasse di
organizzare le cure idroponiche e inalatorie presso la sua
struttura. Nel periodo luglio-agosto in realtà gli incontri con
referenti di ATA Hôtel erano diversi, in quanto la commissione
predetta si riuniva diverse volte e concludeva il proprio lavoro
nel dicembre 2005, lavoro che è a disposizione e nelle mani
dell'Amministrazione regionale. Nel febbraio 2006 ATA Hôtel
confermava per iscritto il suo interesse alla realizzazione
dell'intervento e giustificava lo slittamento dei tempi della
progettazione definitiva con la necessità di un approfondimento
circa la valorizzazione del complesso termale di Saint-Vincent,
anche con la realizzazione di una struttura sanitaria come
richiesto dall'Amministrazione regionale".
Tutto quanto letto
finora credo fosse già a conoscenza del collega Tibaldi ed è però
la risposta alle ragioni per le quali la progettazione definitiva
ed esecutiva non è ancora stata presentata: questo è quanto ci dice
il Comune.
Alla seconda domanda rispondo citando testualmente quanto il
Sindaco mi ha comunicato:
"Allo stato l'Amministrazione comunale
non è stata destinataria di alcuna comunicazione di disinteresse da
parte di ATA Hôtel relativa all'operazione".
Queste sono le 2
risposte ai punti 1 e 2 dell'interpellanza del collega Tibaldi.
Chiede poi il collega se la Regione intende adoperarsi, al di là
dello strumento legislativo noto, la legge regionale n. 38, per un
concreto rilancio dell'offerta termale di Saint-Vincent. Come
Regione siamo spettatori attenti e anche collaborativi, ma ciò
senza interferire in una procedura a carattere pubblico in capo
esclusivamente al Comune di Saint-Vincent, come ho detto in
premessa, come era stato detto dal Presidente Caveri quando rispose
nel mese di marzo ad un'analoga iniziativa.
Cosa possiamo assicurare? Che non mancheremo di rilevare al
Comune la necessità di tener conto del tempo trascorso e delle
attese maturate. Io però aggiungo che personalmente ritengo sia
giunto il tempo di porre un termine temporale a questa questione: o
c'è un percorso che continua oppure sarà il caso di immaginare
altre strade, questa è una valutazione che fa capo a me, che è
condivisa dal Presidente e dai miei colleghi, ma, come ho già
ricordato, le decisioni fanno capo al Comune di Saint-Vincent;
quindi io esprimo un'opinione mia che è peraltro condivisa dalla
Giunta, ma questo non significa che noi si interferisca o si
intervenga a modificare decisioni che spettano all'Amministrazione
comunale.
Certo è che, relativamente a quanto ha chiesto il collega
Tibaldi, concordiamo sul fatto che si tratti di mettere in atto
tutte le sinergie possibili per poter giungere ad una soddisfacente
conclusione di questo iter, per ragioni che il collega Tibaldi ha
ricordato prima nell'ambito dell'offerta turistica complessiva,
nell'ambito delle offerte legate al benessere e alla cura del
corpo, ad un interesse nuovo rispetto a una serie di "atout" e di
offerte che la nostra regione può fornire, ma tutto questo senza
invadere le competenze del Comune di Saint-Vincent e senza far
assumere alla Regione oneri e competenze che non ci appartengono.
Dico questo, perché quando il collega Tibaldi dice che "la Regione
ha voce in capitolo", non è vero. Non abbiamo voce in capitolo, né
formalmente, né sostanzialmente, a meno che non interveniamo con
altri provvedimenti di legge per fare altre scelte contestualmente
e apriamo delle trattative con il Comune di Saint-Vincent che
comunque non potrebbero travalicare le sue prerogative.
Credo che la strada per giungere a quanto auspicato dal collega
Tibaldi possa essere seguita, ma nel quadro di un dialogo aperto,
cercando di mettere a disposizione le nostre capacità operative e
nel rispetto del ruolo di ognuno.
Presidente
- La parola al Consigliere Tibaldi.
Tibaldi (CdL)
- Assessore, chiederei anzitutto se è
possibile avere una copia di quella lettera di cui ha dato parziale
lettura, per metterla agli atti, e la ringrazio per il
completamento di informazioni, alcune delle quali erano di nostra
conoscenza, altre invece si sono aggiunte.
Alcune considerazioni. Lei ci dice, citando un passaggio di
quella missiva, che il Comune non è stato destinatario di alcuna
comunicazione in merito al disimpegno di "ATA Hôtel". Non so come
interpretare questa affermazione: se è un "no" che non è stato
ancora comunicato oppure il "no" non esiste, quindi la situazione
non è cambiata rispetto al passato. Per quanto riguarda questa
risposta prendo atto, essa può apparire anche sibillina sotto certi
punti di vista: un Comune interessato allo sviluppo di uno
stabilimento termale all'interno del proprio comprensorio avrebbe
approfondito tempestivamente qual è lo stato dell'arte, avrebbe
chiesto all'interlocutore: "ti interessa... non ti interessa... è
vero quello che si sta dicendo?"... le voci che ho sentito io,
immagino siano giunte anche alle orecchie degli amministratori
comunali, di conseguenza le preoccupazioni che sono state
manifestate al sottoscritto sono giunte anche alle orecchie del
Sindaco e degli Assessori comunali; quindi la sua risposta mi
lascia perplesso.
Vorrei aggiungere qualche commento anche sul ruolo della
Regione, una Regione che si premura di non travalicare le proprie
competenze e di non andare ad invadere le competenze comunali; una
prudenza che non è sempre avvenuta ed è una prudenza un po'
sospetta. Il livello regionale e il livello comunale sono
rappresentati da uomini che hanno appartenenze politiche; da
diversi anni a questa parte sia la Regione sia il Comune di
Saint-Vincent sono governati da coalizioni dove l'"UV" ha una parte
preponderante, ne è testimone anche l'attuale Assessore Isabellon.
Non riesco a capacitarmi di questa difficoltà di dialogo fra
Regione e Comune, non so se è di convenienza per evitare di mettere
le mani in una situazione delicata e traballante, oppure se è di
dissenso per quanto riguarda le prospettive di sviluppo di questo
stabilimento. Resta il fatto che agli occhi di tutti la situazione
appare "ingessata" con amministratori comunali, ma anche regionali,
che sono incapaci di divincolarsi da questo ingarbuglio nel quale
sono finiti per le terme di Saint-Vincent; di conseguenza non ne
esce un'immagine qualificante per i pubblici amministratori, siano
essi comunali che regionali, perché la gente non fa queste
distinzioni cosi sopraffine.
A distanza di 8 anni siamo a un punto non solo di partenza, ma
si sta tornando indietro; allora penso che fare i meri spettatori
sia una soluzione pilatesca. La Regione deve avere il coraggio di
dire cosa vuole fare di queste terme, che hanno anche
un'implicazione di carattere sanitario, perché nella risposta che
lei ha citato del marzo 2006 il Presidente Caveri diceva che,
all'opportunità allo stabilimento termale in senso stretto, si
aggiungeva anche un'opportunità di carattere estetico-medicale,
dove si sarebbe aggiunto nell'ex tiro a volo - anche lì c'è una
storia particolarmente fantasiosa! - il Centro cardiovascolare. Non
so se questa ipotesi sussista ancora...
(interruzione dell'Assessore Pastoret, fuori
microfono)
... non ho neanche fatto la domanda, quindi non voglio insistere
su questo filone, ma non so se queste ipotesi siano ancora
sussistenti o si siano perse per strada. Sta di fatto che è
inammissibile vedere una Regione inerte di fronte a questa
situazione, ed è inammissibile anche perché quando il Consiglio
regionale ha dovuto varare una legge speciale di finanziamento per
riassestare lo scorso anno le finanze del Comune di Saint-Vincent,
lo ha fatto in quattro e quattr'otto con un paio di incontri nella
commissione competente, tra i quali il Sindaco di Saint-Vincent e,
nel giro di un mese, si è arrivati a promulgare una legge per
riassestare le finanze dell'ente locale. Mi chiedo come mai un
analogo ragionamento, senza invadere le competenze, non si possa
fare anche per quanto riguarda le terme!
Non so a quante riunioni voi abbiate partecipato in virtù di
amministratori regionali con chi rappresenta il gruppo "Ligresti"
insieme al Comune di Saint-Vincent, mi pare di capire che ci sia un
distacco sospetto rispetto a una situazione che è diventata forse
ingestibile; forse c'è qualche altra ragione, che non ci viene resa
nota in questo momento, di carattere diverso rispetto ai rapporti.
Sta di fatto che abbiamo un investitore privato disponibile a
mettere sul tavolo denaro proprio per concorrere alla gestione di
uno stabilimento che non può più essere supportato per costi e per
incapacità di risposta all'utenza dal Comune di Saint-Vincent, e
noi lo affrontiamo con una freddezza tale che certamente non può
scaldare lo spirito dello stesso interlocutore privato! Non
vorremmo che ATA Hôtel fuggisse per disperazione, stremato da un
dialogo impossibile con l'istituzione pubblica, che si è rivelato
alquanto dannoso per la riqualificazione di tutto il complesso! Un
privato è fuggito recentemente anche da Issogne, alle "Industrie
Plastiche", ne abbiamo parlato, ma è un caso completamente diverso;
quando invece se ne va Ligresti da un paese come Saint-Vincent, che
ha sempre fatto del termalismo il suo "fiore all'occhiello", che di
fatto si è sostituito negli anni con il turismo ludico della casa
da gioco, crediamo che ci siano gravi mancanze da parte della
Regione e del Comune.
Assessore, la invitiamo ad utilizzare il buon senso, non la
potenza dell'Ente regionale sovraordinato gerarchicamente all'Ente
comunale; abbiamo la legge che stanzia dei soldi, abbiamo un
soggetto che si è candidato a rilanciare le terme... cerchiamo di
capire dove sta il problema, ma mettiamoci la volontà per capirlo,
perché non so se lei recentemente ha avuto occasione di passare a
Saint-Vincent... c'è una delusione molto estesa, perché le terme,
così, non possono andare avanti! Non so fino a quando il Comune
sarà in grado di sostenere questo onere, non so quanto giovi alla
comunità e all'insieme delle attività economiche avere le terme in
quelle condizioni; andavano bene 40 anni fa; forse, adesso c'è un
processo di obsolescenza e di calo di immagine di tutto il
complesso, che non fa onore a Saint-Vincent, né alla Valle d'Aosta!
Se il Comune non è in grado di farlo, la Regione può aiutarlo, deve
aiutarlo. Non credo che un sindaco di Saint-Vincent "di colore
politico rosso-nero" non abbia interloquito in questi mesi con voi,
che siete una Giunta pressoché "monocolore rosso-nera"! Non credo
che non abbiate affrontato nelle sedi opportune questo problema;
non credo che non abbiate la conoscenza precisa delle ragioni che
impediscono alle terme di Saint-Vincent di essere rilanciate a
distanza di 8 anni!
Assessore, la invitiamo a chinarsi sull'argomento: è un
argomento che non può essere abbandonato a sé stesso; ci torneremo,
ma ci torneremo perché ci crediamo, come ci tiene e ci crede tutta
la comunità. Il vantaggio non è solo per la comunità locale, ma
anche per tutta la Valle d'Aosta.
