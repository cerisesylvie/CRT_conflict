Classificazione
AGRICOLTURA



Oggetto del Consiglio n. 3108 del 21 novembre 2007 - Resoconto
OGGETTO N. 3108/XII - Interrogazione: "Situazione delle varie
attività agricole della Valle d'Aosta".
Interrogazione
Ricordato il ruolo determinante dell'agricoltura nella nostra
economia, non solo in termini di prodotto interno ma anche in
termini di tutela del paesaggio, di conservazione del territorio e
di presidio dell'assetto idrogeologico;
Evidenziato che alcune attività agricole hanno manifestato
segni di debolezza, sia attraverso la riduzione della produzione,
sia attraverso la difficoltà della riconversione indispensabile
alla competitività, sia per le inefficienze della rete
distributiva;
Tenuto conto che il disagio recentemente manifestato dai
piccoli allevatori è sintomo di una situazione più difficile di
quella descritta negli atti ufficiali dell'Amministrazione
regionale;
i sottoscritti Consiglieri regionali
Interrogano
L'Assessore all'Agricoltura e risorse naturali per
conoscere:
1) l'andamento della produzione foraggiera e della mela nella
nostra regione dal 1987 ad oggi, nonché i dati relativi alle
corrispondenti superfici coltivate;
2) la consistenza del bestiame (mucche, tori, vitelli, capre
e pecore), dal 1987 ad oggi, di proprietà degli allevatori
valdostani, nonché l'andamento della produzione lattiero-casearia
nello stesso periodo;
3) quali siano i dati di attività della Cofruits di
Saint-Pierre e della Cooperativa Produttori Latte e Fontina nello
stesso periodo, nonché quelli della Centrale del latte dal 1987
alla sua chiusura;
4) quali siano le cause dell'eventuale diminuzione delle
superfici coltivate, della consistenza delle produzioni e dei capi
di bestiame, nonché delle attività di cernita, conservazione e
trasformazione da parte della Cofruits e della Cooperativa
Produttori Latte e Fontina.
F.to: Sandri - Fontana Carmela
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- L'interrogazione in oggetto riguarda
"l'andamento della produzione foraggera e della mela nella
nostra regione dal 1987 ad oggi, nonché i dati relativi alle
corrispondenti superfici coltivate
;
la consistenza del
bestiame..."
- sempre nello stesso periodo temporale -,
"...
quali siano i dati di attività della Cofruits di Saint-Pierre e
della Cooperativa produttori latte e fontina nello stesso
periodo...; quali siano le cause dell'eventuale diminuzione delle
superfici coltivate, della consistenza delle produzioni e dei capi
di bestiame..."
. Un arco temporale di 20 anni, sicuramente nei
dati che andrò ad elencare ci potranno essere delle necessità di
integrazione, siamo disponibili per fornire ulteriori elementi
nell'eventualità che questo fosse richiesto.
In premessa questo arco temporale di 20 anni, sul quale si
chiede di riferire, essendo molto lungo, sia in assoluto, sia per
la sostanziale diversità nelle fonti dei dati e delle possibilità
di elaborazione, prevede anche di fare qualche riflessione
sull'evoluzione nell'ambito del settore sulla gestione dei dati
stessi. Nel 1987 i dati disponibili sono quelli dei censimenti
generali dell'agricoltura effettuati dall'ISTAT nel 1980 e nel
1990. Oggi accediamo alle banche dati informatizzate e i cui dati
sono scrupolosamente controllati. È quindi necessario premettere
alcuni fatti per una corretta interpretazione delle risposte
fornite ai quesiti dell'interrogazione. Dal 1989 disponiamo,
infatti, dei dati dell'Anagrafe regionale del bestiame e delle
aziende di allevamento, consolidata con legge regionale n. 17/1993.
Nella seconda metà degli anni '90 il Dipartimento agricoltura si è
dotato di un sistema informatico via via più evoluto e completo che
viene riconosciuto con legge regionale n. 17/2003: "Istituzione e
gestione del sistema informativo agricolo regionale (SIAR) e
dell'Anagrafe regionale delle aziende agricole valdostane". Occorre
ancora dire che il Dipartimento agricoltura si è dotato di un
ufficio di statistica strutturato nel 1997 che, tra le altre cose,
annualmente comunica all'ISTAT i dati delle principali coltivazioni
(indagini congiunturali). Infine è necessario considerare come vi
siano dati che provengono da obblighi dichiarativi -quote latte,
vino -, mentre altri possono solo esser stimati indirettamente -
per esempio, tonnellate di fieno da ettari di prato -, secondo una
valutazione di tipo parametrico e questi ultimi sono perlopiù
fortemente legati ai fattori climatici. Mentre i dati dei
censimenti ISTAT sono essenzialmente raccolti ogni 10 anni con
metodologie proprie, a livello di singolo operatore, senza filtri -
non si distingue fra agricoltore con azienda e hobbista con
pezzettino di orto -, utilizzando anche l'interferenza statistica e
in ultimo producono essenzialmente dati di "stock" - riferiti ad un
momento -, i dati dell'Anagrafe regionale appena citata sono dati
di flusso - quindi aggiornamento quotidiano -, prendono in
considerazione solo realtà aziendali - con un livello di
redditività -, in realtà per il bestiame si contano tutti i capi,
abbiamo un'anagrafe molto efficiente e precisa, sono molto
controllati e permettono analisi statistiche precise e
confrontabili. Confrontare i dati del 1987 con quelli del 2007
quindi è da considerare operazione qualitativa (tendenze,
andamenti...), non certo di tipo quantitativo. Questo premesso, si
può rispondere alle domande cercando di interpretare i dati
disponibili come segue.
Punto n. 1:
"l'andamento della produzione foraggera e della
mela nella nostra regione dal 1987 ad oggi, nonché i dati relativi
alle corrispondenti superfici coltivate"
, quanto alla
produzione foraggiera, risulta evidente che questa non può che
essere stimata calcolando produzioni medie per tipologie di prati e
per altitudine di questi, considerando dati medi in un'annata
considerata "normale". Le stime della produzione lorda foraggicola
nell'ordinarietà produttiva delle aziende valdostane correntemente
in uso presso gli uffici dell'Assessorato dell'agricoltura sono
riportate in una tabella, che all'occorrenza può essere fornita,
che distingue le superfici fino a 800 metri sul livello del mare,
le superfici fra 801 e 1.200 metri, le superfici oltre i 1.200
metri, con delle produzioni di tipo parametrico riferite alle
superfici. La tabella che invece riguarda i dati elaborati
prendendo in considerazione i dati complessivi attualmente
disponibili (2.700) negli archivi dell'Ufficio sistema azienda
agricola prevede prato irriguo fino a 800 m. n. ettari 7.938 con
una produzione ordinaria quintali di fieno ettaro 793.800; prato
irriguo oltre gli 800 m. n. ettari 5.792 con 463.360; prato
asciutto fino a 800 metri n. ettari 1.559 ettari per 59.237
quintali; prato asciutto oltre gli 800 metri 320, 11.236 quintali.
La produzione totale ordinaria coltivando i prati sopra elencati
ammonta, dunque, a circa 132.700 tonnellate. Confrontando i dati
ISTAT 1990/2000 troviamo una diminuzione della superficie destinata
a prato e a pascolo del 27%, sicuramente preoccupante, anche se in
linea con il resto dell'Italia, ma suscettibile di alcune
considerazioni. La superficie calcolata nel 1990 era di origine
catastale - qualità colturali - come quella del 2000, ma gli
agricoltori, obbligati dal Sistema azienda agricola a dichiarare le
particelle effettivamente coltivate, nel 2000 hanno sicuramente
posto un'attenzione diversa nella compilazione dei moduli del
censimento - come aiuto disponevano delle dichiarazioni fatte
all'Anagrafe regionale -, da lì si è avuta una corrispondenza con i
dati reali e non riferiti alle particelle come precedentemente
fatto come riferimento. Si può senz'altro affermare che esiste un
"trend" negativo quanto a superfici coltivate a prato, stimabile
nell'ordine del 30% nel ventennio considerato dagli interpellanti,
la maggior parte degli abbandoni è avvenuta in zone marginali o
difficilmente meccanizzabili, oltre a quelle sottratte per altri
usi: abitativi, strade, con destinazioni urbanistiche di tipo
diverso. Occorre infine considerare che la produzione ordinaria
soprariportata vale per la realtà attuale, molto più produttiva
rispetto a 20 anni or sono a causa della meccanizzazione,
miglioramenti fondiari, notevolissimo aumento delle superfici
irrigate "a pioggia", bonifiche. Si potrebbe concludere che la
flessione complessiva nella produzione di foraggio - intendendo per
questo il solo fieno, escludendo quindi quella utilizzata come
pascolo - dovrebbe essere dell'ordine del 10-15%. Per quanto
riguarda la produzione di mele, il primo dato strutturato è del
1997, dato stimato a cura dell'Ufficio statistico del Dipartimento
agricoltura nell'ambito delle indagini congiunturali ISTAT.
Risultano: 434 ettari coltivati a melo per una produzione di 2.200
tonnellate nel 1997; 420 ha e 3.200 tonnellate nel 2000 e 420 ha
con 3.500 tonnellate nel 2006. Da segnalare una sostanziale tenuta
delle superfici coltivate e un significativo aumento delle rese ad
ettaro - da 50 a 85 q/ha - dovuto alla sostituzione dei prati
arborati con frutteti specializzati.
Punto n. 2:
"la consistenza del bestiame (mucche, tori,
vitelli, capre e pecore), dal 1987 ad oggi, di proprietà degli
allevatori valdostani, nonché l'andamento della produzione
lattiero-casearia nello stesso periodo"
, si tratta in realtà di
2 domande distinte. Per la consistenza del bestiame, al fine di
offrire dati comparabili, abbiamo anche qui una tabella, che potrò
fornire successivamente, desunta dagli archivi dell'Anagrafe
regionale del bestiame. In sostanza si avevano nel 1989 38.242
bovini, nel 2007 35.434, poi vi sono tutti i dati intermedi; per
gli ovicaprini 878 e 1.747 sempre nel 1989, 4.962 e 2.803 nel 2007
(qui c'è stata un'evoluzione in aumento). Quanto al numero di
allevamenti, si registra in controtendenza un costante calo dai
3.036 del 1987 agli attuali 1.771. In sintesi si nota un decremento
nel numero di ovini, un incremento dei caprini, una sostanziale
tenuta dei bovini fino al 2003 e una riduzione di 3.000 unità negli
ultimi 4 anni. Importante da sottolineare che la consistenza media
degli allevamenti è praticamente raddoppiata nel periodo
considerato. Dalle tabelle che fornirò si avranno tutti questi
dati. Andamento della produzione lattiero-casearia: la produzione
lattiera è soggetta a dichiarazione obbligatoria nell'ambito della
gestione comunitaria delle quote latte. Si riportano pertanto i
dati relativi a quella gestione sempre in una tabella che fornirò,
comunque nel 1998-1999, l'arco temporale che è stato possibile
esaminare, abbiamo un totale di 48.763.240 in questo biennio,
2006-2007 45.756.053.
Punto n. 3:
"quali siano i dati di attività della Cofruits di
Saint-Pierre e della Cooperativa produttori latte e fontina nello
stesso periodo, nonché quelli della Centrale del latte dal 1987
alla chiusura"
, attività della "Cofruits"... qui abbiamo una
produzione nel 1997 di 1.558, nel 2006 di 1.152, mentre la
Cooperativa produttori latte e fontina nel 1997 tonnellate 2.616 e
2.274 nel 2006. Per quanto riguarda la "Centrale laitière", i dati
disponibili sono riportati in una tabella che nel 1987 era di
35.297 quintali, per finire nel 1998 con 40.232.
Punto n. 4:
"quali siano le cause dell'eventuale diminuzione
delle superfici coltivate, della consistenza delle produzioni e dei
capi di bestiame, nonché delle attività di cernita, conservazione e
trasformazione da parte della Cofruits e della Cooperativa
produttori latte e fontina"
, la diminuzione delle superfici
coltivate è un dato fisiologico dell'agricoltura in generale e deve
tener conto delle osservazioni fatte sopra: da un lato, erosione di
terre agricole per altri scopi, l'aggiustamento dei dati,
l'abbandono delle aree più difficili dal punto di vista della
coltivazione. Per quanto riguarda la consistenza dei capi di
bestiame e delle relative produzioni, possiamo concludere che siamo
in lieve contrazione come dato regionale, in sostanziale tenuta se
rapportato al dato nazionale. Per le attività di gestione delle
aziende citate non si dispone di dati facendo queste capo a scelte
interne.
Naturalmente mi scuso per non essere stato sufficientemente
esaustivo per quanto riguarda tutta la relazione, vista la
disponibilità del tempo e l'ampiezza dell'argomento, pertanto mi
riservo di fornire le tabelle e altri elementi se necessari.
Presidente
- La parola al Consigliere Sandri.
Sandri (PD)
- Sono abbastanza soddisfatto della risposta
dell'Assessore, anche se devo dire che di tempo ne avete avuto,
perché la prima interrogazione in materia era di fine settembre,
comunque: 6 per lo sforzo. I dati che emergono sono molto
interessanti per fare un'analisi seria, una "mise au point"
dell'attuale situazione dell'agricoltura valdostana e diciamo che è
preoccupante almeno in alcuni settori. Non ho trattato il vino
perché so che lì i risultati sono positivi, sono andato a vedere
gli altri settori e diciamo che qui c'è una situazione preoccupante
e in alcuni settori molto preoccupante. Innanzitutto la questione
foraggiera, ossia non possiamo pensare ad un'agricoltura che si
sviluppi e soprattutto mantenga alto l'allevamento, che è una
caratteristica centrale della nostra agricoltura, se poi la parte
foraggiera comincia a dare segni di riduzione: questo significa
"aprire le porte" a tutto quanto può essere importazione di foraggi
quando va bene e di mangimi quando va meno bene e la perdita del
30% in 15 anni la trovo abbastanza grave. Non credo che l'esproprio
di qualche metro quadro di strada abbia... è che probabilmente le
politiche portate avanti in questi anni non sono state coronate dal
successo che forse ci si aspettava.
Quando poi si arriva alla questione della produzione e della
trasformazione, di quella che è la filiera parte della foraggiera e
dei bovini... quindi si arriva al latte... si vede come l'attività
della Cooperativa latte e fontina in 10 anni, malgrado non vi sia
più la Centrale del latte, è diminuita quasi del 20%; quindi
abbiamo questo sistema che lentamente sta implodendo. Diminuiscono
le foraggiere, diminuiscono le mucche perché perdono parecchi capi:
3.000 capi solo negli ultimi 3 anni, diminuisce la produzione della
Cooperativa latte e fontina, non c'è più quella della Centrale del
latte e di qui vi è una situazione preoccupante, non è un caso che
una serie di privati comincino ad andare per i fatti loro, perché
ormai il sistema così come ha funzionato per tanti anni oggi dà
segni di stanchezza, forse ci sarebbe da farsi qualche domanda
proprio in occasione del 50° così tanto sbandierato.
Per quanto riguarda l'allevamento, abbiamo dei dati che sono
ancora più preoccupanti, perché si vede come gli allevatori non
solo siano notevolmente diminuiti, meno male che hanno raddoppiato
la consistenza per ciascuno, altrimenti sarebbe grave, ma sono
diminuite anche le bovine a disposizione, siamo a poco più di
35.000. Se a fronte di questo scopriamo che l'unico dato che è in
aumento sono le capre, vuol dire che vi è un'implosione del
sistema, nel senso che la capra viene utilizzata perché può essere
allevata in territori marginali o in cui non esista una gestione
attiva del terreno, non c'è bisogno del pascolo mantenuto
irrigato... bastano terreni anche molto marginali: questo vuol dire
che questo è un rifugio dove vanno gli allevatori, proprio perché
manca il terreno funzionale per l'allevamento bovino.
Esiste poi il dato delle mele: qui siamo messi ancora peggio,
qui la preoccupazione diventa alta, perché le superfici sono
stabili - da 434 a 420 - e qui va bene; vi è un aumento della
produzione - per fortuna, c'è più specializzazione, siamo passati
da 2.200 tonnellate a 3.500 tonnellate -, ma nel frattempo la
"Cofruits", che costa un sacco di soldi perché ha delle strutture
enormi, ha ridotto la propria percentuale di trasformazione da
1.600 tonnellate a 1.100, quindi oggi la "Cofruits" non arriva
neanche a trasformare 1/3 della produzione. Vuol dire che ha
fallito nel suo ruolo, lo si vede da quanto dà a chi consegna i
prodotti alla "Cofruits", siamo a livelli di pochi centesimi al
chilogrammo! È chiaro che la gente non va più lì e si va per
"rigagnoli" personali, che sono una soluzione temporanea, ma che
sul lungo periodo non può dare nessun tipo di soluzione e di
reddito: questo è un campanello di allarme particolarmente
preoccupante! Mettendo insieme questi dati: i dati della
foraggiera, i dati della mela, i dati della consistenza bovina...
credo che si debbano fare delle considerazioni di grande
attenzione. Quando si parte, come si farà il prossimo Consiglio,
mettendo nel bilancio un enorme Piano di sviluppo rurale,
benissimo, siamo contenti, ma ci rendiamo conto che sugli
agricoltori oggi pesano delle strutture inefficienti e la
"Cofruits" in particolare - lo dimostrano i dati che lei ci ha
portato - è inefficiente perché è stata costruita per quando si
trasformavano 4.000 tonnellate e i costi di struttura previsti per
4.000 tonnellate vengono scaricati su 1.000 tonnellate, per cui
ogni frutticoltore si trova a pagare il prezzo di strutture che non
sono più adeguate! Vogliamo prendere in mano la situazione e
cercare di capire che, se non si fanno degli interventi, non solo
addio mela "renetta", ma anche mela "delizia"?
