Classificazione
LAVORO
Infortunistica - Previdenza - Tutela della salute



Oggetto del Consiglio n. 419 del 20 febbraio 2019 - Resoconto
OGGETTO N. 419/XV - Interrogazione: "Interventi per
potenziare l'attività svolta dalla Servizi Previdenziali Valle
d'Aosta S.p.A."
Rollandin (Presidente)
- Punto 13 all'ordine del giorno.
Pour la réponse, la parole à l'assesseur Testolin.
Testolin (UV)
- L'interrogazione chiede: "se siano già
state avviate, di concerto con Finaosta, le iniziative volte a
valutare potenziali sviluppi dell'attività ovvero la percorribilità
delle ipotesi alternative di razionalizzazione della Società". La
materia della previdenza complementare rientra tra le attribuzioni
della Regione, come previsto dal decreto legislativo 24 aprile del
2006, n. 197, Norme di attuazione dello Statuto speciale della
Regione autonoma Valle d'Aosta/Vallée d'Aoste, in materia di
previdenza complementare, e la società è pertanto rivolta al
perseguimento delle finalità istituzionali della Regione, previste
dalle leggi regionali in materia. Il decreto legislativo 19 agosto
2016, n. 175, il Testo unico delle società partecipate, prevede che
ogni anno le pubbliche amministrazioni effettuino un'analisi delle
società in cui detengono le partecipazioni, predisponendo, laddove
necessario, in base ai criteri di cui all'articolo 20, un piano di
razionalizzazione, prevedendo la loro fusione o soppressione,
oppure la loro liquidazione o cessazione. Tra le condizioni da cui
deriva l'obbligo di razionalizzazione vi è quella di un ridotto
fatturato della partecipata. Le società che non raggiungono un
fatturato superiore al milione di euro sono da razionalizzare. Al
momento la Società di servizi previdenziali Valle d'Aosta non
rispetta tale limite minimo di fatturato pari ad almeno un milione
di euro, pertanto è stato ritenuto opportuno valutare, di concerto
con l'azionista Finaosta, le necessarie iniziative da porre in
essere.
Con deliberazione del Consiglio regionale n. 234 del 19 dicembre
2019, la Regione, avendo verificato il permanere del perseguimento
delle proprie finalità istituzionali in materia di promozione dello
sviluppo della previdenza complementare attraverso la
partecipazione della Società di servizi previdenziali Valle
D'Aosta, e l'insussistenza del verificarsi delle altre condizioni
di cui all'articolo 20 del TUSP (Testo unico in materia di società
a partecipazione pubblica), ha disposto il mantenimento della
partecipazione nella società in esame. Tuttavia, in relazione al
fatturato, ha incaricato ai sensi della legge regionale 16 marzo
2006, n. 7, la società Finaosta a predisporre, entro il 31 dicembre
2019, uno studio di fattibilità su un'eventuale operazione di
fusione tra Servizi previdenziali e Finaosta, oltre a verificare
altre possibilità da potersi attuare, tra le quali anche
incorporazione ad esempio in INVA.
La situazione è monitorata dall'Assessorato e da ultimo, in data
8 febbraio, ho organizzato un incontro tra gli uffici del
Dipartimento bilancio, Finaosta e Servizi previdenziali, alla mia
presenza, oltre che alla presenza del collega assessore Baccega, in
cui sono stati approfonditi alcuni aspetti nell'ambito del mandato
di incarico  di Finaosta, tenuto conto, altresì, del quadro di
riferimento operativo, organizzativo ed economico-finanziario e
dell'evoluzione degli adempimenti ai quali FonDemain nel prossimo
futuro dovrà dare corso. Si è dunque deciso di provvedere con delle
verifiche in ambito normativo, oltre a perlustrare possibili azioni
di aumento di fatturato, anche in funzione di iniziative legate
alle nuove prospettive di sviluppo della sanità integrativa e ad
avviare un confronto con referenti anche esterni, al fine di
acquisire indicazioni e pareri in merito alla tematica in esame,
che sono tuttora in corso e di cui potremo evidentemente riparlare
da qui a qualche mese.
Presidente
- Per la replica, la parola al collega
Aggravi, prego.
Aggravi
(LEGA VDA)
- Grazie Assessore per la
risposta completa ed esaustiva. Abbiamo quindi appreso che il
percorso di valutazione e dello studio di fattibilità è stato
avviato. Quello che ci auguriamo e che già quando fu presentato il
piano di razionalizzazione era stato messo in evidenza, è che lo
studio valuti bene, nel caso di razionalizzazioni, quelli che sono
eventuali rapporti o comunque problematiche di natura normativa che
potrebbero esserci con le due partecipate, di cui giustamente lei
prima dava lettura. Spero anche che si raggiunga una soluzione che
permetta il mantenimento di un importante
asset
anche per il
comparto regionale.
