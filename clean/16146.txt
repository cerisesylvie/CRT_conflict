Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2496 del 2 aprile 1997 - Resoconto
SEDUTA POMERIDIANA DEL 2 APRILE 1997
OGGETTO N. 2496/X Impegno per l'approvazione di una risoluzione
sui diritti della persona e di autodeterminazione dei popoli nella
Repubblica di Cina, nel Tibet, nel Turkestan orientale, in Mongolia
e nel Kurdistan. (Approvazione di mozione)
Mozione Considerato che il 10 marzo 1997 si sono aperti a
Ginevra i lavori della 53a sessione della Commissione delle Nazioni
Unite per i diritti dell'uomo;
Rilevato che per tale scadenza il Parlamento Europeo ha
approvato una risoluzione che, tra l'altro, chiede all'Unione
Europea e agli Stati membri "di attivare tutti i mezzi politici e
diplomatici affinché una risoluzione sulla situazione dei diritti
dell'uomo nel Tibet occupato, in Mongolia, nel Turkenstan orientale
venga approvata dalla Commissione per i diritti dell'uomo delle
Nazioni Unite";
Atteso come su tale obiettivo si sia verificata la convergenza,
oltre che degli Stati Uniti, di tutti gli Stati dell'Unione
Europea, ad eccezione della Francia e dell'Italia;
il Consiglio regionale della Valle d'Aosta
Esprime il proprio consenso e condivide
l'iniziativa intrapresa da molti Senatori di tutti i gruppi
politici, affinché il Senato discuta ed approvi una mozione che
impegni il Governo italiano a porre in essere ogni sforzo politico
e diplomatico affinché nella sessione della Commissione Diritti
Umani delle Nazioni Unite, che si riunisce a Ginevra fino al 18
aprile 1997, venga approvata una risoluzione sulle violazioni dei
diritti della persona e del diritto di autodeterminazione dei
popoli, nella Repubblica Popolare di Cina, nel Tibet, nel
Turkenstan orientale e in Mongolia;
Impegna
il Presidente del Consiglio regionale a trasmettere urgentemente
la presente mozione ai Presidenti del Senato e della Camera dei
Deputati, al Presidente del Consiglio dei Ministri e al Ministro
degli Esteri.
F.to: Linty
Presidente Ha chiesto la parola il Consigliere Linty.
Linty (LNPIAP) La Cina in questa mozione fa un po' la parte
dell'invasore, nel senso che soprattutto per quanto riguarda la
questione del Tibet si è dimostrata la nazione che ha invaso questa
regione, sottoponendola alle sue leggi.
Ma questa non è una mozione isolata. È una mozione che è stata
fatta oggetto in primis dal Parlamento Europeo e poi da diversi
senatori e deputati, dal momento che a Ginevra si svolgono i lavori
della 53° sessione della Commissione delle Nazioni Unite per i
diritti dell'uomo.
Si cerca di sensibilizzare l'opinione pubblica e tutte le
istituzioni per quanto riguarda i diritti dell'uomo violati nel
Turkenstan, in Mongolia soprattutto, là dove ci sono state prove di
esecuzioni capitali, punizioni corporali di piazza, e così via.
Invece, per quanto riguarda il Tibet, il discorso si allarga,
perché non è solo una questione di metodo, ma è una questione di
sostanza, ovvero la Repubblica Popolare Cinese avendo invaso il
Tibet lo ha privato della sua autonomia, del suo diritto ad essere
nazione.
Quindi si chiede in sostanza che il Senato produca una mozione
che impegni il Governo a portare quest'istanza in seno alla
Commissione dei diritti umani delle Nazioni Unite e contestualmente
impegni la Presidenza del Consiglio per l'invio alle autorità del
caso.
Presidente È aperta la discussione generale.
Ha chiesto la parola il Consigliere Chiarello.
Chiarello (RC) Dato che è una mozione dove si deve parlare dei
popoli oppressi, penso che non ci sia un popolo più oppresso dei
Kurdi, che vengono maltrattati dall'Iran e dalla Turchia, e dei
Palestinesi. Se si vuole votare una mozione di questo tipo, se
nell'intento del proponente ci sono anche queste popolazioni, sono
ben d'accordo a votarla.
Presidente Ha chiesto la parola il Consigliere Linty.
Linty (LNPIAP) Conosco poco la procedura, ma credo che su una
mozione si possano presentare degli emendamenti; invito pertanto a
formalizzare l'emendamento.
(da vari consiglieri viene chiesta una breve sospensione)
Presidente Vengono accordati cinque minuti di sospensione.
Si dà atto che la seduta è sospesa dalle ore 18,03 alle ore
18,23 e che, alla ripresa dei lavori, riassume la Presidenza il
Presidente Stévenin.
Presidente Riprendono i lavori.
I consiglieri che si sono riuniti hanno espresso una serie di
modifiche alla mozione. Ritenete che debbano essere distribuite?
No.
Do lettura degli emendamenti presentati:
Emendamenti 1) nelle premesse prima delle parole "nel Turkenstan
orientale" togliere la lettera "e";
2) nelle premesse dopo le parole "nel Turkenstan orientale"
aggiungere le parole "e nel Kurdistan";
3) nelle premesse viene aggiunto il seguente paragrafo dopo il
terzo punto: "Considerato altresì che in molte altre aree
geografiche del Mondo vengono sistematicamente violati i
fondamentali diritti della persona umana";
4) dopo "il Consiglio regionale della Valle d'Aosta" togliere le
parole "esprime il proprio consenso e";
5) nella parte dispositiva, le parole che seguono la frase "fino
al 18 aprile 1997" sono così sostituite: "venga approvata una
risoluzione a tutela dei diritti della persona e del diritto di
autodeterminazione dei popoli".
Presidente Pongo in votazione la mozione nel testo così
emendato:
Mozione Considerato che il 10 marzo 1997 si sono aperti a
Ginevra i lavori della 53a sessione della Commissione delle Nazioni
Unite per i diritti dell'uomo;
Rilevato che per tale scadenza il Parlamento Europeo ha
approvato una risoluzione che, tra l'altro, chiede all'Unione
Europea e agli Stati membri "di attivare tutti i mezzi politici e
diplomatici affinché una risoluzione sulla situazione dei diritti
dell'uomo nel Tibet occupato, in Mongolia, nel Turkenstan orientale
e nel Kurdistan venga approvata dalla Commissione per i diritti
dell'uomo delle Nazioni Unite";
Atteso come su tale obiettivo si sia verificata la convergenza,
oltre che degli Stati Uniti, di tutti gli Stati dell'Unione
Europea, ad eccezione della Francia e dell'Italia;
Considerato altresì che in molte altre aree geografiche del
Mondo vengono sistematicamente violati i fondamentali diritti della
persona umana;
il Consiglio regionale della Valle d'Aosta
Condivide
l'iniziativa intrapresa da molti Senatori di tutti i gruppi
politici, affinché il Senato discuta ed approvi una mozione che
impegni il Governo italiano a porre in essere ogni sforzo politico
e diplomatico affinché nella sessione della Commissione Diritti
Umani delle Nazioni Unite, che si riunisce a Ginevra fino al 18
aprile 1997, venga approvata una risoluzione a tutela dei diritti
della persona e del diritto di autodeterminazione dei popoli;
Impegna
il Presidente del Consiglio regionale a trasmettere urgentemente
la presente mozione ai Presidenti del Senato e della Camera dei
Deputati, al Presidente del Consiglio dei Ministri e al Ministro
degli Esteri.
Presenti, votanti e favorevoli: 22
Il Consiglio approva all'unanimità
