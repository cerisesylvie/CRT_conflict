Classificazione
AMBIENTE
Inquinamento
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 2489 del 6 marzo 2002 - Resoconto
OGGETTO N. 2489/XI Iniziative per la sostituzione della
copertura di tetti in eternit con altro materiale non inquinante.
(Interpellanza)
Interpellanza Ricordato l’impegno che
l’Assessore Vicquéry si era assunto il 27 luglio
2001, nel corso della discussione sulla mozione che sollecitava
iniziative per venire incontro ai privati che intendevano (ed
intendono) rimuovere dai tetti le lastre di Eternit per sostituirle
con adeguato materiale di copertura del tetto;
Ricordato che in quell’occasione
l’Assessore aveva chiesto ai firmatari di ritirare
la mozione per poter "approfondire la materia", anche alla luce
della legge 23 marzo 2001, n. 93, "il cui articolo 20 parla di
censimento dell’amianto e interventi di
bonifica";
Atteso che sono trascorsi diversi mesi e che finora non si è
saputo più nulla circa l’approfondimento annunciato
dall’Assessore, per cui non è stata data ancora una
risposta ai privati cittadini che intendono contribuire alla
bonifica ambientale rimuovendo le lastre di Eternit dal tetto delle
loro case;
Visto che il tema del pericolo amianto "nascosto" nelle nostre
abitazioni ritorna periodicamente ogni qualvolta si mette mano a
ristrutturazione di edifici pubblici, come è accaduto in questi
giorni nel corso dei lavori presso l’ex-cinema
Splendor;
Atteso che esiste un piano regionale di indagine circa la
presenza di amianto negli edifici pubblici;
i sottoscritti Consiglieri regionali
Interpellano
l’Assessore competente per sapere:
1) se, come, e con quali interventi, si intende rispondere alla
richiesta di aiuto da parte dei privati cittadini che sono disposti
a sostituire la copertura del tetto in Eternit con altro materiale
non inquinante;
2) come si intende procedere dopo la scoperta di amianto nella
struttura dell’ex-cinema Splendor e se questo nuovo
caso induce i responsabili a rivedere ed ampliare il piano di
indagine sulla presenza di amianto negli edifici pubblici.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Ritorniamo con questa iniziativa su
una questione che avevamo già sollevato lo scorso anno, il 27
luglio 2001, quando il nostro gruppo aveva presentato una mozione
che sollecitava delle iniziative, per venire incontro ai privati
che intendono rimuovere dai tetti le lastre di eternit, per
sostituirle con materiale adeguato di copertura del tetto.
Allora ricordavamo - e lo ricordo ancora adesso - che buona
parte della copertura dei tetti di case e condomini della città di
Aosta sono stati costruiti negli anni '50-'60, quando venivano
utilizzate come materiale normale di costruzione, lastre di
eternit, in cui sono presenti delle fibre di amianto. Già allora
ricordavamo come da parte di questi proprietari privati ci fosse la
richiesta di eventuale aiuto nella sostituzione del materiale
eternit, non per comperare materiale nuovo, ma perché nel
sostituire il materiale eternit si va incontro a due grosse
spese.
Da una parte, infatti, la rimozione delle lastre, che va fatta
da ditte specializzate, è costosa, non essendo pensabile impiegare
un'impresa edile qualunque per fare questo tipo di intervento.
L’altro secondo costo aggiuntivo molto alto è il
convogliamento dei detriti delle lastre in discariche
convenzionate. Per questi due interventi precisi si chiedeva se la
Giunta era disposta a predisporre un intervento normativo che
prevedesse incentivi a privati che procedono alla rimozione delle
lastre di eternit, utilizzate per la copertura dei tetti della loro
abitazione, in modo da facilitare il risanamento ambientale.
Questa era la richiesta che noi già lo scorso anno avevamo
formulato. In quell'occasione l’Assessore ci aveva
chiesto se potevamo ritirare la mozione, in quanto era sua
intenzione approfondire la materia. Noi abbiamo accettato
volentieri la sua proposta, perché riteniamo utile che gli
argomenti siano affrontati con cognizione di causa; pertanto, se
l’Assessore in quel momento non aveva gli elementi,
era opportuno che li ricercasse.
Oggi torniamo su questa iniziativa per chiedere quali sono state
le conclusioni dell’approfondimento fatto e se
esiste ancora la volontà di studiare interventi che possano venire
incontro a questa esigenza, che hanno avanzato i cittadini della
città di Aosta, ma non solo, che si trovano in questa situazione.
L’occasione di ricordarci di questa iniziativa è
venuta anche - come può immaginare l’Assessore - dal
fatto che ripetutamente la questione dell’amianto
emerge.
Emerge in campo nazionale, dove tutti abbiamo presente le
discussioni che vengono fatte attualmente per scegliere la pista di
bob per le future olimpiadi, ma l’altro fatto che ci
interessa più da vicino, è che abbiamo nella struttura
dell’ex cinema Splendor una quantità di amianto non
indifferente che dobbiamo asportare in modo da procedere ad una
bonifica adeguata. Questo per dire che continuamente
l’opinione pubblica è sollecitata su questo problema
e credo che anche la Giunta dovrebbe, ogni volta, non rispondere
alle paure della popolazione, ma riprendere in mano la questione e
chiedersi se è stato fatto tutto il necessario, se bisogna operare
in un’altra direzione, e questo spiega il senso
della nostra seconda domanda: cioè se questi fatti abbiano
sollecitato la Giunta, in particolare l’Assessore, a
rivedere, a ripensare, a integrare i piani di intervento che già
come Regione sono stati predisposti.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
L’approfondimento promesso è
stato fatto e ci sono alcune informazioni suppletive rispetto alla
seduta del Consiglio regionale del 27 luglio, ma devo confessare
che l’iter è lentissimo. Per rispondere
puntualmente, come già è stato precisato in occasione del Consiglio
regionale del 27 luglio, l’eventuale individuazione
di specifiche provvidenze economiche a favore di privati per la
dismissione e lo smaltimento di tetti in eternit, è subordinata
alle risultanze di un censimento e di una successiva mappatura, che
consenta di dimensionare il problema della presenza di amianto in
regione, con particolare riferimento alle strutture di proprietà di
privati, essendo stato fatto già il censimento riferito ai
fabbricati di proprietà di soggetti pubblici. Su questo risponderò
che il censimento è stato fatto su tutto il territorio e sono stati
censiti tutti gli edifici pubblici, e l’ARPA ha
comunicato che ha completato il censimento: pertanto, non
necessitano altri interventi da questo punto di vista.
L’effettuazione della mappatura è subordinata
all'emanazione da parte del Ministero dell’ambiente
del decreto previsto dall’articolo 20 della legge 23
marzo 2001, n. 93; decreto che, oltre a stabilire le modalità
tecnico-operative per l’effettuazione della
mappatura, consentirà anche di usufruire di appositi fondi che
verranno ripartiti fra le regioni, proprio per
l’attuazione dell’articolo di
legge.
Per quanto riguarda l’emanazione di tale decreto,
la bozza del medesimo è stata presentata dal Direttore generale
della Direzione per la gestione rifiuti alle regioni il 23 gennaio
scorso, e il relativo iter amministrativo e legislativo per
l’approvazione e l’emanazione è
appena iniziato, con previsione di tempi lunghi. Perché sono
previsti tempi lunghi? Perché è stata posta subito una
pregiudiziale dal punto di vista della possibilità o meno di
legiferare, in virtù della disciplina comunitaria per la tutela
dell’ambiente entrata in vigore lo scorso anno, che
recita testualmente:
"Principio: chi inquina paga"
,
principio in base al quale i costi della lotta contro
l’inquinamento devono essere sostenuti
dall’inquinatore. In virtù di questo principio, a
livello tecnico, si sta ragionando sulla possibilità o meno di
proseguire l’iter di emanazione di questo decreto,
perché è di tutta evidenza che se fosse in contrasto con questo
principio, cadrebbe il provvedimento legislativo. Questo per dire
che le novità ci sono, ma sono abbastanza negative rispetto a
quanto si ipotizzava circa un anno fa in merito ai tempi di
emanazione di questo decreto.
Rispetto al problema dello Splendor, l’intervento
- come è stato detto - dovrà essere effettuato da una ditta
specializzata, che dovrà mettere in atto tutti gli accertamenti
tecnici previsti dalla normativa vigente, al fine di non
contaminare l’ambiente circostante, e al fine di
proteggere i lavoratori durante le operazioni di bonifica. I
criteri tecnici per la scelta sono le referenze e
l’appartenenza ad un albo del settore e, prima
dell’inizio dei lavori, la ditta specializzata dovrà
presentare il relativo piano all’USL, ai sensi
dell’articolo 34 del decreto legislativo n.
277/1991. Sono cose note.
Non ho altro da aggiungere in materia, se non che
l’ARPA comunica di aver completato il censimento e
abbiamo una scheda di tutti gli interventi che sono stati segnalati
ai comuni e alle amministrazioni pubbliche di competenza; devo dire
che quasi tutte si sono attivate con immediatezza per rimuovere il
problema.
È di tutta evidenza che il censimento che l’ARPA
ha fatto sulle strutture pubbliche è stato un censimento "de visu",
lo definirei, nel senso che ha potuto accertare o tramite verifica
dei progetti, cosa sulla quale spesso ha incontrato delle
difficoltà operative, la presenza o meno di amianto, oppure previa
ispezione visiva. In molti casi certamente è probabile - dice
l’ARPA - che ci siano ancora strutture contenenti
amianto, ma che non siano rilevabili all'ispezione visiva, e una di
queste, pur non essendo definibile come struttura pubblica in senso
stretto, è lo Splendor, di cui, fino al momento della rimozione,
nessuno era in grado di conoscerne gli elementi costruttivi.
Certo, questo si verificherà anche in altre situazioni, perché
l’ARPA ha ampiamente documentato che, soprattutto
negli anni '60-'70, l’eternit e il materiale
contenente amianto era addirittura consigliato non solo dalle ditte
produttrici, ma anche da specialisti e progettisti, per cui è
probabile che si riscontrino altre situazioni come quella dello
Splendor.
L’iscrizione all’Albo delle
imprese devo dire che è subordinata alla partecipazione di un
corso, che avevamo alcuni anni fa sponsorizzato e patrocinato come
Assessorato regionale, ed è relativamente semplice. È vero che
c’è un aumento dei costi per lo smaltimento, ma non
così alto rispetto ad altre demolizioni e ad altri interventi di
tipo edilizio. Ciò detto, seguiremo l’iter
dell’approvazione - o meno - di questo decreto
legislativo, perché se il decreto viene emanato, vengono trasferiti
i fondi alle regioni e le regioni poi si adopereranno per
utilizzarlo.
Président
La parole à la Conseillère Squarzino
Secondina.
Squarzino (PVA-cU)
Non sono soddisfatta della risposta,
ma non sono soddisfatta della situazione e neppure
dell’atteggiamento un po' remissivo che ha
l’Assessore rispetto a questa situazione, in quanto
varrebbe la pena di cominciare a chiedersi cosa vuol dire "mappare"
gli edifici privati. In altre circostanze, quando
c’è un problema che urge o che la Giunta sente come
un problema a cui bisogna dare una risposta nel più breve tempo
possibile, c’è un'attivazione anche da parte della
Giunta, cioè si comincia almeno a lavorare sulla questione: qui,
invece, mi sembra che siamo molto in ritardo.
Mi chiedo se non è possibile cominciare a pensare a cosa vuol
dire "fare un censimento" degli edifici dei privati, iniziare una
mappatura, che potrebbe cominciare ad essere una mappatura
– segnalazione sulla scorta di informazioni fornite
dai privati. Perché non iniziare, per esempio, questo tipo di
autocertificazione da parte dei privati?
Questo almeno consentirebbe di cominciare ad avere una prima
banca dati sull'entità del fenomeno, perché se per iniziare
dobbiamo aspettare che ci sia il decreto, i tempi si allungano di
molto! Credo che una richiesta esplicita, diciamo "un censimento",
ma un censimento che viene, ripeto, fatto per autocertificazione,
come richiesta di segnalazione, tanto che potremmo chiamarlo
"segnalazione", e dunque una richiesta a tutti i proprietari di
stabili di segnalare l’eventuale presenza di
materiale edile nel cui composto c’è
dell’amianto, credo che questo potrebbe aiutare
l’Assessorato a capire quanto è vasto il
problema.
Non penso che in questa situazione si possa applicare il
principio del "chi inquina paga", qui si dovrebbe piuttosto dire:
chi ha inquinato, in realtà lo ha fatto con
l’assenso di tutti i crismi delle autorizzazioni
pubbliche. Non si può in questo caso parlare della responsabilità
del singolo che, contravvenendo alla legge, ha inquinato
l’ambiente.
Siamo di fronte a tutto un modello di costruzione, per cui
bisognerebbe far pagare non i proprietari, ma chi ha costruito, chi
ha prodotto il materiale. In quel senso lì sono
d’accordo nel dire "chi inquina paga", e con quel
ricavato intervenire a sostituire le lastre di eternit. Altrimenti
lei non può dirmi che in questo caso i proprietari, visto che hanno
materiale inquinante, devono pagare; la responsabilità non è dei
singoli proprietari, la responsabilità è molto più a monte e allora
sì che in questo modo, se facessimo pagare chi ha immesso sul
mercato, chi ha costruito questo materiale, avremmo le risorse per
bonificare!
Sì, sono d’accordo con lei su questo, ma allora
bisogna attivarsi in questo senso, bisogna ricercare i veri
responsabili chi sono, e non dire che i proprietari, visto che
hanno materiale inquinante, devono pagarsi questa rimozione: quindi
non adotterei questo ragionamento applicato ai proprietari. La
prego ancora, Assessore, di studiare degli interventi per vedere se
non è possibile individuare delle risposte normative regionali.
Cosa vieta alla Regione di attivarsi in questo senso? Solo il
fatto che vuole aspettare i finanziamenti nazionali, certo, quelli
arriveranno, ma non credo che saranno sufficienti a coprire tutto
il fabbisogno. Allora, se si iniziasse, come dicevo prima, a fare
un censimento e a mettere un minimo di fondi per questo tipo di
operazione, credo che si comincerebbe a dare una risposta concreta
alle esigenze che ci sono; altrimenti si risponde solo con parole a
quelli che sono dei bisogni.
Vorrei poi ancora sottolineare una preoccupazione che è emersa
dalle sue parole, prima, rispetto al censimento completato di tutti
gli edifici pubblici, cioè un censimento che ci dà una serie di
informazioni, ma che non ci esime dal porci la domanda se questo è
completo. L’esempio che adesso lei ha portato,
rispetto all’ex Splendor, dimostra come si tratti di
un censimento non fatto in profondità e in modo capillare, non
fatto in modo tale da darci la garanzia che, quando si andrà a fare
dei lavori di manutenzione in questi edifici pubblici, non si
incontrerà nuovamente la presenza di amianto, come è successo per
l’ex cinema Splendor.
