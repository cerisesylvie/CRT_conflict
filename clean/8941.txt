Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3442 del 28 gennaio 1988 - Resoconto
OGGETTO N. 3442/VIII - PROPOSTA DI REVISIONE DELLO STATUTO
CONCERNENTE: MODIFICHE ALLA LEGGE COSTITUZIONALE 26 FEBBRAIO 1948,
N. 4: STATUTO SPECIALE PER LA VALLE D'AOSTA.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Questa proposta di revisione dello
Statuto n. 1 ripete quasi integralmente una proposta di legge
costituzionale già votata dal Consiglio regionale nel 1983, se non
vado errato, su proposta del Consigliere Riccarand, che modifica
leggermente lo Statuto per quanto riguarda il numero di persone che
devono firmare una proposta di legge di iniziativa popolare, oppure
un referendum, facendo scendere a 1500 le firme necessarie per una
proposta di legge e a 3000 per quanto riguarda i referendum.
Ho ripreso semplicemente il testo della volta scorsa; la legge
costituzionale è molto complessa dal punto di vista della normativa
della Valle d'Aosta per quanto riguarda l'attribuzione delle
competenze per i tempi elettorali; questa proposta di revisione
dello Statuto si fa forte di una particolarità che hanno solo la
Regione Valle d'Aosta e la Regione Sardegna.
In base all'art. 50, 4° comma, del nostro Statuto è possibile
modificare in alcuni temi, in particolare quello referendario e
quello della iniziativa popolare, lo Statuto con una legge di tipo
ordinario. Questo parere è stato anche verificato con degli esperti
dal punto di vista giuridico e ci sembra che questa proposta di
revisione, come proposta di legge ordinaria, possa avere un iter
più rapido che non una legge di tipo costituzionale. Pertanto la
ripropongo anche perchè la proposta di legge costituzionale
presentata dal Consigliere Riccarand è ovviamente decaduta con la
fine della legislatura nel giugno dello scorso anno.
PRESIDENTE:
Si passa all'esame dell'articolato. Do
lettura dell'articolo 1:
ART. 1
L'articolo 28 della legge costituzionale 26 febbraio 1948, n. 4
è così modificato:
"L'iniziativa popolare si esercita mediante la presentazione di
una proposta di legge da parte di almeno 1.500 elettori".
PRESIDENTE:
Pongo in votazione l'articolo 1 testè
letto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'articolo 2:
ART. 2
Il primo comma dell'articolo 30 della legge costituzionale, 26
febbraio 1948, n. 4 è così modificato:
"È indetto referendum popolare per deliberare l'abrogazione
totale o parziale, di una legge regionale, quando lo richiedano
almeno tremila elettori, oppure un terzo dei Consiglieri assegnati
alla Regione".
PRESIDENTE:
Pongo in votazione l'articolo 2 testè
letto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
