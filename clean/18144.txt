Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1237 del 5 aprile 2000 - Resoconto
OGGETTO N. 1237/XI Informazioni in ordine al presidio delle
stazioni ferroviarie della linea Aosta-Chivasso.
(Interrogazione)
Interrogazione Richiamate le precedenti iniziative ed i
dibattiti consiliari sull’abbandono delle stazioni
ferroviarie della linea Aosta-Chivasso;
Saputo che il governo regionale ha opportunamente ottenuto che
tali stazioni vengano nuovamente "presidiate";
Ritenuto necessario avere maggiori informazioni sulle modalità
di tale presidio;
i sottoscritti Consiglieri regionali
Interrogano
l’Assessore competente per sapere:
1) in che cosa concretamente consiste il presidio delle stazioni
ferroviarie;
2) qual è il numero delle persone addette a tale attività nelle
stazioni della nostra Regione.
F.to: Curtaz - Beneforti
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Il presidio consiste nell'apertura delle sale
d'aspetto e della sorveglianza degli accessi con personale
dell'impresa appaltatrice, la cui direzione, movimento di Ferrovie
dello Stato, ha già affidato la fornitura di servizi nella stazione
di Châtillon dalle 15,27 alle 23,50 dal lunedì al venerdì, a Verrès
dalle 15,27 alle 23,30 dal lunedì al venerdì, a Pont-Saint-Martin
dalle 15,30 alle 23,15 dal lunedì al venerdì, mentre il sabato e la
domenica è previsto Châtillon dalle 6,15 alle 3,50, Verrès dalle
6,30 alle 23,30, Pont-Saint-Martin dalle 6,40 alle 23,15.
Inoltre è già prevista nel contratto di servizio la presenza di
personale delle Ferrovie dello Stato per 7 ore giornaliere per
l'apertura di sportelli per la vendita di biglietti per
informazioni e per assistenza alla clientela nelle stazioni di
Châtillon dalle 6,35 alle 15,27, a Verrès dalle 6,30 alle 15,27, a
Pont-Saint-Martin dalle 6,20 alle 15,30.
Quindi dal lunedì al venerdì l'orario totale di apertura delle
sale di attesa e di sorveglianza degli accessi è il seguente:
Châtillon dalle 6,35 alle 23,50, Verrès dalle 6,30 alle 23,30,
Pont-Saint-Martin dalle 6,20 alle 23,15.
Sul numero di persone, questo numero è deciso da Ferrovie dello
Stato e deve essere tale da assicurare quanto previsto sia dal
contratto di servizio che da quanto sopra illustrato come orario di
presidio.
Président
La parole au Conseiller Curtaz.
Curtaz (PVA-cU)
Non voglio essere polemico, ma diventa
difficile veramente non esserlo con l'Assessore Lavoyer, perché
nelle conferenze stampa è sempre molto dettagliato e invece quando
risponde alle interpellanze, salvo poche eccezioni, è sempre
generico. E c'è un motivo: perché nelle conferenze stampa dice cose
che non gli vengono contestate, invece qua c'è qualcuno che gli può
contestare le cose!
La prima parte della mia domanda, anche se in maniera
ultrasintetica, è stata oggetto di risposta; la seconda parte della
domanda è stata elusa.
Cosa chiedeva la seconda parte della domanda? Chiedeva: qual è
il numero delle persone addette a tale attività nelle stazioni
della nostra regione? Questo numero l'Assessore non ce lo ha detto.
È circolata la voce che il numero di persone fosse una. Una per
ogni stazione, abbiamo pensato tutti.È già poco però come presidio,
una persona per ogni stazione sembrava veramente poco. Ma non è
così. È una per tutte le stazioni, per tutta la regione, cioè c'è
una persona che va su e giù con il treno, apre e chiude. Questo è
il presidio; siamo tornati da Roma con il presidio sulle stazioni
ferroviarie!
Mi sembra che sia una vicenda che si commenta da sola!
