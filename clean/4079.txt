Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 398 del 29 settembre 1981 - Resoconto
OGGETTO N. 398/81 - REVOCA DEL DIVIETO DI FUMARE NELL'AULA
CONSILIARE. (Approvazione di mozione)
Presidente
- Do lettura della mozione presentata dai
Consiglieri Faval, Voyat, De Grandis, Tripodi, Cout, Mafrica,
Chabod, Marcoz, Andrione, Minuzzo, Berti, Bordon e Lanivi:
MOZIONE
Considerato che la Commissione regionale per i pubblici
spettacoli, ai sensi della legge 11 novembre 1975, n. 584, (divieto
di fumare nei pubblici locali), ispezionato l'impianto di ricambio
dell'aula consiliare, lo ha ritenuto idoneo ed ha inoltrato al
Sindaco della città di Aosta la richiesta di rilascio
dell'autorizzazione a fumare nella sala consiliare.
Ritenuto pertanto che non sussistono motivi per mantenere il
divieto di fumare imposto con la mozione approvata dal Consiglio
nell'adunanza del 30 marzo 1981.
Quanto sopra premesso il Consiglio regionale
DELIBERA
di revocare la propria precedente determinazione adottata con
deliberazione consiliare n. 162 in data 30 marzo 1981.
Presidente
- Il Consigliere Faval illustra la
mozione.
Faval (UV)
- A parte le osservazioni scherzose che
qualche Consigliere si è lasciato sfuggire a proposito di questo
oggetto, la discussione di questa mozione dal punto di vista
sostanziale, è addirittura pleonastica, per il semplice motivo che
nel frattempo l'Ufficio di Presidenza ha provveduto a dotare la
sala consiliare di tutti quegli strumenti e dispositivi che la
legge prevede perché possa essere consentito l'esercizio del fumo,
se così posso esprimermi. D'altra parte, dobbiamo assolvere ad una
formalità, che è quella di votare una mozione che abroghi quella
precedente. Per questo, invito il Consiglio a votare questa
mozione, e chiedo fin d'ora al Presidente del Consiglio che, come
lui ha ricordato, essendo le mozioni immediatamente esecutive, nel
caso in cui il Consiglio regionale dovesse votare a maggioranza
questa mozione, vengano immediatamente distribuiti gli oggetti
acconci ad evitare che i Consiglieri brucino la moquette e i
tavoli.
Presidente
- Ci sono altri che intendono intervenire?
La parola al Consigliere Lustrissy.
Lustrissy (DP)
- Io voglio semplicemente fare una
domanda, che è di carattere tecnico, all'Assessore ai Lavori
Pubblici: se gli impianti di depurazione finalmente funzionano o
no.
Borbey (DC)
- Dunque: l'impianto di depurazione l'abbiamo
provato e funzionava, tempo fa; oggi non è stato provato e quindi
non ci sono garanzie che funzioni, la mozione però può essere
votata, rinviando a domani mattina le verifiche da parte del
tecnico.
Presidente
- La parola al Consigliere Péaquin.
Péaquin (PCI)
- Per una curiosità molto semplice: prima
che questa mozione fosse discussa, non esisteva in Aula nessun
cartello che facesse divieto di fumare; oggi vedo un cartello molto
sbiadito che dice "Vietato fumare"! Non capisco come mai.
Presidente
- Allora, qui servono delle spiegazioni
tecniche; non so se le vuol fornire il Vice Presidente Faval.
La parola al Consigliere Faval.
Faval (UV)
- La domanda è giustificata; infatti, finora
non si era mai visto alcun cartello "Vietato fumare" mentre oggi
che votiamo la mozione per poter di nuovo fumare, è comparso un
cartello di questo genere. C'è da dire che questo cartello fa parte
di uno di quegli strumenti cui facevo cenno prima: cioè dovrebbe,
se funziona come noi tutti speriamo, accendersi nel caso in cui le
quantità di fumo che si ammassa nella sala è tale da non garantire
l'assorbimento da parte degli impianti.
Presidente
- Devo dire di più: la sala è stata visitata
dall'apposita Commissione per la Vigilanza sui Pubblici Spettacoli,
la quale ha poi espresso al Sindaco, che a sua volta lo ha
trasmesso alla Presidenza del Consiglio, il parere sull'agibilità
della sala; l'agibilità è strettamente connessa all'esistenza e al
funzionamento di quegli apparecchi luminosi che adesso sono spenti,
per nostra fortuna, e che si accenderanno nel momento in cui - come
ha detto il Vice Presidente Faval - la quantità di fumo presente
indicherà che la sala non è agibile da questo punto di vista.
Ci sono altri che chiedono la parola? Non ci sono dichiarazioni
di voto?
La parola al Consigliere Viberti.
Viberti (DPROL)
- Oltre al Presidente della Giunta è
assente purtroppo anche l'Assessore alla Sanità, che forse avrebbe
potuto dire qualcosa. Ma ho preso la parola per chiedere al
Presidente del Consiglio, che dimostra di sapersi così bene
destreggiare fra le norme di legge, se quanto è stato affermato dal
Vice Presidente Faval risponde a verità, ovvero che si tratterebbe
di un semplice adempimento, affermazione con la quale si
sottintendeva che non si sarebbe potuto praticamente votare contro
questa mozione. Nel caso specifico, anche perché si tratta di un
oggetto iscritto fra gli ultimi dell'ordine del giorno, non ho
potuto riprendere in mano la documentazione relativa; vorrei perciò
sapere dal Presidente del Consiglio se è vero che si tratta di un
semplice adempimento formale, nel qual caso mi asterrò dal voto per
non avere problemi, o se invece non corrisponde a verità quanto da
me compreso, nel qual caso vorrei che venisse chiarito di modo che
ciascuno voti secondo quello che ritiene più opportuno.
Presidente
- Prima di dare la parola al Vice Presidente
Faval, dato che sono stato chiamato in causa....
Faval
(UV)
- Vorrei soltanto dire...
Presidente
- La parola al Vice Presidente Faval.
Faval
(UV)
- Circa l'interpretazione autentica del
mio pensiero, penso di essere il più adatto a darla, visto che tra
l'altro sono presente in Aula! La mia affermazione significa
questo, Consigliere Viberti, che al tempo in cui fu presentata la
mozione che faceva divieto di fumare, l'Aula consiliare non era
dotata di quegli strumenti cui ho fatto cenno prima e che adesso
sono stati adottati; attualmente la sala consiliare è atta a
consentire ai Consiglieri di fumare. A questo punto, l'approvazione
della mozione in oggetto diventa un atto formale in riferimento a
quello precedente che noi come Consiglio regionale abbiamo
compiuto. Avevo anche aggiunto che dal punto di vista sostanziale
mi sembrava pleonastico discutere di questo oggetto per i motivi
che ho appena espresso: adesso ci sono gli strumenti che ci
consentono, a norma di legge, di poter fumare in quest'Aula.
Presidente
- Mi permetterei di aggiungere che prima non
eravamo in regola con la legge, perché non solo avevamo una sala
sprovvista delle apparecchiature per il ricambio, ma non avevamo
mai intrapreso quelle pratiche che la legge impone, cioè la
richiesta della visita della Commissione Speciale di Vigilanza,
l'autorizzazione dell'Ufficiale Sanitario e l'autorizzazione del
Comune - l'autorizzazione all'agibilità delle sale aperte al
pubblico è infatti concessa dal Comune. Adesso, siamo in regola con
la legge, quindi abbiamo facoltà di fumare. Però, il Consiglio si è
dato con suo voto una regola, una norma, e quindi la revoca di
quella norma alla luce delle spiegazioni e delle modifiche tecniche
che sono state date, compete al Consiglio.
Questo è dunque un atto formale, che consegue all'adesione di
quelle misure che la legge richiede per consentire la possibilità
di fumare, però siccome il Consiglio aveva votato una mozione è il
Consiglio sovrano di revocarla.
Ha chiesto di parlare il Consigliere Nebbia. Ne ha facoltà.
Nebbia (PSI)
- Parlare di queste cose in Consiglio mi
sembra che sia, da un certo punto di vista, inutile, ma da altri
punti di vista decisamente interessante perché si toccano problemi
di carattere generale.
È stato detto che c'è una relazione ufficiale che autorizza a
fumare nella sala; purtroppo l'inversione dell'ordine del giorno mi
impedisce di documentare immediatamente quello che dico ma mi
ricordo che la relazione dell'Ufficiale Sanitario concede alla fine
l'autorizzazione dopo una serie di premesse in cui si dice che
nulla funziona; chi l'ha letta può confermare questo, e la cosa mi
sembra piuttosto strana. Probabilmente la conclusione doveva essere
conseguente a quanto esposto nelle premesse, ma poi, obtorto collo,
l'Ufficiale Sanitario ha dovuto autorizzare.
Secondo punto: è stato detto che qui ci sono degli impianti
efficienti, e questo non lo discuto, però è opportuno che ci sia la
garanzia che siano in funzione: da quello che dice l'Assessore ai
Lavori Pubblici, questa garanzia non c'è; anzi, quelle scritte
luminose che sono state messe, tutto sono meno che quello che
devono essere, perché abbinata alla scritta "Vietato fumare" c'è
scritto "Uscita di sicurezza". Ora, chi si occupa di queste cose sa
che l'uscita di sicurezza deve essere apribile verso l'esterno e
non verso l'interno e deve essere dotata di maniglie a spinta
automatiche: queste non lo sono, quindi sono tutt'altro che uscite
di sicurezza!
Terzo punto: uno dei motivi originari della mozione era la
disparità di trattamento per il pubblico e per i Consiglieri,
perché non sembrava giusto che il pubblico non dovesse fumare
mentre i Consiglieri potevano farlo. Ora io chiedo che se verrà
autorizzato l'esercizio del fumo nella sala del Consiglio, sia così
per tutti.
Questi sono gli aspetti specifici; c'è poi un aspetto generale
della questione ed è un aspetto didattico, per così dire. Se è
giusto e logico che ciascuno faccia della sua salute quello che
vuole, e io non lo discuto, io ritengo però che poiché in Italia e
in tutto il mondo in fumo, letteralmente, vanno miliardi e miliardi
proprio perché il commercio del tabacco è molto simile a quello di
altri prodotti che lo Stato commercia solo per incrementare le
entrate - spendendo poi nel settore sanitario più di quello che
incassa dai proventi del fumo - ecco, da questo punto di vista
ritengo ancora opportuno - ma non pretendo che su questo punto ci
sia l'unanimità - che il Consiglio dia un certo esempio; se non lo
darà, evidentemente sue saranno le responsabilità.
Presidente
- Altri che intendono prendere la parola?
La Presidenza può dare assicurazione che il problema sarà ancora
studiato sia per quanto riguarda il pubblico, sia per quanto
riguarda quelle insegne che ci sono state imposte e che si
accendono solamente se l'aria sarà irrespirabile; per quanto
riguarda l'uscita di sicurezza, questa non ha alcun collegamento
con il fumo, ma è stata imposta così dalla Commissione di
Vigilanza, anche se non risponde alle norme generali per l'uscita
di sicurezza in casi di incendio o altro.
Per quanto concerne il pubblico, le porte si aprono
effettivamente dall'esterno e danno tutte quelle garanzie che
invece i Consiglieri non hanno.
Ci sono dichiarazioni di voto?
La parola al Consigliere Minuzzo.
Minuzzo (PSDI)
- Questa inversione di ordine del giorno,
lo confesso, mi ha preso in contropiede ma per quello che ha detto
il collega Nebbia, che oltretutto è un architetto professionista e
bene addentro a questi problemi, mi asterrò dal votare questa
mozione, sebbene sia stato uno dei firmatari, appunto per le
osservazioni fatte dal collega Nebbia, che in qualche modo
contraddicono le dichiarazioni del Vice Presidente Faval.
Presidente
- Altri chiedono di intervenire per
dichiarazione di voto?
La parola al Consigliere Clusaz.
Clusaz (UV)
- Per il bene della mia salute, dato che non
fumo, dovrei votare contro, ma per il bene del Consiglio
probabilmente dovrei votare a favore, perché tanti con la scusa di
andare a fumare rischiano di far perdere il numero legale; dato che
astenersi equivale a dare voto contrario, esco dall'Aula.
Presidente
- Altri chiedono di parlare per dichiarazione
di voto?
Si assenta anche il Consigliere Pedrini; ci sono altri che si
assentano, visto che diventa un modo di votazione?
La parola al Consigliere Lustrissy.
Lustrissy (DP)
- Rimango qui e ho il coraggio di votare
contro perché da quanto ha detto l'Assessore Borbey non c'è nessuna
garanzia circa il funzionamento degli impianti.
Presidente
- Metto in approvazione la mozione iscritta al
n. 46 dell'ordine del giorno.
Esito della votazione:
Presenti: 30
Votanti: 24
Astenuti: 6 (Consiglieri Lanièce, Péaquin, Bajocco, Minuzzo,
Pollicini, Borbey)
Maggioranza: 16
Favorevoli: 18
Contrari: 6
Il Consiglio approva.
Presidente
- Vi ricordo che le mozioni, non avendo
oggetto, sono immediatamente esecutive.
Proseguiamo i nostri lavori con la trattazione dell'oggetto n.
6.
