Classificazione
TRASPORTI E VIABILITÀ
Trasporti



Oggetto del Consiglio n. 3510 del 4 aprile 2024 - Resoconto
OGGETTO N. 3510/XVI - Ritiro di mozione: "Valutazione sul
recupero del tracciato della linea ferroviaria tra Epinel e
Eaux-Froides".
Bertin (Presidente) -
Punto n. 50. Consigliere Lucianaz,
ha facoltà di intervenire.
Lucianaz (RV) -
Quattro giorni prima della Marcia su Roma
(era il 18 ottobre 1922), è stato inaugurato il trasporto del
minerale ferroso tra Cogne e Charémoz, primo viaggio inaugurale.
Questo tratto ferroviario è entrato nella mitologia dei valdostani:
chi - almeno, quelli di una certa età - non è andato a Cogne
utilizzando questa pista? Chi a piedi, chi con il trenino
eccetera... è diventato un tratto storico.
Ricordo che l'attuale linea del trenino ferroviario tra Cogne e
Charémoz, oggetto di polemiche infinite - e non stiamo a parlare
dell'aspetto finanziario - giace, da tempo immemore oserei dire,
non utilizzata in condizioni di totale abbandono.
Perché questa mozione? Perché in qualche modo, con
quest'iniziativa, intendiamo chiedere e impegnare il Governo
regionale, in particolare l'Assessore competente, a valutare
nell'ambito dello studio di approfondimento del collegamento tra
Pila e Cogne un'eventuale soluzione alternativa, cioè quella
stradale, con un tunnel stradale che miri a recuperare l'attuale
tracciato della linea ferroviaria tra la località di Epinel e
Eaux-Froides. In particolare, la galleria esistente sarebbe da
considerare una possibile ciclovia o passaggio pedonale che
fungerebbe anche da tunnel di emergenza ad un tunnel stradale, con
i veri crismi di un tunnel, che metta finalmente in collegamento
Cogne con la valle centrale, aperto 24 ore su 24, 365 giorni
all'anno, senza temere né il vento, né la bufera e né le frane e
slavine che sono così numerose su questa strada.
Infatti, ieri abbiamo sentito parlare l'assessore Carrel se
ricordo bene di un tratto molto pericoloso sulla pista che si
avvicina a Rhêmes-Saint-Georges con oltre quaranta casi di crolli
di massi caduti sulla pista, io vi garantisco che sulla strada di
Cogne ne cadono molti di più; per fortuna, responsabilmente è stato
effettuato tutto un servizio di protezione con delle reti enormi su
tutto il costone a monte della strada di Cogne, ma troviamo ancora
- almeno io, che vado spesso in quella zona - sassi e smottamenti
che raggiungono senza problemi la strada.
Poi se ci si mettono anche i camion che si rovesciano e bloccano
ulteriormente la strada, abbiamo fatto tombola.
Il discorso è che questa strada è molto pericolosa, sicuramente
qualcuno tra di voi si ricorderà di cosa è successo a monte di Pont
d'Aël, non sono bastate le reti, lì è venuta giù la montagna ed è
andata bene che nessuno ci abbia lasciato la pelle, però il tratto
è quello, l'orografia è quella e sappiamo bene che se c'è la
possibilità di trovare una strada alternativa per una località
importante e turistica come Cogne, sarebbe almeno interessante da
parte di questo Governo prendere in considerazione un'altra
possibilità.
Ripeto, un tunnel stradale, senza escludere una potenziale
trasformazione del tracciato ciclabile pedonale utilizzando
l'attuale galleria che è attualmente abbandonata.
Presidente -
La discussione generale è aperta. Se
qualcuno vuole intervenire... Non vedo richieste d'intervento,
chiudo la discussione generale. La discussione generale è chiusa.
Per il Governo, replica l'assessore Bertschy.
Bertschy (AV-VdA Unie) -
Noi ci asterremo su questa
iniziativa, senza prendere una posizione ovviamente definitiva.
La vicenda della tramvia intercomunale, Cogne e Pila, per
semplificarla, è direi molto complicata, delicata, che ha una
storia che va rispettata anche rispetto alle proposte che portiamo
in Aula. È stata disciplinata a livello amministrativo dalla DGR
(Deliberazione della Giunta regionale) 1628 del 10 agosto 2012; in
questa DGR per la tratta tra le località Epinel e Eaux-Froides,
ovvero sostanzialmente per il percorso sviluppato in galleria, era
disciplinata la semplice chiusura della galleria e si dava mandato
per tutta un'altra serie di attività da parte degli
Assessorati.
Si tratta di una scelta che teneva conto delle condizioni della
galleria del Drinc in termini di lunghezza, sezione utile, stato di
dissesto e dei costi di diversi ipotesi di riutilizzo.
Non dobbiamo poi dimenticare - e alcuni Consiglieri che hanno
avuto occasione di visitare la galleria se lo ricorderanno - che
abbiamo di fronte una galleria di quasi 7 km e ci sono molti tratti
soggetti ad infiltrazioni d'acqua e distacco dei rivestimenti della
volta e che la larghezza è tale che non potrebbero incrociarsi due
veicoli e che, per consentirne l'accesso pubblico, bisognerebbe
garantire sistemi di illuminazione e sicurezza in linea con le
normative attuali.
Il potenziale della galleria, come via di transito, è quindi al
momento molto basso e ci si troverebbe di fronte a costi molto
ingenti per avere un'infrastruttura comunque limitata nelle
capacità, dei costi di investimento e gestione molto alti e forse
meno sicuri di altre ipotesi al vaglio.
Vorrei anche evidenziare, rispetto all'ipotesi di percorso
ciclopedonale, che si tratterebbe di passare quasi un'ora e mezza a
piedi, o mezz'ora in bicicletta, dentro una galleria fredda e
umida, cosa che verosimilmente non dovrebbe renderla così
appetibile per le attività ricreative e turistiche.
Dal punto di vista di questa maggioranza è quindi
fondamentalmente corretta la scelta di mantenere inaccessibile la
galleria, per la quale però si intende valutare un utilizzo come
canale infrastrutturale per un eventuale passaggio di condutture,
ad esempio per acqua, gas o fibra ottica, ed è per questo che gli
assessori Carrel e Sapinet stanno collaborando con gli enti del
territorio per approfondire queste valutazioni.
In ogni caso, come dicevo, non è una contrarietà e nulla vieta,
nella fase poi di studio, di tenere in considerazione tutti gli
aspetti, però partendo da una valutazione che evidentemente già in
passato ha permesso di arrivare a queste considerazioni che ho
portato in Aula.
In questo momento, noi ci sentiamo di dire che è necessario,
anche per valorizzare comunque una parte di questi investimenti,
immaginare un possibile recupero dell'infrastruttura, non
intravvediamo in questa infrastruttura, al momento, una possibilità
di una valorizzazione di tipo trasportistico o di altra natura.
C'è anche da dire inoltre che, soprattutto dopo il Covid, la
gente ama in particolare i collegamenti all'aria aperta, piuttosto
che lunghi collegamenti al chiuso.
Presidente -
La parola al consigliere Aggravi che è uno
dei promotori della mozione.
Aggravi (RV) -
Per fare una precisazione ed una
considerazione: la mozione, magari è stata una mia impressione,
però non vorrei che fosse stata presa male dall'Assessore, nel
senso che l'obiettivo della mozione non era assolutamente lanciarsi
in voli pindarici o collegamenti che sostanzialmente non ci sono
stati e difficilmente ci saranno, almeno nella forma. L'idea era
sfruttare, mettiamola così, l'approfondimento che è stato inserito
anche nel DEFR, che ha una finalità di studio funiviario, ma in
realtà porre la questione del collegamento con Cogne,
l'accessibilità con Cogne, e soprattutto la possibilità di una,
chiamiamola, nuova vita, di una struttura, un'infrastruttura, che
comunque c'è al di là di tutti i problemi che ha.
La notizia che ha dato l'Assessore relativamente agli
approfondimenti che stanno facendo altri suoi colleghi su
potenziali utilizzi differenti è una notizia, quindi di questo
prendiamo nota perché almeno, per quanto mi riguarda, non ero a
conoscenza.
Faccio riferimento soprattutto all'assessore Sapinet, ma sono
sicuro che anche l'assessore Carrel sarà disponibile eventualmente,
poi, a fare dei passaggi in Commissione, quando ci sarà qualche
elemento in più, se ci sarà, ovviamente.
Detto questo, ripeto, noi non volevamo assolutamente presentare
o comunque lanciare un'idea di polemica, ma in realtà era porre due
questioni: da un lato l'accessibilità, o una via accessibile a
Cogne che comunque è un tema sul tavolo, e dall'altro sfruttare
anche la possibilità di uno studio che comunque è stato scritto per
poter fare degli approfondimenti.
Detto questo, la mozione viene ritirata.
Presidente -
La mozione è ritirata. Sospendiamo
brevemente i lavori del Consiglio per arieggiare i locali. La
seduta è sospesa.
La seduta è sospesa dalle ore 16:55 alle ore 17:16.
