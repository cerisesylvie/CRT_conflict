Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1738 del 7 aprile 2011 - Resoconto
OGGETTO N. 1738/XIII - Interpellanza: "Costituzione di un
gruppo di lavoro interistituzionale per l'individuazione di un
nuovo modello organizzativo dei servizi socio-assistenziali per
anziani".
Interpellanza
Premesso che in questi mesi, più volte, è stata prefigurata
la gestione esternalizzata di servizi residenziali e
semi-residenziali per anziani e inabili;
Preso atto della deliberazione della Giunta regionale n. 161
del 28 gennaio 2011 relativa alla "Approvazione della sospensione
dei termini di adeguamento ai requisiti minimi organizzativi dei
servizi socio-assistenziali per anziani, previsti dalla
deliberazione della Giunta regionale n. 2282 in data 23 agosto
2007";
Evidenziato che i servizi alla persona devono avere al centro
dell'attenzione i bisogni di una popolazione anziana e lungodegente
che sta crescendo e crescerà di numero;
Sottolineata la necessità di essere coscienti che i fenomeni
demografici, gli stili di vita, i nuovi assetti della finanza
pubblica rendono sempre più difficile e complesso quel percorso
caratterizzato da alta qualità sociale, fiore all'occhiello degli
ultimi decenni, reso possibile dalla nostra Autonomia, sia a
livello normativo che finanziario;
Ribadito che per assicurare il valore della coesione sociale
si devono individuare nuovi interventi e nuove politiche per
garantire la sostenibilità nel lungo periodo del nostro modello di
welfare pubblico;
Ritenuto che l'idea di un nuovo orizzonte del "benessere" si
può concretizzare se l'intero sistema valdostano, nelle sue
componenti pubbliche, private e collettive, riuscirà ad assumere
come propria prioritaria responsabilità questa scommessa riuscendo,
nel contempo, a superare i corporativismi e il terrore che
qualsiasi cambiamento possa mettere in discussione le comodità ed i
diritti di chi è già garantito;
il sottoscritto Consigliere regionale
Interpella
il Presidente della Regione per sapere se non ritiene
necessario ed utile costituire un gruppo di lavoro
interistituzionale con il compito di tracciare un nuovo modello di
gestione del welfare ispirato a maggiore sussidiarietà in cui,
accanto al tradizionale intervento pubblico, trovi spazio
significativo la responsabilità dei singoli, delle famiglie, delle
parti sociali.
F.to: Rigo
Président
- La parole au Conseiller Secrétaire Rigo.
Rigo (PD)
- Grazie Presidente.
Mi rendo conto, lo dico subito prima di prendermi un'altra
rimbrottata da parte dell'Assessore, che un'interpellanza non può
essere lo strumento più idoneo per un confronto sull'organizzazione
sociosanitaria ed assistenziale dei servizi
ad personam
, ma
non possiamo che usare quelli di cui disponiamo.
È indubbio che il dibattito di queste settimane sulle
esternalizzazioni, dibattito che si è svolto anche in Consiglio, ha
fatto emergere limiti e contraddizioni in merito all'attuale
modello di gestione delle strutture residenziali in Valle d'Aosta.
La stagione di incertezza e di mutamenti strutturali e demografici,
mai vista fino ad ora, si percepisce anche in un contesto del tutto
particolare come quello valdostano. Il mondo sta subendo la più
profonda trasformazione dalla fine della seconda guerra mondiale ed
appare chiaro che l'economia e la società non saranno più come
prima. Per queste ragioni è evidente che le prospettive di crescita
della Valle d'Aosta per i prossimi anni si rapportano, ovviamente,
con questo scenario problematico. E dobbiamo essere coscienti che
non sarà facile proseguire quel percorso di alta qualità sociale
che ha segnato gli ultimi decenni della nostra autonomia. In questo
quadro credo che il compito della politica sia quello di trovare
soluzioni possibili e capaci di mettere in sicurezza il valore
della coesione sociale di fronte all'incertezza, consolidando un
sistema generalizzato ed efficiente di welfare. Servono però
mutamenti di non poco conto, capaci di sciogliere quei nodi critici
venuti alla luce e che oggi condizionano il nostro sistema
assistenziale, un sistema in cui convivono potenzialità e
propensione alla stessa innovazione, apertura a scenari nuovi, ma
assieme a questi convivono anche corporativismi e
conservatorismi.
Senza un ripensamento complessivo, molte delle politiche che
stiamo ora attuando in favore della popolazione anziana ed inabile
- in gran parte a carico, lo ricordo, del bilancio regionale - non
potranno essere garantite nei prossimi decenni. Per mantenere la
coesione sociale a cui prima facevo riferimento, che connota il
vivere della nostra comunità, e, nel contempo, per ampliare gli
interventi necessari a rispondere a maggiori e nuovi bisogni
sociali, occorre gradualmente realizzare un modello ispirato a
maggiore sussidiarietà in cui, accanto al tradizionale intervento
pubblico, trovino spazio significativo anche le responsabilità
delle parti sociali, delle organizzazioni del terzo settore ed
anche del privato. Se vogliamo quindi continuare ad assicurare
benessere anche nel nuovo scenario globale, l'intero sistema
valdostano, nelle sue componenti pubbliche e collettive, è chiamato
ad assumere come propria responsabilità questa scommessa.
Il motore di questa interpellanza è costituito quindi dalla
preoccupazione di far crescere dentro di noi e nell'opinione
pubblica la consapevolezza che il "registro" - chiamiamolo così - è
cambiato anche per e nella nostra società valdostana. In sostanza,
la partita richiede a tutti l'assunzione di nuove responsabilità,
capaci di superare il terrore, la paura che il cambiamento possa
mettere in discussione lo
status quo
e la qualità dei
servizi alla persona fino ad oggi garantita. Ecco quindi subito
smentito chi ieri ha detto che la sinistra ha paura del
cambiamento, delle innovazioni, di percorrere strade nuove, ma non
sono presenti qui coloro che ieri gridavano molto forte parlando di
politica!
Il dibattito che ha coinvolto la Comunità montana Grand Paradis,
il confronto ancora in atto alla Casa di riposo Festaz, le
difficoltà gestionali nell'organizzazione del personale presenti
ogni giorno, lo sanno bene gli ex sindaci, nelle strutture
residenziali, la loro insufficiente integrazione con
l'organizzazione sanitaria (vede, Assessore, che ritorno su questa
cosa), la necessità di sospendere i termini di adeguamento ai
requisiti minimi organizzativi dei servizi alla persona, la
sperimentazione dell'accreditamento del servizio di assistenza
domiciliare nel Comune di Aosta (un'altra deliberazione di questi
giorni), la sentenza pronunciata dal giudice del lavoro nei
confronti della direzione della Casa di riposo Festaz, l'allarme
lanciato dall'Azienda USL sulle malattie professionali nelle
microcomunità, la presa di posizione della Fédération des
Coopératives valdôtaines sulla gestione delle strutture
residenziali, impongono a mio avviso alla politica, e non solo
all'Assessore, un confronto a tutto campo.
Nell'interpellanza si chiede una riflessione sulle diverse
strategie organizzative e gestionali di questi servizi. In Valle
d'Aosta finora abbiamo utilizzato due modelli: la gestione diretta
e la convenzione. Perché non verificare la possibilità di imboccare
altre strade? Strade peraltro già percorse, ci sono già esperienze
con risultati differenti in altre realtà. Faccio un esempio: la
concessione di una struttura residenziale e la relativa
responsabilità gestionale. Attraverso l'utilizzo della concessione
del servizio la Comunità montana può instaurare con il soggetto
concessionario - che in tal modo viene delegato all'esercizio della
pubblica funzione, e non solo nella gestione della struttura che si
realizza attraverso il servizio concesso - un rapporto di
sussidiarietà particolarmente solido e coinvolgente. L'impresa
sociale può così adempiere pienamente alle sue prerogative e
sfuggire al ruolo spesso surrettiziamente ad essa affidato di mero
fornitore di mano d'opera. Il concessionario così gestisce un
pubblico servizio - la microcomunità - in nome proprio assumendo
tutti i relativi rischi imprenditoriali. Oppure, perché non
domandarci come affrontare il problema della qualità del servizio
offerto e, nel contempo, la difesa dei diritti acquisiti dei
lavoratori, con l'impossibilità di sostituire o di assumere nuovo
personale qualificato? Altre realtà stanno utilizzando la
disciplina del comando, assegnando al gestore
no profit,
oltre alla struttura, i propri dipendenti a suo tempo assunti dal
Comune o dal consorzio, con le specifiche qualifiche di ADEST, di
OSS o di cuoco, lavoratori che rimangono, a tutti gli effetti,
dipendenti pubblici con la salvaguardia di tutti i diritti
acquisiti e di quelli che matureranno nel frattempo. Due esempi,
che l'Assessore certamente conosce, insieme ad altri esistenti
nella realtà italiana, che potrebbero essere oggetto di confronto
fra le parti, fra le quali metto, non certo per ultime, anche le
organizzazioni sindacali, indispensabili per trovare un modello
funzionale condiviso.
Se al centro della nostra attenzione ci sono la qualità del
servizio, i diritti degli utenti e quelli del personale, e se il
nostro fine è il benessere di tutte le persone coinvolte a livelli
e responsabilità diversi, perché non proviamo a sperimentare
percorsi nuovi con il tempo dovuto, con la necessaria calma? Credo
che tutto ciò sia possibile se ognuno responsabilmente accantona,
per un momento, la difesa aprioristica delle proprie posizioni per
guardare più avanti.
Si dà atto che, dalle ore 11,55 alle ore 11,56, assume la
presidenza il Consigliere Segretario Emily Rini e che alle ore
11,56 riassume la presidenza il Presidente Alberto Cerise.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Ringrazio il collega Rigo per aver portato all'attenzione
dell'aula tale argomento...e soprattutto per il modo nel quale ha
finito il suo intervento, cioè che qualcuno faccia un passo
indietro sulle posizioni preconcette, esternalizzazione del diavolo
e non esternalizzazione dell'acqua santa, e altre cose del
genere...
Noi abbiamo dimostrato come, per un determinato servizio,
abbiamo affermato che era meglio mantenere il servizio a capo
dell'Amministrazione, mentre per altri servizi abbiamo detto che
c'era la possibilità di una gestione diversa. Però le sono grato
per avere aperto questo dibattito che - come è stato già accennato
- abbiamo già rimesso sul tavolo con il Consiglio permanente degli
enti locali e con il Comune di Aosta; posso fin da ora dire che
sono disponibilissimo ad aprire anche il dibattito in V Commissione
per vedere quali sono le suggestioni in modo più approfondito.
In Valle d'Aosta, nel 2008, la popolazione anziana di età
compresa fra 65 e 74 anni, ammontava a 13.709 unità e rappresentava
il 10,8% del totale, mentre quella di età oltre i 74 anni contava
12.638 unità, pari a 9,9% del totale. In totale la popolazione di
età superiore ai 64 anni nel 2008 era pari a 26.341 unità, il 20,7%
della popolazione, in linea con il 2007 e in media con il nord
occidente dell'Italia. Sempre nel 2008, in Valle d'Aosta, vivevano
151,2 anziani ogni 100 giovani di età compresa fra 0 e 14, e a 100
persone attive corrispondevano a 52,5 anziani; il trend, non solo
in Valle d'Aosta, ma in Europa, prevede un'ulteriore crescita sia
dell'età media della popolazione che delle situazioni di non
autosufficienza. In questo contesto il nostro sistema di strutture
socio-assistenziali dedicate a questo tipo di cittadini in
situazione di necessità ha subito, negli ultimi anni, un'evoluzione
conforme ai mutati bisogni della popolazione anziana. La sempre
maggiore consistenza di anziani e, al loro interno, della
componente di anziani di età superiore a 74 anni, ha portato
all'aumento delle richieste di cura da parte di soggetti con
patologie croniche e degenerative, e, di conseguenza, alla
conversione di molte strutture originariamente a carattere
alberghiero, in realtà organizzative e logistiche a maggiore
coefficiente socio-sanitario. Questo è un concetto che abbiamo
ripetuto più volte, che a 30 anni dalla nascita delle microcomunità
sono diventate strutture a valenza sanitaria e, a volte, altamente
sanitaria. Tra gli inserimenti di utenti nel corso del 2009, che
sono stati 657, la demenza si è confermata la patologia più diffusa
con 187 casi, seguita dall'insufficienza cardiaca con 87 casi, e
dal diabete con 77. Gli utenti presenti in strutture al 1° gennaio
2009 erano 884, 40 casi in più rispetto al 2008; gli utenti
gravemente dipendenti (N3) erano il 59% (contro il 55% nel 2008),
in aumento in tutti i distretti rispetto all'anno precedente; gli
utenti autosufficienti erano il 4%, uno percento in più rispetto al
2008.
È evidente come nel tempo sia l'aumentata durata della vita e il
conseguente aumento di casi di non autosufficienza, sia il
conseguente aumento di richieste di inserimenti definitivi che
influiscano sulla ricettività dei servizi residenziali e
semi-residenziali per anziani. Questi dati giustificano la grande
attenzione che la Regione pone nei confronti della popolazione
anziana, sia a livello di programmazione di servizi rispondenti
alle necessità in corso di cambiamento, sia a livello di
investimenti finanziari. Per il 2011 sono stati stanziati
23.430.000 euro per i servizi pubblici (assistenza domiciliare,
ADI, strutture residenziali e semi-residenziali), 6.250.000 euro
per le convenzioni con le strutture di accoglienza private, e
7.500.000 euro di investimenti per l'adeguamento delle
strutture.
La presenza della popolazione anziana più consistente e grave,
le esigenze di contenimento della spesa hanno portato di recente
l'Amministrazione regionale, di concerto con gli enti locali, ad
avviare un percorso di riflessione sugli standard organizzativi per
elaborare proposte capaci di salvaguardare livelli quantitativi
elevati e insieme a razionalizzare il più possibile la spesa. Qui
mi riferisco al fatto che è stata sospesa la delibera che prevede
l'adeguamento delle strutture entro il termine del 2011...da questo
punto di vista si è aperto un tavolo. D'altro canto, per l'aumento
delle aspettative di vita è obbligatorio promuovere iniziative per
il mantenimento dell'autonomia e dell'utilità sociale della persona
anziana attraverso la valorizzazione di capacità, competenze e
conoscenze ancora preziose per la comunità di appartenenza, anche
con il concorso e la partecipazione progettuale concreta del terzo
settore, del privato sociale e del volontariato. Qui voglio
ricordare come ritengo importante il piano di zona, perché qui, sia
per quanto riguarda la conferenza di piano, che per quanto riguarda
il piano politico, gli aspetti più tecnici, uffici di piano e
gruppi tecnici, sono rappresentati tutti gli attori, quindi il
terzo settore, gli enti locali, la Regione, l'Azienda USL, e come
questo sia un importante piano di confronto per portare avanti
anche delle proposte. Fra l'altro, devo dire che il gruppo tecnico
del Sub-ambito 1 ha previsto un progetto di piano di zona che
prevede la valorizzazione dell'anziano attivo, quindi stanno
partendo in modo inizialmente sporadico su tutta la Regione delle
considerazioni su questa possibilità. Ci sarà la legge anziani e ci
sarà la possibilità di ragionare in questi termini. Più in generale
devo dire che è stata richiamata la delibera n. 651 del 18 marzo
con cui si è avviato un percorso con il Comune di Aosta
sull'accreditamento dei servizi domiciliari, quindi ci stiamo
muovendo in quest'ottica.
Per quanto riguarda l'integrazione socio-sanitaria, concordo
pienamente che è un punto ancora da sviluppare, parlo in
particolare delle microcomunità, perché è lì che deve ancora
avvenire un'integrazione sociosanitaria importante, anche perché
siamo a conoscenza della differente tipologia di figure
professionali che fanno capo talora all'USL e talora agli enti
locali, e come questo non sia il massimo come integrazione; dunque
da questo punto di vista l'impegno è già iniziato.
Non ultimo, vorrei sottolineare il ruolo rilevante che stiamo
cercando di dare sempre di più alla famiglia nel farsi carico degli
anziani non autosufficienti. Come sapete, il nuovo testo unico
sull'assistenza economica dà possibilità importanti, rispetto a
prima, con questo
voucher
che sarà spendibile attribuendo
maggiori risorse per la famiglia, per gestire anziani non
autosufficienti che così non vanno necessariamente ad aumentare i
posti nelle strutture. Detto questo, ci sono già degli ambiti
importanti: dove si sta già ragionando in questo senso il gruppo
tecnico, dove si sta lavorando sugli standard con gli enti locali
con il Comune di Aosta e il piano di zona. Come già affermato in
precedenza, sono sicuramente disponibile ad iniziare a fare questo
ragionamento anche in V Commissione, come già abbiamo iniziato
nell'ambito della questione sulla natalità.
Président
- La parole au Conseiller Secrétaire Rigo.
Rigo (PD)
- Grazie Presidente.
Ringrazio l'Assessore per la sua relazione, per il contributo
che ha voluto dare a questo Consiglio su un argomento non
secondario e per la fotografia che ci ha presentato, molto chiara,
numeri e percentuali che dobbiamo raccogliere come segnale di
attenzione collettiva. Non possono essere solo le amministrazioni
e, in questo caso, gli uffici burocratici, gli Assessorati o anche
i Comuni a farsi carico di questo problema. Benissimo, quindi, il
confronto plurale nei diversi ambiti del piano di zona.
Io però credo sia necessario allargare le nostre conoscenze e
non basta Internet, e non bastano questi confronti; perché non
affidarci alla conoscenza di professionisti? Uno, in materia
amministrativa, per indicarci le nuove strade che si sono aperte
rispetto alla gestione di questi servizi e, l'altro, di modelli
gestionali di servizi alla persona. Perché farlo? Per raccogliere
le idee, per confrontarci su risultati che possono nascere da
queste nuove conoscenze, sulle indicazioni che ci possono venire ed
aprire un tavolo con tutti gli attori che devono essere coinvolti,
poiché la gestione di questi servizi è materia che compete anche a
loro. Qui faccio riferimento in particolare alle organizzazioni
sindacali, con i dipendenti, e le forze del volontariato, un tavolo
di lavoro comune in cui si possa sperimentare un modello valdostano
di gestione di questi servizi. Le microcomunità sono state molti
anni fa un modello di risposta ad una debolezza del territorio e di
una comunità; abbiamo visto che c'è stata un'evoluzione notevole
dei bisogni e quindi anche degli interventi fatti
dall'Amministrazione regionale. Credo sia necessario in questo
momento, per guardare con serenità al futuro, vedere se riusciamo a
sperimentare nuovi modelli di interazione all'interno delle nostre
strutture, o come dobbiamo ripensarle rispetto a quei numeri prima
forniti dall'Assessore. Per questo abbiamo chiesto all'Assessore la
possibilità di avere una conoscenza anche esterna alle nostre, che
ci possa indicare strade che noi non conosciamo o strade che per
noi sembrano oggi precluse.
