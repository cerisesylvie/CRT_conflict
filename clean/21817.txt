Classificazione
INDUSTRIA
LAVORO



Oggetto del Consiglio n. 1536 del 26 ottobre 2005 - Resoconto
OGGETTO N. 1536/XII - Prospettive occupazionali e produttive
della "Balzano Industrie". (Interrogazione)
Interrogazione
Venuti a conoscenza delle continue preoccupazioni espresse
dai dipendenti della "Balzano Industrie" in merito al loro futuro
occupazionale, alla luce anche delle difficoltà finanziarie in cui
si trova l'azienda, difficoltà che tra l'altro hanno comportato la
richiesta del concordato preventivo al Tribunale di Aosta;
Tenuto conto che sembra che vi sia un imprenditore, che nel
frattempo ha già affittato un ramo dell'azienda con relativo
capannone, disponibile, una volta approvato il concordato
preventivo, a rilevare l'azienda, ma con un piano industriale che
sembra prevedere al massimo l'occupazione di una decina di
lavoratori;
Tenuto conto altresì che un altro imprenditore ha già
affittato il ramo d'azienda relativo alla produzione di stampi e
dieci operai sono già al lavoro;
Preoccupati per la situazione dei lavoratori ancora in cassa
integrazione, dalla scorsa primavera;
i sottoscritti Consiglieri regionali
Interrogano
l'Assessore competente per sapere:
1) quali sono le prospettive future dell'azienda e di tutte
le sue maestranze;
2) quali iniziative, di concerto con le Organizzazioni
Sindacali , possono essere intraprese a sostegno e, se necessario,
per la conseguente ricollocazione di quei dipendenti della "Balzano
Industrie" che rimarranno in cassa integrazione.
F.to: Lanièce - Stacchetti - Comé
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Questo è un tema che abbiamo già
affrontato altre volte, si tratta di fare oggi il punto della
situazione, che è il seguente. Nei prossimi giorni l'azienda ha
richiesto al Tribunale di Aosta l'ammissione al concordato
preventivo e dovremmo avere una risposta, tenuto conto del fatto
che vi è un imprenditore che intende entrare nell'attività dell'"ex
Balzano" e ha presentato una serie di iniziative che adesso
illustrerò. Naturalmente sarà lo stesso imprenditore che con la
concessione del concordato preventivo garantirà anche la
realizzazione del concordato preventivo dal punto di vista
finanziario. Gli intenti di questo nuovo imprenditore, che viene
dal Canavese, sono: il recupero e delle lavorazioni meccaniche in
genere, tornando all'attività di stampaggio dei materiali ferrosi,
con la valorizzazione del macchinario attualmente in essere e con
l'alienazione di quanto non più agibile o conveniente ai fini
produttivi, nuovi investimenti in macchinari a tecnologia avanzata,
onde poter essere più competitivi sui mercati; la creazione di un
polo di microaziende che possano interagire tra loro e
parallelamente essere autonome dal punto di vista gestionale e
commerciale; viene data priorità ad un'azienda che si occupi di
progettazione di tecnologie e "design" denominato "TCR S.r.l." con
personale altamente specializzato, con compiti di studio,
ingegnerizzazione dei prodotti, "design" e "marketing", per questa
iniziativa che sarà operativa dal gennaio 2006 si prevede un primo
nucleo di 4 figure professionali; verrà ulteriormente sviluppata
l'attività di costruzione stampi ed attrezzature, con nuovi
investimenti, che attualmente occupa circa 10 persone; l'attività
di produzione prodotti "Balzano", che la "EBI S.r.l. ha ripreso,
occupa 6 persone, che entro fine anno arriveranno a 10; la "EBI
S.r.l.", al fine di potenziare la presenza sul mercato del marchio
"Balzano", parteciperà a una fiera internazionale; si prevede
inoltre, nella seconda metà del 2006, la creazione di un'unità
produttiva per la produzione e commercializzazione di articoli in
ferro battuto - semilavorati e prodotti finiti - per una fascia di
mercato medio-alta, con un impiego iniziali di 4 figure
specializzate; per valorizzare le varie attività produttive, si
prevede, ottenute le necessarie autorizzazioni di rito, la
costruzione di una "show room" all'ingresso dell'azienda, con
l'impiego iniziale di 2 figure professionali; il ripristino del
funzionamento della centrale idroelettrica che si trova nell'area
industriale. Queste sono le iniziative che intende attuare il nuovo
imprenditore non appena avviata la fase del concordato
preventivo.
Nel punto secondo si chiede
"quali iniziative, di concerto
con le organizzazioni sindacali, possono essere intraprese a
sostegno e, se necessario, per la conseguente ricollocazione di
quei dipendenti della "Balzano Industrie" che rimarranno in cassa
integrazione"
. Il piano come è stato illustrato prevede
un'occupazione finale di una trentina di persone; oggi i lavoratori
che risultano essere in cassa integrazione della "Balzano" sono 26,
quindi il problema riguarda la ricollocazione di tali lavoratori
attualmente in cassa integrazione a zero ore e rispetto a questo,
se non vi sarà la possibilità di reimpiego all'interno
dell'azienda, verranno attivati tutti gli interventi previsti dal
Piano politiche del lavoro ed in particolare gli interventi della
"task force", che l'Agenzia del lavoro ha attivato per quanto
riguarda i problemi legati all'orientamento, all'incontro
domanda/offerta, al bilancio di competenze, attività di
qualificazione e di formazione, a tirocini, laboratori, eccetera.
Per quanto riguarda i problemi collegati a situazioni di aziende in
crisi, è stato aperto uno sportello decentrato dell'Agenzia del
lavoro presso la "pépinière" di Pont-Saint-Martin che ha
un'apertura settimanale ed è a disposizione sia delle aziende in
crisi, sia dei lavoratori collegati a queste aziende. Da una parte
si trattava di verificare l'attivazione delle iniziative che ho
illustrato, quindi di seguirle con attenzione, e dall'altra vedere
quali sono le ricadute occupazionali effettive e di volta in volta
verificare quali azioni intraprendere per quei lavoratori che non
possono trovare collocazione nelle nuove iniziative avviate dalla
"Balzano".
Presidente - La parola al Consigliere Lanièce.
Lanièce (SA) - Prendiamo atto della risposta dell'Assessore. In
effetti sulla "Balzano" sono diverse le iniziative che il nostro
gruppo ha presentato in questi ultimi mesi alla luce della
situazione particolare dell'azienda stessa. Dall'intervento
dell'Assessore sembra vi sia la possibilità di vedere risorgere
questa importante ditta della bassa Valle, anche perché il piano
industriale di questo imprenditore canavesano sembra interessante,
in quanto prevede diverse attività e prevede l'impiego di una
trentina di persone. Ciò non toglie che rimanga la preoccupazione
per le persone che ancora oggi sono in cassa integrazione - 26,
come diceva l'Assessore -, anche perché fra le varie attività che
vuole porre in essere questo nuovo imprenditore verranno richieste
delle professionalità che difficilmente si possono trovare oggi
nella "Balzano", per cui si dovrà affrontare il problema di
ricollocare le persone che purtroppo non potranno essere
reimpiegate nel caso in cui tale nuovo imprenditore voglia e possa
rilanciare questa azienda.
Penso sia compito dell'Assessore - mi sembra che lo abbia anche
detto - quello di attivare tutte le azioni possibili che permettano
a queste persone che non verranno reimpiegate di trovare una
ricollocazione, utilizzando il Piano di politica del lavoro e anche
la "task force" dell'Agenzia del lavoro; è infatti importante che
queste persone sentano di non essere abbandonate, anche perché
oggi, di fronte al costo della vita sempre in aumento e alle sempre
maggiori difficoltà a "finire il mese", bisogna venire incontro a
quelle famiglie che purtroppo, a seguito di crisi aziendali, si
trovano in grosse difficoltà finanziarie. Penso che il compito
dell'amministratore sia quello di dare indicazioni per permettere a
queste persone di trovare una ricollocazione in altri ambiti.
Questo è l'invito che rivolgo all'Assessore, e cioè di porre fin
d'ora in essere tutte le azioni possibili nell'ottica che "è meglio
prevenire che curare".
