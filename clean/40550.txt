Classificazione
ENERGIA
FINANZA REGIONALE E LOCALE
Partecipazioni azionarie regionali
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 3322 del 27 marzo 2018 - Resoconto
OGGETTO N. 3322/XIV - Interrogazione: "Previsione di un
referendum popolare in merito alla quotazione in borsa della
società C.V.A.".
Grosjean (Président) -
Point n° 8 de l'ordre du jour. La
parole au Président de la Région pour la réponse.
Viérin (UVP) -
Noi pensavamo di esser stati abbastanza
chiari sull'argomento CVA, anche in termini trasversali di
condivisione con diverse sensibilità in questo Consiglio. Ad oggi
la quotazione di CVA è ferma, abbiamo detto che non è una decisione
che può essere assunta oggi a fine legislatura, e tantomeno calata
dalla politica, ma è necessario che se ne occupi il prossimo
Consiglio regionale, le forze politiche, magari anche
sottoponendola al giudizio degli elettori, visto che ci saranno le
elezioni regionali; per cui, all'interno del proprio programma,
ogni forza politica o aggregazione metterà questo argomento se lo
riterrà utile. Lo faranno pertanto le forze politiche, legittimate
magari da una questione legata ai loro programmi. Inoltre noi
auspicavamo e auspichiamo che ci sia una condivisione con la
comunità.
Collega Roscio, gli strumenti possono poi essere diversi,
sicuramente ci può essere lo strumento referendario o altre
formule, ma ciò che ritengo importante oggi è che il procedimento
sia stato in qualche modo fermato e sia propedeutico ad aprire una
riflessione nel mondo della politica e della comunità per studiare,
tutti assieme, in un secondo momento, quali possono essere gli
strumenti necessari da mettere eventualmente in campo se una
decisione va avanti, o magari già risolutivi nella misura in cui si
stabilisca di non assumere ulteriori decisioni per cui non è
necessaria la formula referendaria. Non so se fosse questo lo
spirito di questa iniziativa, ma questo è per dire che ad oggi
abbiamo la legge regionale e gli strumenti referendari del caso,
però si addiviene ad un referendum quando c'è una decisione
assunta. Ad oggi - e sono diversi i Consigli in cui abbiamo cercato
di esprimerlo - nessuna decisione è stata assunta, il procedimento
è fermo. Dal punto di vista politico se ne dibatterà in campagna
elettorale e, in futuro, ne dibatteranno le sensibilità politiche
con la comunità, perché una decisione così delicata è troppo
importante per essere assunta a fine legislatura e calata dalla
politica senza una condivisione, soprattutto senza una spiegazione
dei contenuti alla comunità.
Per quanto riguarda la seconda domanda, certamente CVA oggi ha
una struttura organizzativa e gestionale che opera quotidianamente
per migliorare la competitività della società - è il quarto
operatore idroelettrico italiano - affinché la stessa si possa
presentare alla scadenza delle concessioni, con un dibattito anche
a livello nazionale che è in evoluzione attraverso il MISE e le
disposizioni che vengono messe in campo, nelle condizioni migliori
per assicurarsi il rinnovo di queste concessioni e di poter ancora
essere l'operatore che oggi è una delle eccellenze della Valle
d'Aosta.
Sui due aspetti è pertanto questa la posizione che noi volevamo
veicolare in questo Consiglio.
Président -
La parole au collègue Roscio pour la
réplique.
Roscio (ALPE) -
Presidente Viérin, la ringrazio per la
risposta, ma non banalizzerei la questione come ha fatto.
L'iniziativa aveva due aspetti: il primo riguardava il futuro
prossimo, quello che lei ha citato, la quotazione della società in
borsa e, un po' a margine, ma neanche più di tanto, anche quello
della proprietà pubblica delle acque, che credo non sia messa in
discussione. Il fatto che si dica che è tutto fermo vuol però dire
che il tempo passa inesorabilmente e nulla avviene. Lei dice che il
prossimo Consiglio deciderà cosa fare, ma ad oggi - e credo che lei
lo sappia molto bene - non esiste la possibilità di fare un
pronunciamento pubblico perché non esiste un atto su cui
pronunciarsi. Pertanto si chiedeva: c'è l'intenzione di fare un
atto? Capiamo che non c'è. Inoltre il referendum, ad oggi, così
come è stato pensato e come è normato, non è effettuabile per via
dei tempi, per causa del semestre antecedente e successivo alle
elezioni.
C'è poi un'altra questione che va affrontata: la gestione della
società. Ad oggi è totalmente pubblica, in otto anni ha aspirato e
prelevato da questa società una cifra superiore al mezzo miliardo
di euro, per cui pone un tema su cui recentemente anche la Corte
dei conti ha puntato la propria attenzione, perché la voracità
della Regione nei confronti dell'azienda potrebbe causare dei danni
alla stessa. È interessante un passaggio del 23 febbraio, in cui si
dice: "I continui prelievi dalle riserve straordinarie, la
distribuzione degli utili di esercizio possono deteriorare la
robustezza finanziaria della controllata e, conseguentemente,
compromettere il buon esito del collocamento sul mercato delle sue
azioni". Questo è per il futuro prossimo, ma c'è la questione del
futuro anche a medio termine, perché su questo noi, come gruppo
ALPE, avevamo chiesto di fare una previsione con un emendamento che
poi è stato bocciato. Volevamo dire che alla fine di un
iter
tecnico di valutazione - che deve essere fatto, sennò si perde
tempo inutilmente - ci deve essere un pronunciamento, un atto su
cui, guardando i tempi previsti dalla legge, si potrà fare un
referendum, ma ad oggi non è possibile.
L'altra questione è del futuro a medio termine: le scadenze
delle concessioni di derivazione dell'acqua per uso idroelettrico.
Le prossime scadenze andranno poi tutte rinnovate con
partecipazioni a gare sul mercato, per cui dal nostro punto di
vista solo un'azienda robusta e competitiva può gareggiare.
L'azienda non è così svincolata dalla proprietà pubblica, perché se
la proprietà pubblica continua a comportarsi nel modo in cui ha
operato nell'ultimo decennio va a minare la competitività
dell'azienda, la quale non può operare per poter veramente
partecipare alle gare e vincerle e, di conseguenza, mantenere le
acque pubbliche utilizzate dalla Valle d'Aosta e avere ricadute
positive per i cittadini.
Noi prendiamo atto che ad oggi non c'è nulla, che tutte queste
cose vengono demandate ad un prossimo futuro, ma per adesso siamo
in uno stato di congelamento. Nulla è presente per questo futuro,
sia prossimo che lontano.
