Classificazione
ATTIVITÀ CULTURALI
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2760 del 27 settembre 2023 - Resoconto
OGGETTO N. 2760/XVI - Interrogazione: "Notizie in merito alla
condivisione dell'iniziativa concernente letture ai bambini da
parte di una drag queen presso la biblioteca del quartiere Dora ad
Aosta".
Bertin (Presidente) -
Punto n. 18. Risponde l'assessore
Jean-Pierre Guichardaz.
Guichardaz J. (FP-PD) -
Il Consigliere mi chiede se
l'iniziativa in questione sia stata condivisa con l'Assessore
regionale competente.
Per quanto riguarda la struttura del sistema bibliotecario e
archivio storico regionale, nulla è stato condiviso. In proposito
si precisa che tutte le biblioteche valdostane regionali e comunali
- come nel caso specifico la biblioteca comunale del quartiere Dora
- fanno parte del Sistema Bibliotecario Valdostano.
Il Sistema Bibliotecario Valdostano ha come principale obiettivo
garantire una rete di strutture e servizi bibliotecari sul
territorio regionale per lo sviluppo della pubblica lettura, il
coordinamento dei servizi bibliotecari, l'integrazione e
razionalizzazione delle risorse librarie e documentali esistenti e
la promozione e coordinamento di attività culturali correlate con i
beni librari e documentare con la loro conoscenza e
valorizzazione.
Le numerose attività culturali promosse e realizzate durante
l'anno dalle singole biblioteche comunali, dove spesso esistono
Commissioni di biblioteca locali facenti capo al Comune, sono
gestite autonomamente dai singoli enti.
Mi chiede, alla domanda n. 2 se sia stato richiesto di aderire
e/o estendere l'evento.
Per quanto riguarda la struttura Sistema Bibliotecario archivio
storico regionale non risulta essere pervenuta alcuna richiesta in
tal senso.
Presidente -
Per replica, Consigliere Manfrin.
Manfrin (LEGA VDA) -
Credo che possa dichiararmi
soddisfatto, nel senso che non vi è stato un confronto preventivo
con la sua struttura, quindi questo è stato fatto "A sua insaputa"
e dall'altra parte non vi è la volontà di estendere l'evento, e
questo è un altro punto che ci soddisfa assolutamente.
Come lei saprà, quest'iniziativa ha creato diverso scalpore, al
punto che un'associazione politica, che si finge non essere
politica, mi ha dedicato un comunicato stampa di una pagina per
scrivere che gli fanno piacere le mie iniziative, perché così gli
do pubblicità. Ma ci ha messo una pagina per dirlo, quindi io sono
contento e spero che continuino a ogni mia iniziativa sul tema a
dare visibilità, anzi, a condividere quello che faccio, in maniera
che molte più persone possano essere rese edotte di quello che
facciamo.
Al netto di questo, io ho voluto evidenziare quello che è
accaduto, perché l'ho ritenuto di una particolare gravità.
Come ho riportato nell'interrogazione, si svolgerà presso la
biblioteca del quartiere Dora un evento dove tal
Omissis
, in
arte
Omissis
, che interpreta un ruolo che viene definito
"Drag queen" che, come ho riportato dal vocabolario Treccani, è
"Una persona di sesso maschile, generalmente omosessuale o
transessuale, che si esibisce in spettacoli di varietà travestita
da donna con un trucco appariscente e un abbigliamento vistoso, che
leggerà delle fiabe per bambini specificamente dedicate ai
bambini", e quindi ho detto: ma pensate un po', un evento di questo
tipo in una biblioteca del Sistema delle biblioteche della Valle
d'Aosta e nessuno ha sentito l'esigenza di dire nulla, cioè va
tutto bene.
Allora perché ci si chiede e in qualche intervista si chiedeva:
"Ma per quale motivo tanto scalpore? ". Lo scalpore lo vediamo,
perché è sufficiente guardare il sito del soggetto in questione -
che si definisce "Drag queen attivista, Lgbtqia+" e chi più ne ha,
più ne metta - che dice: "Ho introdotto in Italia la 'Drag queen
story hour', un progetto nato a San Francisco che vuole educare i
bambini alla diversità e all'inclusione tramite le favole narrate
da una 'Drag queen'".
Cioè noi immaginiamo una persona, come è scritto qui, quindi
come definisce il vocabolario Treccani, un uomo vestito da donna in
maniera appariscente, che racconta delle favole.
Si dice: "Va beh, ma l'evento è a partecipazione, si sceglie di
partecipare, non è mica obbligatorio", ma ci mancherebbe pure che
questo evento fosse obbligatorio, mi sento di dire! Davvero noi
pensiamo che dare la possibilità a dei genitori di portare lì dei
bambini per sottoporli a questo tipo di azione politica evidente
sia un'azione giusta che si può avallare così? Anche perché il
soggetto ha fatto un video che io purtroppo ho dovuto guardare,
dove spiega anche il motivo di queste azioni. Lo si vede appunto in
azione con i bambini mentre spiega l'idea a questi bambini e dice:
"Perché ho deciso di leggere le favole ai bambini? Sono convinto
che i bambini abbiano la capacità di poter cambiare il mondo. Si fa
tanta prevenzione su tutto e poi non si vuole invece parlare nelle
scuole ai bambini semplicemente di ciò che potrebbe accadere un
giorno, forse, a uno di loro. Di qui la necessità di insegnare sin
dai primi anni di scuola il valore della diversità della fluidità
sessuale".
Queste sono le motivazioni e le idee con cui questa persona va
nella biblioteca, infatti, nel prosieguo del video, si vede appunto
il personaggio intento a raccontare a dei bambini molto piccoli la
storia di una famiglia di maghi, il cui maschietto di nome Michael,
invece di diventare un mago guerriero, ha deciso di diventare una
strega.
Il personaggio chiede anche a un bambino se, invece di fare il
cacciatore, farebbe la maestra. Io vi lascio immaginare la reazione
del bambino in quel caso, e quel video lo potete trovare, perché è
su YouTube.
Eppure il nostro amico/amica gli spiega che non c'è nulla di
male e che non possono essere i genitori a imporre queste decisioni
ai figli, cioè i genitori non possono dirgli: "Sei un maschio, sei
una femmina", non glielo devono dire, va bene così.
Dice ancora: "É importante celebrare la diversità perché un
mondo bianco e nero, quindi dove ci sono i maschi e le femmine, è
un mondo triste, un mondo superato, per quanto si possa provare a
frenare il vento della civiltà, il vento non si ferma".
Questa è l'ideologia che sta alla base di quest'azione, di
questo intervento e questa è l'ideologia che combatteremo in ogni
sede.
