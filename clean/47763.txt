Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3936 del 19 settembre 2024 - Resoconto
OGGETTO N. 3936/XVI - Interpellanza: "Introduzione di
verifiche volte ad evitare l'utilizzo della bacheca sindacale dei
dipendenti regionali per propaganda politica".
Bertin (Presidente) -
Con 33 Consiglieri presenti
possiamo riprendere l'ordine del giorno. Punto n. 37. Ha chiesto la
parola il consigliere Manfrin, ne ha facoltà.
Manfrin (LEGA VDA) -
Quest'interpellanza nasce dal fatto
che diversi dipendenti hanno segnalato - e devo dire con parecchio
fastidio anche - la presenza sulla bacheca sindacale di un
volantino, che, come abbiamo anche avuto modo di esplicitare nelle
passate settimane, con la materia sindacale direi che non ha nulla
a che vedere. Questo volantino è quello contro l'autonomia
differenziata che promuove un referendum abrogativo della legge
contro l'autonomia differenziata. Fra le tante frasi che si
potevano leggere su questo volantino, frasi oserei dire deliranti,
se ne è distinta una in particolare ed è questa: "Dire no
all'autonomia differenziata significa difendere la Costituzione,
nata dall'antifascismo come lotta e come valore, che i fascisti di
oggi al Governo vogliono smantellare". Sotto questo volantino
seguono alcune firme che ritengo molto interessanti:
in
primis
troviamo due sindacati: uno è la CGIL - ed è l'autore
del caricamento, si vede nella schermata della bacheca sindacale -,
poi numerosi partiti, che, mi duole dirlo, evidenziano
l'inoppugnabile valore politico del volantino, perché fossero stati
soltanto i sindacati ma c'era anche la firma dei partiti e
ovviamente tra questi c'è anche il Partito Democratico, quello
stesso PD che ha votato contro alla richiesta di referendum
promossa dalle colleghe di PCP - questo va ricordato - in
quest'aula e lo stesso che sostiene però il suo Governo, presidente
Testolin, poi altre interessanti sigle che ci rivelano bene come -
ma lo abbiamo detto più volte anche questo in quest'aula - certe
associazioni si ammantino di una facciata in realtà per poter fare
meglio politica: da Legambiente all'ANPI, dall'Associazione Attac,
che non so cosa sia - ho cercato anche il sito ma non si trova
niente, non credo sia la colla... - fino - udite udite - all'Arci
VdA dal quale dipende, ma non ci stupisce, anche Arcigay,
evidenziando che dire che alcune associazioni fanno politica - ne
abbiamo parlato anche con l'assessore Guichardaz - è ormai un fatto
acclarato.
Al netto di questo, come ben sappiamo, sugli organi di
informazione è montata l'inevitabile polemica e protesta del mondo
istituzionale, e qui arriva il bello, perché in effetti, a seguito
di queste polemiche, diversi soggetti si sono affrettati a dire che
non c'era assolutamente nulla di male in quanto sottoscritto e
pubblicato... ma improvvisamente sono accadute due cose: il
volantino in questione, che possiamo dire con coraggio e pervicacia
questi novelli partigiani hanno pubblicato, con altrettanto
coraggio e spirito indomito, che avrebbe fatto impallidire persino
Pertini, l'hanno fatto sparire per essere sostituito con il
volantino nazionale. Mi sono quindi chiesto come mai da una parte
si è voluto fare un manifesto diverso e lo si è difeso
pubblicamente a spada tratta e, dall'altra, quatti quatti,
furtivamente, si è deciso poi di farlo sparire.
Un'altra domanda mi è sovvenuta ed è questa: se ci sono dei
fascisti al Governo, come ci sono arrivati? Perché è importante
capire anche i metodi, perché forse c'è stata una marcia su Roma e
non ce ne siamo accorti o qualcuno si è impadronito del potere con
le armi ma... come dire? non ce ne ha data informazione. A questa
domanda, come abbiamo scritto nell'interpellanza, potrà rispondere
purtroppo non lei, Presidente, ma potranno farlo i suoi prodi - e
"prodi" non arriva a caso - alleati, indicandoci in maniera
precisa, perché evidentemente le accuse sono molto precise: "Ci
sono fascisti al Governo che vogliono smantellare la Costituzione",
quindi vogliamo sapere quali siano questi fascisti al Governo che
pongono in essere quest'azione sovversiva per segnalarli
prontamente alle autorità competenti, come abbiamo appunto scritto
nell'interpellanza, e farli perseguire per questi tentativi di
attentato contro la Costituzione dello Stato. Presidente, però, più
realisticamente, a fronte delle gravissime parole e dell'evidente
politicizzazione di uno spazio, quello della bacheca sindacale,
evidenziando la necessità di mantenere quello spazio scevro da
condizionamenti politici, come abbiamo riportato, le chiedo: "se
esista un vaglio di documenti che vengono inseriti nella
summenzionata bacheca per selezionare solo i documenti che hanno
rilevanza sindacale" e "in caso negativo, se sia intenzione di
introdurre le opportune verifiche affinché, d'ora in avanti, le
propagande politiche vengano escluse dalla bacheca".
Presidente -
Per la risposta, la parola al Presidente
della Regione.
Testolin (UV) -
Evidentemente si percepisce nella prima
domanda una certa evidenza provocatoria, che è giustificata da un
percorso che abbiamo anche letto sui giornali, che credo però
faccia parte di un confronto politico decisamente più ampio e che
non può trovare le sue risposte esaustive all'interno di
un'interpellanza.
Confido pertanto che con toni appropriati le forze politiche che
si sentono maggiormente coinvolte in questo dibattito possano
esporre le proprie visioni in contesti che possano dar loro modo di
esaurire pienamente, da entrambe le parti, le motivazioni a
sostegno delle proprie tesi e giustifichino, laddove ce ne sia
bisogno, certi comportamenti e certe situazioni.
Per quanto riguarda la seconda domanda, cioè "se esista un
vaglio di documenti che vengono inseriti nella summenzionata
bacheca per selezionare solo i documenti che hanno rilevanza
sindacale", la bacheca sindacale consiste in spazi fisici o
virtuali funzionali all'esercizio del diritto di affissione
garantito dallo Statuto dei lavoratori e per quanto attiene alle
disposizioni contrattuali dell'accordo quadro regionale di lavoro
in materia di diritti sindacali del 2016. Il datore di lavoro non
ha il potere di impedire o di rimuovere unilateralmente il
materiale ivi pubblicato, né può essere ritenuto responsabile dei
suoi contenuti, trattandosi di materiale formato e gestito da
soggetti terzi ai quali il datore di lavoro, previa verifica della
legittimazione a operare in nome e per conto dell'organizzazione
sindacale, rilascia apposite credenziali di accesso per poter
affiggere il materiale, caricandolo nella sezione dedicata della
pagina Intranet, assumendo la responsabilità dei relativi
contenuti.
Per quanto riguarda invece il terzo quesito, cioè "in caso
negativo, se sia intenzione introdurre le opportune verifiche
affinché, d'ora in avanti, le propagande politiche vengano escluse
dalla bacheca", risulta difficilmente praticabile un vaglio
preliminare sui contenuti di merito del materiale che le
organizzazioni sindacali intendono affiggere in quanto ciò
contrasterebbe con il diritto di libera affissione ed eventuali
interventi unilaterali di controllo preventivo potrebbero
configurare condotte antisindacali, censurabili ai sensi
dell'articolo 28 dello Statuto dei lavoratori.
Alla luce del caso richiamato, il Dipartimento personale avrà
comunque cura di sensibilizzare le organizzazioni sindacali sui
contenuti pubblicati, ferma restando la loro esclusiva
responsabilità in merito, cosa che peraltro è già stata fatta in
seguito a quanto è successo.
Presidente -
Per la replica, la parola al consigliere
Manfrin.
Manfrin (LEGA VDA) -
Ovviamente sono soddisfatto per
questo passaggio che lei ha fatto, io non so se la rimozione di
quel volantino sia dovuta a questa sensibilizzazione, a
un'improvvisa vergogna che si è provata rispetto a quello che si è
scritto, ma sicuramente nessuno ascrive la responsabilità al datore
di lavoro di quello che c'è scritto. Sicuramente va effettuato un
controllo
ex post
dato che se vengono inseriti dei contenuti
che possono essere potenzialmente, come questi, diffamatori o anche
con contenuti penalmente rilevanti, è evidente che non si può dire:
"Sì, però va tutto bene", è sempre il sito della Regione, per
carità, per quanto sia chiaramente una bacheca dedicata ai suoi
dipendenti. Secondo noi, è importante anche vigilare su quello che
viene pubblicato e, se ci sono dei contenuti che sicuramente non
vanno bene, è importante segnalarlo.
Detto questo, credo che questo però sia soltanto un sintomo di
come - e lo abbiamo detto - certe forze politiche, così come certe
finte associazioni tentino di provare a inquinare il dibattito.
Credo sia utile, al netto del fatto che, per esempio, abbiamo visto
schierarsi anche figure che non si dovrebbero schierare... ma penso
che di questa figura ne potremo parlare diffusamente nella giornata
di oggi... come il Consigliere di parità, che ha sottoscritto
l'appello contro l'autonomia differenziata, quello della nostra
Regione, con un ruolo che non è proprio... ecco perché è stato
riportato trionfalmente sui giornali. Quello che però ci tengo a
ribadire in quest'aula... e ci tengo a leggere un breve stralcio di
un dibattito parlamentare, si tratta di quando - il collega Caveri
era presente in aula e prese anche la parola - fu approvata la
modifica della Costituzione che poi ha reso possibile
l'applicazione dell'autonomia differenziata con la legge Calderoli.
Vi leggerò solo un pezzo dell'intervento di Marco Boato, che di
certo non è personaggio di Destra ma era personaggio organico alla
maggioranza di Centro-Sinistra ed è di estrema Sinistra:
"Presidente e colleghi, appare evidente a tutti l'importanza
fondamentale di questa riforma costituzionale nella direzione del
federalismo, vi è una profonda trasformazione dalla forma di Stato
che valorizzi non solo le Regioni, ma l'intero sistema delle
autonomie. Nei giorni scorsi, e ancora nelle ultime ore, si sono
levate, per chi le ha volute ascoltare, ancora una volta le voci di
auspicio e sollecitazione al voto favorevole da parte della
Conferenza dei Presidenti delle Regioni, dell'ANCI, dell'UPI,
dell'UNCEM e della lega delle autonomie. Da parte delle Regioni e
dell'intero sistema delle autonomie vi è una piena trasversalità
politica nel sollecitare il Parlamento ad approvare questa
fondamentale riforma costituzionale che si apre con una sorta di
rivoluzione copernicana... Sarebbe irresponsabile bloccare questo
processo, irresponsabile rispetto ai cittadini in primo luogo e
irresponsabile rispetto alle Regioni e a tutto il sistema delle
autonomie.
Sarebbe irresponsabile per mere ragioni di scontro elettorale
bloccare ancora una volta il processo riformatore. Noi Verdi, noi
Girasole, noi Ulivo, noi Centro-Sinistra, noi minoranze
linguistiche di lingua tedesca e ladina - ma mi auguro anche altri
colleghi - non saremo irresponsabili, ci assumiamo con il voto
favorevole le nostre responsabilità e affrontiamo con convinzione e
serenità il giudizio dei cittadini", sottolineo "applausi dei
Deputati dei gruppi Misto-Verdi-l'Ulivo, dei Democratici di
Sinistra-l'Ulivo e dei Popolari, Democratici-l'Ulivo e del
Misto-Socialisti Democratici Italiani".
Riporta poi il testo alla fine e all'esito della votazione: "La
Camera approva. Vivi, prolungati applausi dei Deputati dei gruppi
dei Democratici di Sinistra-l'Ulivo, dei Popolari e
Democratici-l'Ulivo, dei Democratici-l'Ulivo, Comunista,
dell'UDEUR, Misto-Socialisti Democratici Italiani,
Misto-Verdi-l'Ulivo e Misto-Rinnovamento Italiano, cui si associano
i membri del Governo. Dai banchi dei Deputati dei gruppi dei
Democratici di Sinistra-l'Ulivo, dei Popolari e Democratici
l'Ulivo, dei Democratici, Comunista, dell'UDEUR, Misto-Socialisti
Democratici Italiani, Misto-Verdi-l'Ulivo e Misto-Rinnovamento
italiano si scandisce reiteratamente la parola: "libertà"".
All'approvazione di questa modifica costituzionale l'entusiasmo
è tale che il Presidente di turno deve riprendere i colleghi con
queste parole: "Colleghi, spero che l'entusiasmo non vi porti fuori
dall'aula perché dobbiamo ancora votare il disegno di legge di
conversione del decreto-legge sugli Enti locali. Vi prego di
rimanere seduti e di procedere nei lavori".
