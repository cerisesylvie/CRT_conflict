Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2222 del 23 marzo 2023 - Resoconto
OGGETTO N. 2222/XVI - Interrogazione: "Esistenza di ipotesi
alternative all'utilizzo di medici "gettonisti" per fronteggiare la
carenza di personale da parte dell'Azienda USL della Valle
d'Aosta".
Marguerettaz (Presidente) -
Punto n. 46 all'ordine del
giorno. La parola all'assessore Marzi.
Marzi (SA) -
Per far fronte alla problematica della grave
carenza di personale nella realtà del sistema sanitario a tutti i
livelli, da quello regionale a quello sovranazionale, diverse sono
state le azioni già intraprese insieme dalla USL e dalla
Regione.
L'Azienda ha bandito numerosi concorsi dove risultavano maggiori
i posti disponibili che i candidati; ha pubblicato due importanti
ultimi bandi: il primo per reclutare 65 infermieri, tra l'altro
posticipato, e il secondo per reclutare 75 OSS; ha pubblicato
avvisi per ricercare liberi professionisti; ha potenziato i
convenzionamenti con altre aziende; ha attivato la libera
professione aziendale (o LPA). L'Azienda ha inoltre bandito una
gara d'appalto per l'esternalizzazione completa dei servizi
strategici e in maggiore difficoltà, cioè l'ortopedia e la
radiologia, oltre naturalmente l'ambulatorio di Pronto
Soccorso.
La gara è andata deserta e verrà a breve riproposta anche con un
importo economico più elevato.
La Regione ha inoltre intrapreso azioni di attrattività avviate
con le misure straordinarie emergenziali di cui alla legge di
assestamento di bilancio, cioè la 8/2020, e definito un'indennità
sanitaria temporanea con la legge 22/2022.
Ha facilitato il reclutamento del personale sanitario delle OSS
nei concorsi pubblici con la legge 1 del 17 gennaio scorso dove si
è, di fatto, conciliato il principio del bilinguismo riconosciuto e
tutelato dallo Statuto speciale con quello della tutela della
salute, previsto dalla Carta costituzionale che dev'essere, a sua
volta, garantita dalla Regione nell'ambito delle sue competenze
legislative e amministrative. A dimostrazione di ciò, il Consiglio
dei Ministri nella seduta dello scorso 16 marzo ha espresso parere
favorevole alla norma appena richiamata.
Venendo ai dati richiesti, l'Azienda USL ha trasmesso il quadro
dei servizi esternalizzati con indicati i relativi costi che
indicano una stima di spesa, per il primo semestre 2023, che
ammonta complessivamente a quasi 954 mila euro.
L'azienda ha comunicato che per il servizio di radiologia, a
seguito di pubblicazione di tre diversi avvisi, partendo da una
base d'asta pari a euro 100, il costo di mercato è stato ridefinito
in euro 160.
Ai cosiddetti gettonisti stanno facendo ricorso inoltre molte
Regioni che, come la nostra, soffrono la carenza cronica di
personale.
La problematica è attenzionata a livello nazionale dalla
Commissione salute che, attraverso il Tavolo tecnico Area risorse
umane, formazione e fabbisogni formativi, ha proceduto a una
ricognizione e ha costituito un gruppo di lavoro per l'elaborazione
di una specifica disciplina in materia.
Le diverse norme emergenziali che sono state emanate in materia
di recupero delle liste di attesa consentono ora di ragionare
sull'adozione di ulteriori e specifiche disposizioni a livello
regionale, volte a riconoscere maggiorazioni sulla tariffa della
libera professione aziendale.
Per quanto concerne quest'ultimo aspetto, ci confronteremo tra
l'altro anche con le Organizzazioni sindacali per decidere al
meglio in merito agli aggiornamenti in sede di già prevista
contrattazione.
Presidente -
Per la replica, la parola al collega
Manfrin.
Manfrin (LEGA VDA) -
Credo che lei si sia dimenticato un
pezzo della domanda, cioè la prima domanda chiede "Quanti siano e
quanto costano alla sanità valdostana".
Lei ci ha fatto una stima del primo semestre ma i numeri ce li
ha? Non rileviamo cenni di vita da parte dei banchi dell'Assessore,
quindi significa che la domanda precisa, io lo chiedo anche a
lei... Ce li ha? Perfetto, benissimo, e perché non li ha dati
durante la sua risposta visto che qui c'era scritto? Ah, sono
lunghi? Quindi un numero è lungo? Va bene. La ringrazio,
Assessore.
Ovviamente il costo di questi gettonisti però per lo meno siamo
riusciti a saperlo, in realtà era già stato anticipato da uno dei
sindacati medici, ovvero 160 euro l'ora.
Io credo che questa sia una cosa abbastanza imbarazzante, quella
dei medici gettonisti, che, se da una parte garantiscono un
servizio dall'altra evidentemente - e questo purtroppo è stato
sottolineato anche con diversi servizi - non si prendono in realtà
cura del paziente, ma possono, in virtù della libertà che le
cooperative gli concedono, decidere di fare uno, due o tre turni,
anche uno, due o tre turni al mese, perché tanto così funziona:
guadagnare in un weekend 2-3 mila euro e poi non lavorare più per
il resto del mese, organizzarsi la propria vita, fare le proprie
cose in tranquillità senza dubbio... ma diciamo che la tendenza,
soprattutto nei Pronto Soccorso di questo tipo di figura sanitaria,
è quella di scaricare i problemi proprio perché non si è in
continuità. Cioè se io questo paziente lo devo seguire tutti i
giorni, avrò una cura di un certo tipo perché quel paziente è
sottoposto alle mie cure. Se io sono lì per una notte e poi il
giorno dopo vado via, cerco di spostare i problemi e poi a
occuparsene sarà un altro.
Questo è un grave problema della sanità.
Assessore, penso che la risposta non sia quella di dire "Abbiamo
bandito dei concorsi".
"Grazie al caspito", che avete bandito dei concorsi, il problema
è che per renderli attrattivi, questi concorsi, bisogna fare
qualcosa in più.
Qui il rappresentante del sindacato ANAAO ASSOMED diceva: "Se ci
sono soldi per pagare questi professionisti che tacconano le
carenze, perché non impiegare quei soldi per meglio retribuire chi
già lavora spesso in condizione al limite?".
Questo è un ottimo principio, cioè continuare a bandire concorsi
su concorsi che finiscono deserti, non so se possa essere la
soluzione, a quanto pare no.
Io ero rimasto già colpito dal fatto che venissero
esternalizzati interi servizi e per primo ho dovuto prendere atto
di questo con il servizio sanitario del carcere di Brissogne, che è
totalmente affidato a una cooperativa, che purtroppo a volte si
serve di personale... quello che riesce a trovare, questo personale
magari che c'è un giorno e l'altro non c'è, che deve avere a che
fare con dei detenuti, a volte anche violenti, a volte dipendenti e
tutto, magari è più portato a dare quello che richiedono, la
cosiddetta terapia, e passare il problema a quello che verrà il
giorno dopo.
Quindi questa non può essere la soluzione sicuramente. É chiaro
che l'utilizzo di personale proprio è quello che può banalmente
garantire da una parte un servizio, un servizio sicuramente
efficiente, efficace, e dall'altra parte garantirlo con una
continuità e con dei costi minori.
Per venire ai proverbi che l'Assessore ha tirato fuori in questi
ultimi minuti: chi fa da sé, fa per tre.
