Classificazione
COMMERCIO
Fiere, mostre e mercati
ENTI LOCALI
Comuni


Resoconto integrale del dibattito dell'aula
Oggetto del Consiglio n. 1747 del 20 dicembre 2000 - Resoconto
OGGETTO N. 1747/XI Concessione di un contributo, ai sensi
della legge regionale 13 maggio 1993, n. 31, al Comune di
Antey-Saint-André per le spese dell’organizzazione
della "VI
a
Fiera del legno per scuole di scultura,
intaglio, tornitura e vannerie", svoltasi in Antey-Saint-André il
13 agosto 2000. Impegno di spesa.
Deliberazione Il Consiglio
Preso atto della richiesta presentata dal Comune di
Antey-Saint-André organizzatore della manifestazione denominata
"VIª Fiera del Legno per scuole di scultura, intaglio, tornitura e
vannerie", che si è tenuta a Antey-Saint-André il 13 agosto 2000,
tendente ad ottenere la concessione di un contributo a sostegno
delle spese relative all'organizzazione della manifestazione;
Richiamata la legge regionale 13 maggio 1993, n. 31 concernente
la concessione di contributi per iniziative e manifestazioni
finalizzate al potenziamento delle attività economiche;
Considerato che la spesa sostenuta, ritenuta ammissibile, e
debitamente documentata consiste in:
- Spese per manifesti Lire 7.116.000
- Spese di pubblicità Lire 1.908.000
- Spese per ciondoli Lire 109.920
- Spese di ristorazione Lire 7.390.725
- Servizio di ambulanza Lire 450.500
- Spese per spettacolo Lire 1.323.480
- Trasporto navetta Lire 440.000
- Impianto audio Lire 1.560.000
- Spese per acquisto gazebo Lire 3.915.840
- Spese per acquisto premi ed omaggi Lire 14.976.501
- Servizio fotografico Lire 188.960
- Spese di economato Lire 432.400
ed ammonta ad un totale di Lire 39.812.326;
Ritenuto di accogliere la richiesta di cui si tratta mediante la
concessione e la liquidazione di un contributo di L. 27.868.600=
pari al 70% della spesa sostenuta in base all'art. 3 della legge
regionale 13 maggio 1993, n. 31, trattandosi di manifestazione a
carattere regionale;
Richiamata la deliberazione della Giunta regionale n. 25 in data
13 gennaio 2000 concernente l’approvazione del
bilancio di gestione della Regione per l’anno 2000 e
per il triennio 2000/2002, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
In attuazione dell’obiettivo 132201 "Interventi
di promozione e sviluppo dell’artigianato e di altri
settori";
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole di legittimità rilasciato dal Capo
Servizio incentivi ai consorzi ed alle imprese artigiane
dell’Assessorato dell'Industria, Artigianato ed
Energia, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, in ordine alla legittimità della presente deliberazione;
Visto l'articolo 4 della L.R. n. 31/1993 per quanto attiene alla
competenza consiliare;
Delibera
1) di concedere, ai sensi della legge regionale n. 31 del 13
maggio 1993 e per i motivi indicati in premessa, al Comune di
Antey-Saint-André - C.F. 81004320073 / P.I. 00405960071 - un
contributo pari a L. 27.868.600=
(ventisettemilioniottocentosessantottomilaseicento) a sostegno
delle spese relative all'organizzazione della manifestazione di
artigianato tipico denominata "VIª Fiera del Legno per scuole di
scultura, intaglio, tornitura e vannerie";
2) di impegnare e di liquidare la spesa di L. 27.868.600=
(ventisettemilioniottocento-sessantottomilaseicento) con
imputazione al capitolo 47806 - Rich. 4484 - del bilancio
preventivo della Regione per l'anno 2000 ("Contributi per
iniziative e manifestazioni economiche e per il potenziamento delle
attività economiche") che presenta la necessaria disponibilità.
Presidente
La parola alla Consigliera Squarzino
Secondina.
Squarzino (PVA-cU)
Questa delibera riguarda la concessione
di un contributo al Comune di Antey-Saint-André per la
realizzazione e l’organizzazione di una fiera del
legno che si è svolta questa estate che è destinata alle scuole di
scultura, intaglio, tornitura e vannerie, quindi una fiera
specifica per gli allievi che hanno frequentato queste scuole.
Rispetto a questa mostra sono successi alcuni fatti che
l’Assessore conosce molto bene e sui quali chiedo
una valutazione da parte sua.
Primo fatto che si è verificato: nel momento in cui il comitato
organizzatore ha verificato se tutti gli allievi che desideravano
esporre le proprie opere ne avessero i requisiti, in quel momento
il comitato organizzatore ha verificato che alcuni di coloro che
avevano chiesto di poter partecipare alla fiera non avevano il
requisito di allievi: alcuni erano persone che non si erano neanche
iscritte a un corso di scultura, intaglio, tornitura o, seppure
iscritte, non avevano mai firmato il registro, quindi non avevano
mai partecipato.
A fronte di tali dati, il comitato chiede che queste persone non
siano inserite fra gli espositori. E qui assistiamo ad un fatto
incredibile il sindaco dichiara che sei persone non risultano nei
registri dei corsi per l’apprendimento di tecniche
artigianali organizzate dall’Assessorato come da
controllo effettuato con i funzionari regionali preposti, ma che
esse possono ugualmente partecipare.
La fiera mercato di Antey è riservata in modo particolare agli
allievi delle scuole, per questo fra l’altro ci sono
finanziamenti ad hoc sia per i corsi di intaglio e scultura, sia
poi per la manifestazione.
Alcuni degli aspiranti espositori non hanno i requisiti: i
funzionari regionali preposti al controllo fanno notare questo
fatto; il sindaco interviene e decide di autorizzare ugualmente
queste persone a partecipare alla sesta fiera
dell’artigianato, sia quelle che non risultano nei
registri come da controllo effettuato, sia le due persone che
risultano nei registri dei corsi, ma che non hanno mai firmato il
registro.
Tale decisione assunta proprio alla vigilia della fiera svoltasi
il 13 agosto, ha fatto sì che i tre membri del comitato designati
dal comune in rappresentanza degli artigiani si siano dimessi dal
comitato; prima uno e poi gli altri due, spiegando che non si erano
dimessi subito in quanto volevano garantire lo svolgimento della
mostra ma, una volta terminata la mostra, hanno presentato le
proprie dimissioni.
Questa è la domanda che pongo: come facciamo noi a finanziare
una mostra che è stata voluta, pensata per una finalità precisa,
per gli apprendisti scultori, intagliatori, tornitori, che non ha
risposto a queste finalità perché ha dato spazio a chi la scuola
non l’aveva frequentata, come risulta dalla verifica
fatta dai funzionari regionali preposti?
Come facciamo noi a finanziare questa iniziativa che non ha
realizzato gli obiettivi per cui è stata voluta e per cui è
finanziata? Mi chiedo come questo sia possibile, Assessore. E
allora noi chiaramente non solo non ci asterremo, ma voteremo
contro questa delibera, perché riteniamo estremamente scorretto che
come Giunta e come Consiglio si decida di finanziare un'iniziativa
che sappiamo benissimo, carte alla mano, testimonianze alla mano,
che è altra rispetto all’obiettivo per cui è stata
voluta e finanziata.
Presidente
La parola all’Assessore
all'industria, artigianato ed energia, Ferraris.
Ferraris (GV-DS-PSE)
Credo che la risposta sia abbastanza
semplice: non facciamo altro che applicare la legge e mi
spiego.
La fiera del legno di Antey è riservata agli allievi dei corsi
di scultura, intaglio, tornitura e vannerie e viene approvata
dall’Amministrazione regionale. Questo è avvenuto
sulla base della legge regionale n. 6/1995 fino al luglio
dell’anno scorso, oggi avviene sulla base della
legge n. 15/2000 che ha abrogato la legge n. 6/1995.
Questa è una fiera di carattere regionale autorizzata
dall’Assessorato, come ha ricordato la Consigliera
Squarzino il gruppo di minoranza consiliare ha segnalato
all’Assessorato che nell’edizione
2000 sono stati ammessi artigiani che secondo loro non avevano
frequentato i corsi, ma che peraltro erano in possesso del relativo
attestato rilasciato da un istruttore non specificato. Questo era
indicato nella missiva indirizzata
all’Assessorato.
L’Assessorato non è intervenuto nel merito della
questione, per questo dicevo che abbiamo applicato la norma perché
la legge n. 6/1995, come la successiva legge n. 15/2000,
attribuiscono al sindaco la vigilanza sul corretto svolgimento
delle manifestazioni, siano queste di carattere nazionale,
regionale o locale, pertanto era il sindaco che doveva verificare
il corretto svolgimento della manifestazione.
Non avendo ricevuto nessuna comunicazione dal sindaco di Antey,
noi abbiamo rispettato la norma e non vogliamo sicuramente
sostituirci ad altri proprio perché non è materia di nostra
competenza.
Presidente
La parola alla Consigliera Squarzino
Secondina.
Squarzino (PVA-cU)
Non sono soddisfatta di quello che lei
ha detto, Assessore, come può bene immaginare. Lei mi ha detto che,
secondo la lettera dei Consiglieri di minoranza, queste persone
risultavano non essere in possesso dell’attestato.
Assessore, non è "secondo loro", ma secondo il sindaco perché io le
leggo la dichiarazione del sindaco di cui le posso fornire una
copia se vuole:
"Il sottoscritto Brunod Roberto, Sindaco pro tempore del
Comune di Antey-Saint-André, preso atto che i Signori tal dei tali
non risultano nei registri dei corsi per
l’apprendimento di tecniche artigianali di
tradizione per l’anno 1999-2000, organizzati
dall’Assessorato regionale
dell’industria, artigianato ed energia, come da
controllo effettuato con i funzionari regionali preposti e che i
Signori tal dei tali risultano nei registri, ma non hanno mai
firmato gli stessi, autorizza la partecipazione."
Allora non sono alcuni Consiglieri di minoranza a dirlo, ma è il
sindaco stesso che dice che queste persone non hanno
l’attestato, che queste persone non hanno
frequentato i corsi, quindi è una dichiarazione che rispecchia non
il parere di qualcuno, ma il parere della persona più autorevole
del territorio.
Lei dice che non spetta alla Regione fare i controlli, allora mi
deve spiegare perché sono andati dei funzionari regionali a
controllare. In questo caso la Regione dà i soldi ai comuni in base
ad una legge: quando il comune fa una richiesta, la Regione la
valuta e se tutto è conforme alla legge predispone la delibera che
passa in Consiglio.
Ora se la Regione avesse solo funzione notarile, di ragioniere,
che prende la richiesta, la guarda e poi paga, la richiesta non
dovrebbe passare né dall’Assessore, né dalla Giunta,
né dal Consiglio: non solo, ma se la Regione ha solo funzione
notarile, cosa ci stanno a fare questi funzionari regionali? Perché
sono andati lì a verificare? Hanno abusato del loro potere perché
sono andati a svolgere un ruolo che non era il loro?
Assessore, lei non può nascondersi così, dicendo che
"non è
successo niente, tutto è a posto, i fatti non sussistono perché
sono solo pareri di qualcuno dell'opposizione"
. Si tratta di
fatti reali e concreti.
Lei mi deve spiegare come il Consiglio, come la Giunta possa
decidere, in base alla legge che prevede iniziative a favore degli
allievi, di finanziare iniziative che hanno visto
l’esposizione di non allievi.
Se ogni aspirante espositore avesse potuto andare ad Antey e
chiedere al sindaco di iscriverlo nell’elenco, e se
questo fosse stato possibile, il sindaco avrebbe dovuto fare un
comunicato stampa in modo che tutti potessero essere informati di
quella possibilità. Forse sta facendosi strada
un’altra modalità per svolgere una fiera o per
decidere i criteri e cioè: sul giornale appare che ad Antey è
sufficiente presentarsi al sindaco il giorno prima, il quale
autorizza la partecipazione. Ma non è quanto dice l'attuale
regolamento, lo sa benissimo, Assessore. C’è un
regolamento per lo svolgimento della fiera
dell’artigianato e se il regolamento non è
rispettato, credo che qualcuno debba farlo rispettare.
I membri del comitato, di fronte al fatto che il regolamento non
era stato rispettato, si sono dimessi, hanno detto che non volevano
aver niente a che fare con quelle scelte.
Notate bene, sono membri che la giunta comunale aveva nominato,
i quali dicono:
"Visti i contrasti sorti fra il comitato
organizzatore e lei, Signor sindaco, e la sua amministrazione,
considerato perlomeno inopportuno lo scavalcamento da parte sua
delle decisioni precedentemente prese dal comitato, do le
dimissioni?".
Questo è quanto ha scritto un membro, notate anche la data:
domenica 13 agosto, ore 21,00. La fiera era finita alle 20,00, alle
21,00 scrive la lettera di dimissioni. E aggiunge:
"? Tengo a
precisare che le dimissioni in oggetto pervengono al termine di
questa fiera solamente per senso di responsabilità da parte mia e
per rispetto degli impegni presi".
Credo che lei, Assessore, non possa far finta di niente e tacere
di fronte a queste cose, ma credo che lei debba rendere conto,
insieme a tutta la Giunta, di quei milioni che vengono dati in modo
non rispettoso del regolamento e della legge che voi avete
fatto.
Presidente
Se nessuno chiede la parola, pongo in votazione
l’oggetto n. 27:
Consiglieri presenti: 24
Votanti: 21
Favorevoli: 18
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
