Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2087 del 26 luglio 2006 - Resoconto
OGGETTO N. 2087/XII - Ottimizzazione logistica degli uffici
dell'Amministrazione regionale. (Interpellanza)
Interpellanza
Tenuto conto dell'aumento delle competenze che dagli anni
'60, in cui fu costruito l'attuale Palazzo regionale, ad oggi sono
venute in capo alla Regione e della conseguente moltiplicazione
degli uffici della nostra Amministrazione regionale;
Preso atto del profondo disagio degli utenti e dei
dipendenti, nonché del grave appesantimento dei costi ordinari di
gestione causato dalla dispersione degli uffici regionali in tutto
il territorio della Città di Aosta e di numerosi Comuni della
Plaine;
Considerato che nei prossimi anni tale tendenza non potrà che
aumentare e pertanto occorre una pianificazione di lungo periodo
per trovare soluzioni adeguate a contrastare tale fenomeno e a dare
alla Valle d'Aosta un edificio di prestigio all'altezza delle
aspettative della popolazione;
Constatato che sono oltre 25 le sedi dell'Amministrazione
regionale nella città di Aosta e nei Comuni di Saint-Christophe e
Quart, in parte di proprietà ed in parte in locazione, con un costo
per queste ultime di oltre 907 mila Euro annui;
Verificato che in alcuni casi, come nel caso del Centro
Direzionale "La Flèche" le locazioni superano l'importo di 8 mila
Euro per personale presente (Dipartimento Personale ed
Organizzazione) contro una media di 2.600 Euro nel complesso e che
nel caso della Presidenza del Consiglio si pagano oltre 328 mila
Euro l'anno alla Deval, che è una partecipata regionale al
49%;
il sottoscritto Consigliere regionale
Interpella
la Giunta regionale per conoscere se:
1) intenda predisporre in tempi rapidi iniziative per una
ottimizzazione logistica degli uffici dell'Amministrazione
regionale, in particolare con l'obiettivo di ridurre il numero
delle sedi, la loro dispersione sul territorio, i loro
costi;
2) inserire nel prossimo bilancio triennale 2007/2009 un
fondo globale per la realizzazione di uno studio di fattibilità per
ulteriori miglioramenti della logistica regionale, perfettamente
coordinati con il sistema degli accessi, in particolare ferroviario
e delle autolinee, in modo da prevedere le risposte alle esigenze
dei prossimi 30 anni sulla base degli stessi obiettivi sopra
ricordati;
3) sono in atto iniziative da parte della struttura
competente in materia di patrimonio in merito all'opportunità e
all'adeguatezza dei contratti di locazione in essere, soprattutto
in rapporto ad una possibile acquisizione degli immobili stessi,
come nel caso dell'area Deval in via Festaz ad Aosta.
F.to: Sandri
Président
- La parole au Conseiller Sandri.
Sandri (GV-DS-PSE)
- L'interpellanza che presento questa
sera fa seguito a una gentile iniziativa dell'Assessore
Marguerettaz, che ci ha voluto fornire questa proposta di
redistribuzione logistica delle sedi dell'Amministrazione
regionale. In effetti di proposte ce ne sono poche, ma c'è una
bella esemplificazione della situazione attuale ed è proprio per
capire, a partire dalla situazione attuale, come si andrà a finire,
che si pone questa interpellanza.
Si vuole capire - ricordando il disagio che questa trentina di
sedi che ci sono dell'Amministrazione regionale solo nel capoluogo
e nei Comuni della "Plaine" circostante, in particolare
Saint-Christophe e Quart, che comportano costi aggiuntivi e
difficoltà per le comunicazioni, che comporta uno spreco di
personale per consentire il passaggio di documentazione e di
informazioni fra i vari uffici - quando si potrà superare tutto
questo, cercando una razionalizzazione della logistica della
distribuzione degli uffici della Regione.
A questi dati, che già erano emersi nella scorsa interrogazione,
emergono dei dati che sono stati gentilmente forniti
dall'Assessore, in particolare che tutto ciò ha un costo annuo, al
di là della normale manutenzione delle aree di proprietà, di oltre
900mila euro fra immobili in gestione della parte della Presidenza
della Regione e quelli della Presidenza del Consiglio. Ci sono poi
alcuni casi nell'elaborato che ci è stato fornito, in cui si
evidenziano anche delle discrepanze abbastanza buffe, nel senso che
facendo un rapporto non a metri quadri, perché non avete avuto la
cortesia di fare una descrizione dei metri quadri affittati, ma per
il personale presente, troviamo che c'è il Centro Direzionale "La
Flèche" che ha la locazione di 8.000 euro per il personale
presente, contro una media di 2.600 nel complesso, quindi una
disparità che non si capisce; non si vorrebbe che, magari, si è
dovuto ricorrere a degli affitti in zone particolarmente di pregio
e quindi con particolari costi per l'Amministrazione regionale.
L'altra incongruenza emersa è rispetto alla "botta" incredibile che
paghiamo alla "DEVAL", che è una partecipata regionale al 49%; so
che ci sono delle trattative per superare e per acquisire questo
immobile, però sarebbe interessante avere delle informazioni su
quali sono le indicazioni per arrivare a questo tipo di soluzione.
La cosa importante è poi ricordare la frammentazione di questa
logistica regionale; ci sono tanti uffici dislocati nella città di
Aosta che occupano chi 5... chi 10... chi 11... chi 3... chi 14
persone... parlo dell'Ufficio di statistica oppure dei locali
presso la società "Bâtiment valdôtain", i problemi della sede
dell'"AIB"... e forse è il momento di cominciare a capire cosa si
vuol fare!
Il 2° punto di cui si voleva capire, oltre i dati particolari di
cui ho accennato prima, era se non sia possibile ipotizzare un
fondo globale nel prossimo bilancio triennale per uno studio di
fattibilità per ulteriori miglioramenti, anche perché per
ottimizzare la logistica della Regione Valle d'Aosta forse è bene
pensare un sistema che sia profondamente coordinato con il sistema
ferroviario e le autolinee, per vedere se si riesce, grazie ad
un'organizzazione migliore, ad evitare che la gente debba venire a
lavorare con l'automobile, con i costi che ha oggi l'auto, visto il
rincaro dell'assicurazione e dei carburanti, con i costi alti dei
parcheggi, ma possa venire con i mezzi di trasporto collettivi che
sono ecologicamente più corretti ed economicamente più vantaggiosi
per il personale.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Il ragionamento fatto dal Consigliere
Sandri in merito alla situazione logistica ritengo sia
condivisibile. In proposito si segnala che, con deliberazione n.
3268/2005, la Giunta ha assegnato alla Direzione sicurezza e
logistica e al Servizio patrimonio immobiliare dell'Assessorato al
bilancio l'obiettivo gestionale concernente l'individuazione e la
definizione, previa analisi di fattibilità di una soluzione a medio
e a lungo termine, dei problemi di carattere logistico delle sedi
di lavoro dell'Amministrazione regionale. In sostanza con questa
deliberazione si confermava un obiettivo precedente, quello del
marzo 2005, che prendeva atto della necessità di rivedere la
distribuzione delle sedi di lavoro della Regione che, allo stato
attuale, denota una notevole frammentazione e dispersione.
Per procedere alla definizione di una proposta di soluzione,
sono state analizzate le esigenze logistiche delle diverse
strutture regionali, dividendo il lavoro in 2 parti: una parte, che
è stata quella consegnata, dedicata alle necessità relative alle
funzioni più di carattere amministrativo mediante la rilevazione
degli spazi destinati ad uffici e ad attività connesse; una
seconda, che sarà trattata in una fase successiva, mirata
all'analisi delle esigenze connesse alle altre attività svolte
dalle strutture regionali: magazzini e laboratori. Dall'analisi
effettuata per quanto riguarda la prima parte del lavoro, con
riferimento al novembre 2005, emerge che la distribuzione delle
sedi regionali ad uso ufficio in Aosta e nei Comuni limitrofi è la
seguente: nel Comune di Aosta abbiamo 30 stabili diversi con
esclusione delle sedi espositive, dove sono occupati 1.680
lavoratori; nel Comune di Saint-Christophe abbiamo 9 stabili con
circa 310 lavoratori; nel Comune di Quart 4 stabili per 215
dipendenti. I costi sostenuti dalla Giunta regionale derivanti
dalle locazioni passive per le sedi destinate ad uffici ammontano,
alla data del 26 novembre 2005, a circa 400 mila euro; tale somma
non prende in considerazione le locazioni passive sostenute
nell'ambito della propria autonomia finanziaria e gestionale della
Presidenza del Consiglio, quindi il costo di cui parlava il
Consigliere Sandri è sul bilancio del Consiglio e non della
Giunta.
In relazione a quanto premesso nell'interpellanza si intende
precisare, rispetto al discorso de "La Flèche", che nel caso delle
locazioni attinenti lo stabile denominato "La Flèche" non sono
possibili comparazioni in termini di personale presente, in quanto
la superficie assunta in locazione riguarda in minima parte gli
uffici sede dell'Ufficio concorsi - circa 265 metri quadrati -,
mentre la parte principale è relativa alle sale per lo svolgimento
delle attività concorsuali, quindi la divisione per dipendenti
ovviamente non funziona perché ci sono spazi che servono per lo
svolgimento dei concorsi, e agli archivi utilizzati sia dal
Dipartimento personale dell'organizzazione, sia dalle altre
strutture regionali di 340 metri quadrati; quindi 265 per uffici,
195 per le aule concorsuali e 340 metri quadrati di magazzino.
Il costo per gli immobili che vengono occupati dal Consiglio è
particolarmente oneroso, ma dentro ci sono tutti i costi di
ristrutturazione e di sistemazione, quindi la locazione è
particolarmente elevata perché c'è stato un pagamento pattuito sul
canone di locazione degli interventi di sistemazione delle sedi,
che è stato fatto dalla proprietà anziché dal conduttore.
Nell'ambito dell'eventuale acquisto ci sarà il pagamento del saldo,
cioè una parte già l'abbiamo pagata con il canone di affitto;
quindi, nel momento in cui dovessimo comprare, una parte sarà
stornata. Le strutture dirigenziali incaricate hanno già
predisposto alcune ipotesi di soluzione che sono attualmente in
fase di verifica sotto il profilo della loro praticabilità; si
evidenzia, a tale proposito, che con deliberazione n. 1848 del 23
giugno 2006 è stato assegnato alla Direzione e al Servizio
patrimonio l'obiettivo di procedere entro il mese di novembre 2006
alla predisposizione di tutti gli atti necessari per l'approvazione
da parte della Giunta del programma operativo di redistribuzione
delle sedi dell'Amministrazione regionale.
Pertanto, anche in virtù della seconda domanda per quanto
riguarda la proposta concernente la predisposizione di uno studio
di fattibilità, si precisa che nell'ambito del programma operativo
richiamato prima nella deliberazione n. 1848, dovrà essere trattata
anche la tematica del sistema degli accessi per poter valutare
compiutamente le ipotesi di soluzione individuate, quindi
prossimità alla ferrovia piuttosto che ad altri servizi pubblici.
Tuttavia potrebbe essere opportuno eseguire un'analisi a lungo
termine di più ampio respiro, coinvolgendo anche le altre
amministrazioni pubbliche che svolgono la propria attività
istituzionale nel territorio di Aosta ed eventualmente nei Comuni
limitrofi.
Il punto 3: i contratti di locazione in essere sono da
considerarsi opportuni ed adeguati, ma soprattutto indispensabili
per far fronte alle attualità necessità logistiche delle strutture
regionali, non essendo possibile disporre nel breve periodo di
soluzioni alternative in sedi di proprietà rispondenti alle
esigenze soprattutto conformi alle normative vigenti; tuttavia la
drastica riduzione dei costi relativi alle locazioni passive è uno
degli obiettivi alla base delle ipotesi di soluzione logistica in
corso di valutazione. È evidente che tale risultato potrà essere
raggiunto solo nel medio e lungo periodo con l'attuazione delle
ipotesi di redistribuzione logistica, che sarà approvata.
Non sembra in ogni caso opportuno e conveniente procedere
all'acquisizione delle attuali sedi in locazione, tenuto conto in
generale delle loro modeste dimensioni, nonché della loro
dislocazione frammentaria sul territorio, cioè acquistare tutti
quegli stabili che oggi sono occupati non è la strada giusta;
bisognerà immaginare un'aggregazione dove siano messi assieme più
Assessorati o più Dipartimenti cercando di razionalizzare, quindi
non è nostra intenzione proporre l'acquisto "tout court" delle sedi
che attualmente sono condotte in locazione. L'unica eccezione è Via
Piave, di proprietà della società di cui prima, di competenza della
Presidenza del Consiglio, per la quale è stata prevista
l'acquisizione mediante inserimento dello stabile nel programma
degli acquisti immobiliari approvato con deliberazione del
Consiglio regionale dell'8 marzo 2006. Per completezza, l'insieme
dell'immobile di "CVA" più che di "DEVAL", dovrebbe essere meglio
armonizzato con l'inizio dei lavori che "CVA" ha fatto in Via
Clavalité, che potrebbero ospitare anche gli uffici della "DEVAL",
in modo da avere la disponibilità dell'intero complesso: quindi con
il trasferimento di "DEVAL" in locali di cui attualmente è iniziata
la costruzione da parte di "CVA" in Via Clavalité, permetterebbe di
trasferire "DEVAL" in Via Clavalité e di avere tutto lo stabile,
l'attuale porzione occupata dal Consiglio, più tutta quella parte
destinata ad uffici e a magazzini attualmente occupata da "DEVAL".
Tutto questo dovrebbe avvenire nel 2008, quindi compiutamente
potrebbe essere fatta un'operazione di questo genere.
Sperando di aver dato risposte, ringrazio.
Président
- La parole au Conseiller Sandri.
Sandri (GV-DS-PSE)
- Ringrazio il Presidente... non so se
è perché l'Assessore La Torre mi parlava nella schiena, ma sono
d'accordo su tutto quanto ha detto l'Assessore Marguerettaz...
Non so se sono stato confuso con questa abile manovra di
compattamento della Giunta a 2 ganasce, però non si può non essere
d'accordo con quanto detto dall'Assessore. Condivido pienamente
l'impostazione che ha dato; ovviamente ci premureremo, nel novembre
2006, di verificare che il programma sia portato in Giunta, ma
credo che un programma di queste dimensioni meriti anche un
passaggio consiliare, perché le soluzioni che saranno proposte
meritano un approfondimento e un confronto politico che non può che
interessare tutto il Consiglio.
Mi permetto solo di aggiungere 2 piccole osservazioni che mi
sono venute a capo, dopo che avevo scritto l'interpellanza; il
primo è un appello disperato per il suo Assessorato, in particolare
per il "DSI", mi sono permesso di andare a fare una visita ai
locali del "DSI" e ho visto una situazione da "galera latina"... ci
sono una quindicina di operatori informatici in uno spazio di 8-9
metri quadrati...
(interruzione dell'Assessore Marguerettaz, fuori
microfono)
... mi permetterò di aspettare qualche settimana, dopodiché
avvertirò gli ispettori del lavoro dell'USL per fare una verifica
sulle condizioni della "626", poi... ve la vedrete voi!
Il secondo problema riguarda l'asilo nido aziendale. Credo che
nel grande sistema di rilocazione della logistica della Regione
riuscire a trovare 200 metri quadrati per fare un asilo nido
aziendale nel circondario del Palazzo regionale... ma credo che si
potrebbe anche, tenuto conto del numero delle persone, trovarne uno
da piazzare fra Saint-Christophe e Quart, perché lì si parla di
nuovo di 125 operatori che potrebbero essere in parte interessati
da un altro asilo nido aziendale, credo siano 2 soluzioni
assolutamente indispensabili su cui spero che tutti ci impegneremo
per ottenere il risultato positivo nel più breve tempo
possibile.
