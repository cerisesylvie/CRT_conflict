Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3788 del 9 maggio 1988 - Resoconto
OGGETTO N. 3788/VIII - DISEGNO DI LEGGE CONCERNENTE:
"CONCESSIONE DI FINANZIAMENTI A TASSO AGEVOLATO PER LA
REALIZZAZIONE DI UNA STRUTTURA ALBERGHIERA IN LOCALITÀ STAFAL DI
GRESSONEY-LA-TRINITÉ".
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Non so se il Presidente del Consiglio, per
alcune cose che dirò, intenda o meno adire alla seduta segreta, in
quanto si tratta soprattutto di una persona che, in quest'affare,
non si è comportata in maniera limpida e pertanto, a mio modo di
vedere, sarebbe opportuno...
PRESIDENTE:
Le chiedo scusa, Consigliere Sandri, ma se
lei ritiene che i lavori debbano proseguire in seduta segreta, lo
dica subito, così provvediamo in merito. È lei, del resto, che sa
quanto deve dire.
SANDRI (N.S.):
Credo che per alcune affermazioni...
PRESIDENTE:
Per cortesia, prego di voler sgombrare
l'aula, perché i lavori proseguono in seduta segreta.
Si dà atto che, su richiesta del Consigliere Sandri, i lavori
proseguono in seduta segreta dalle ore 23,49 alle ore 23,53.
Assume la Presidenza il Vicepresidente DOLCHI.
PRESIDENTE:
I lavori del Consiglio riprendono in seduta
pubblica.
Ha chiesto la parola il Consigliere Sandri; ne ha facoltà.
SANDRI (N.S.):
Noi riteniamo che, per incrementare il
turismo nelle vallate laterali, non debba essere trascurata la
creazione di strutture alberghiere dignitose e dotate delle
caratteristiche richieste dal turismo moderno.
Però, a quanto ho detto nel corso della seduta segreta, c'è da
aggiungere che questo provvedimento non chiede alcuna garanzia
sulla futura gestione, nel senso che noi diamo dei soldi ad una
società in gravi difficoltà economiche, senza essere certi che la
stessa riesca a far fronte agli impegni assunti, nonostante il
finanziamento, ma soprattutto non abbiamo alcuna garanzia sul modo
in cui sarà gestito l'albergo. A mio parere, infatti, considerata
la quantità di soldi impegnata dalla Regione e per evitare che la
gestione della struttura venga affidata a terzi, si potrebbero
esigere delle garanzie più consistenti, anche al fine di
incrementare l'occupazione locale.
Ricordo, infatti, che nella Valle di Gressoney esistono molte
persone che hanno frequentato o che frequentano la scuola
alberghiera, che, tra i suoi dirigenti, annovera una persona
originaria di Gaby che ha avuto una notevole influenza sui giovani
del posto. Poiché in quella zona vi sono molte persone che possono
contribuire alla gestione di quella struttura alberghiera,
bisognerebbe rivedere il provvedimento oppure sarebbe opportuno che
la Giunta regionale chiedesse alla Società Ghiacciai del Lys
Immobiliare s.r.l. di avere una gestione limpida, che rispetti le
direttive dell'Amministrazione regionale.
Vorrei poi che non si tenesse conto del verbale della
deliberazione della Comunità Montana, che ho citato nel corso della
seduta segreta, e che anzi si invitasse il suo Presidente a far sì
che non si abbiano più a ripetere episodi di questo genere.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Ho chiesto la parola solo per
dichiarare l'astensione del Gruppo socialista.
Pur comprendendo le ragioni che hanno determinato la Giunta alla
sua adozione, riteniamo che il provvedimento sia eccessivamente
straordinario, perché un disegno di legge deve avere, comunque, il
carattere della generalità e non si deve rivolgere in modo
specifico solo ad una società, come in questo caso. Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi concordiamo sull'opportunità di
dare un carattere di generalità a questi interventi; tuttavia,
essendoci stato illustrato il senso del presente intervento, che
tiene conto della necessità di aumentare la capacità ricettiva del
Comune di Gressoney-La-Trinité, continuiamo a rimanere favorevoli
al provvedimento, con la raccomandazione alla FINAOSTA di
verificare se esistono tutte le garanzie finanziarie necessarie
alla concessione del mutuo. Ritengo, infatti, che questo compito
spetti alla FINAOSTA, come strumento tecnico, perché noi non
abbiamo elementi per dire che quella società sia più o meno
affidabile dal punto di vista finanziario.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Certamente la commissione preposta
all'esame delle pratiche di mutuo porrà la massima attenzione anche
alla gestione dell'albergo. Sarebbe stato preferibile predisporre
un provvedimento di carattere generale e nella stessa relazione che
accompagna il presente disegno di legge c'è scritto: "In attesa di
mettere a punto un provvedimento a carattere generale (per
realizzare anche nelle vallate laterali strutture alberghiere di
grande portata)... si ritiene opportuno ricorrere ad uno strumento
straordinario...", per la collocazione particolare della struttura
in questione.
PRESIDENTE:
Passiamo all'esame dell'articolato.
Do lettura dell'articolo 1.
Articolo 1
1. Al fine di contribuire ad un tempestivo riequilibrio del
rapporto fra ricettività alberghiera e infrastruttura turistica in
Valle di Gressoney, la Giunta regionale è autorizzata ad approvare
la concessione di prestiti a tasso agevolato in favore della
Società "Ghiacciai del Lys Immobiliare s.r.l." con sede in
Gressoney-La-Trinité per la realizzazione del complesso alberghiero
che la Società stessa ha in corso di esecuzione in località Stafal,
in Comune di Gressoney-La-Trinité.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 2.
Articolo 2
1.
I finanziamenti di cui all'art. 1, della durata
massima di anni 20, vengono concessi al tasso annuo di interesse
pari al 30% dell'ultimo tasso di riferimento dell'edilizia
residenziale pubblicato al momento della stipula del contratto, e
in misura non superiore al 70% della spesa ammessa.
2.
Concorrono a formare la spesa ammissibile le spese
già sostenute all'atto dell'entrata in vigore della presente legge
e quelle ancora da sostenersi per la realizzazione ed il
completamento del complesso di cui all'art. 1.
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 3.
Articolo 3
1. I finanziamenti di cui alla presente legge sono concessi
per tramite della Finaosta S.p.A. con le procedure e alle
condizioni di cui alla convenzione rep. n. 6454, del 4.8.1983, e
successive modificazioni, in atto tra la medesima Finaosta S.p.A. e
la Regione per la concessione dei mutui di cui alla legge regionale
8 ottobre 1973, n. 33 e successive modifiche e
integrazioni.
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 4.
Articolo 4
1. I mutui previsti dalla presente legge non sono, in alcun
caso, per le medesime iniziative, cumulabili con altri contributi
o
provvidenze regionali, mentre sono cumulabili con analoghe
provvidenze concesse dallo Stato o
da Enti da esso delegati
o
da altri Enti pubblici per le medesime iniziative entro il
limite massimo della spesa riconosciuta ammissibile ai sensi della
presente legge.
PRESIDENTE:
Se nessuno chiede la parola, pongo in
votazione l'articolo 4
testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 5.
Articolo 5
1.
Per l'ottenimento dei finanziamenti di cui agli
articoli precedenti la s.r.l. "Ghiacciai del Lys Immobiliare" deve
presentare all'Assessorato regionale del turismo, urbanistica e
beni culturali domanda in carta legale, corredata di progetto,
preventivo di spesa e relazione tecnica.
2.
Dopo l'istruttoria compiuta dall'Assessorato, la
domanda è sottoposta all'esame della Commissione di cui all'art.
18, della legge regionale 8 ottobre 1973, n. 33, e successive
modificazioni e integrazioni, per un parere
tecnico-consultivo.
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 6.
Articolo 6
(norme finanziarie)
1. L'onere derivante dall'applicazione della presente legge,
previsto in complessivi 6 miliardi, graverà sul cap. 37901 di nuova
istituzione, del bilancio di previsione della Regione per l'anno
1988.
2. Alla copertura dell'onere di cui al comma precedente si
provvede mediante riduzione degli stanziamenti previsti sui
seguenti capitoli del bilancio di previsione per l'esercizio 1988
per gli importi sottoindicati:
quanto a lire 5.000.000.000 cap. 26750
quanto a lire 1.000.000.000 cap. 36400.
PRESIDENTE:
Se nessuno chiede la parola, pongo in
votazione l'articolo 6 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 7.
Articolo 7
(variazioni di bilancio)
1. Alla parte spesa del bilancio di previsione della Regione
per l'anno 1988 sono apportate le seguenti variazioni:
In diminuzione
cap. 26750 "Spese per la sottoscrizione di titoli azionari
della Raccordi Autostradali Valle d'Aosta S.p.A."
L.R. 28.12.1984, n. 73".
lire 5.000.000.000
cap. 36400 "Spese per la costituzione del fondo di dotazione
della FINAOSTA S.p.A. per gli interventi della gestione
speciale"
L.R. 28.6.1982, n. 16 art. 5 e 9
L.R. 19.6/1984, n. 24
lire 1.000.000.000
TOTALE in diminuzione
lire 6.000.000.000
In aumento
Settore 2.2.2.: Sviluppo economico
Programma 2.2.2.13.: Interventi promozionali per lo sviluppo
di attività alberghiera ed extra-alberghiera.
cap. 37901 (di nuova istituzione) codificazione
2.1.2.6.4.3.10.24.09 "Spese per finanziamenti per la realizzazione
di un complesso alberghiero in fraz. Stafal di
Gressoney-La-Trinité"
lire 6.000.000.000
PRESIDENTE:
Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'articolo 8.
Articolo 8
1. La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
PRESIDENTE:
Se nessuno chiede la parola, pongo in
votazione l'articolo 8 testé letto.
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Breuvé, Pascale, Sandri e Torrione)
Il Consiglio approva
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
PRIMA VOTAZIONE: NULLA
ESITO DELLA SECONDA VOTAZIONE
Presenti: 26
Votanti: 23
Favorevoli: 21
Contrari: 2
Astenuti: 3 (Breuvé, Pascale e Torrione)
