Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2449 del 10 dicembre 1986 - Resoconto
OGGETTO N. 2449/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente inquadrano
l'attività del Consiglio regionale dal 26 novembre 1986 in poi:
Disegni di legge presentati:
D.L. n. 341, presentato dalla Giunta regionale in data 27
novembre 1986, concernente: "Norme per la formazione, la
riqualificazione e l'aggiornamento degli operatori dei servizi
sociali e assistenziali" (I e IV Commissione)
D.L. n. 342, presentato dalla Giunta regionale in data 27
novembre 1986, concernente: "Finanziamento delle spese per la
realizzazione di un centro occupazionale regionale per portatori di
handicap" (I e IV Commissione)
Disegni di legge vistati:
D.L. n. 305, concernente: "Riapprovazione con modificazioni
della legge regionale concernente: "Norme per la concessione di
finanziamenti agevolati a favore delle cooperative edilizie"
D.L. n. 317, concernente: "Rifinanziamento per l'anno 1986 della
legge regionale 28 dicembre 1984, n. 76 concernente la costituzione
di fondi di rotazione per la ripresa dell'industria edilizia"
D.L. n. 299, concernente: "Riapprovazione, con modificazioni
della legge regionale concernente: "Disciplina della professione di
maestro di sci e delle scuole di sci in Valle d'Aosta"
D.L. n. 313, concernente: "Ulteriore finanziamento per la
realizzazione dell'impianto di compattazione e della discarica di
rifiuti solidi urbani nel Comune di Brissogne e per la concessione
di contributi ai Comuni della Valle d'Aosta ai fini di cui all'art.
24 della legge regionale 16 agosto 1982, n. 37"
Disegni di legge non vistati:
D.L. n. 306, concernente: "Riforma dell'organizzazione turistica
della Regione"
Deliberazioni vistate: n. 33
Deliberazioni non vistate: -
PETIZIONE
In data 3 dicembre 1986 il prof. Giuseppe Montesano, ex
Presidente di questa Assemblea, residente in Courmayeur, ha
presentato alla Presidenza del Consiglio regionale una petizione
tendente a sollecitare l'intervento del Consiglio regionale
affinchè l'ANAS provveda all'installazione di idonea segnalazione
di pericolo nel tratto della strada statale
Courmayeur-PréSaint-Didier, ove ripetutamente si verificano
gravissimi incidenti stradali.
La petizione sarà sottoposta all'Ufficio di Presidenza per
l'istruttoria necessaria per la successiva iscrizione all'ordine
del giorno di una prossima adunanza consiliare.
Riunioni:
Ufficio di Presidenza: 1
Conferenza dei Capigruppo e Ufficio di Presidenza: 2
I Commissione: 1
II Commissione: 1
III Commissione: 1
V Commissione: 1
I e V Commissione in riunione congiunta: 1
I e IV Commissione in riunione congiunta: 3
I e III Commissione in riunione congiunta: 3
I - II e IV Commissione in riunione congiunta: 1
Si sono svolte nei giorni scorsi a Parigi e in tutta la Francia
imponenti manifestazioni di studenti che contestavano apertamente
il contenuto di un progetto di legge governativo di riforma delle
università, ritenuto dagli stessi studenti selettivo e mirante a
restringere gli spazi di accesso della gioventù alle
università.
Sono state giornate di profonda tensione, funestate da un grave
incidente in cui ha perso la vita un giovane manifestante.
Numerosi feriti e contusi si sono registrati tra le forze
dell'ordine.
Il Governo francese ha poi ritirato il progetto di legge così
duramente contestato per cui si ha ragione di credere che la
protesta possa smorzarsi in tempi relativamente brevi.
Quando manifestazioni che dovrebbero avere una connotazione
tipicamente pacifica degenerano in atti di violenza, come quelli
verificatisi nei giorni scorsi soprattutto nel Quartiere latino,
non si può non esprimere profonda preoccupazione, unita alla più
ferma condanna della violenza, da qualsiasi parte essa
provenga.
Colleghi Consiglieri,
ancora un grave lutto per la Valle d'Aosta: lunedì 8 dicembre è
mancato improvvisamente Monsignor Fausto Vallainc, Vescovo di
Alba.
La notizia della Sua scomparsa si è rapidamente diffusa nella
nostra Regione ed ha suscitato profonda commozione.
Pur avendo vissuto la Sua vita pastorale quasi sempre fuori
dalla Valle, fatta eccezione per i primi anni dell'immediato
dopoguerra, Mgr. Vallainc era sempre rimasto profondamente legato
alla Sua terra di origine, alla Sua Champorcher, ove ogni anno, e
quando i numerosi impegni glielo consentivano, veniva a trascorrere
periodi di riposo.
L'avevamo visto per l'ultima volta in occasione di quello
storico evento che fu la visita pastorale di Sua Santità Giovanni
Paolo II nella nostra città e nella nostra Valle: in quel frangente
Monsignor Vallainc, unitamente ai Vescovi del Piemonte, concelebrò
la Messa a Montfleury.
Nessuno allora avrebbe immaginato che di lì a pochi mesi questo
grande Valdostano, ancora pieno di vita e di entusiasmo, ci avrebbe
lasciati.
Voglio qui ricordare alcuni punti del Suo commosso messaggio che
mi indirizzò in quella occasione, messaggio da cui traspare ancora
una volta il Suo legame sentimentale con la Valle d'Aosta.
Disse in quell'occasione Monsignor Vallainc: "E se Dio mi dà
vita, propongo di passare, l'anno prossimo, una settimana ad Aosta
per vedere e godere di tutte le cose belle realizzate, dagli scavi
ai musei, alle costruzioni, alle mille innovazioni nella ricerca
della storia e dell'arte del nostro illustre passato. Anche questo
è un modo di rendere gloria a Dio, valorizzando quanto ha deposto
nelle nostre mani perché torni a Lui in rendimento di grazie e di
fede sempre più convinta".
Monsignor Fausto Vallainc era nato a Champorcher il 14 ottobre
1916. Dopo aver compiuto i Suoi studi presso il Seminario di Aosta,
esercitò il Suo primo ministero apostolico a Pont-Saint-Martin; fu
poi professore di lettere presso il Seminario Maggiore, assistente
ecclesiastico dell'Azione Cattolica.
Nel dicembre 1946, quando l'autonomia valdostana, così duramente
conquistata, muoveva i suoi primi passi, Monsignor Vallainc fu tra
coloro che parteciparono intensamente al fecondo dibattito politico
che caratterizzò quegli anni.
Insieme a Monsignor Alfonso Commod fondò il settimanale
cattolico diocesano "L'Indipendente", giornale che si distinse per
la vivacità delle tesi contenute nei suoi articoli.
Nel 1950 Monsignor Vallainc lascia la Valle d'Aosta, chiamato a
Roma dal Prof. Luigi Gedda, Presidente nazionale dell'Azione
Cattolica, che Gli affida importanti incarichi.
Successivamente divenne delegato nazionale dell'Italia per il
Movimento internazionale della "Pax Christi" e il 16 dicembre 1957
fu nominato da Sua Santità Pio XII Cameriere segreto.
Fu ancora responsabile della rivista "Settimana del Clero" e
Consigliere ecclesiastico dell'Unione Cattolica Stampa
Italiana.
Ma fu soprattutto negli anni di preparazione del Concilio
Ecumenico Vaticano II che Monsignor Vallainc ebbe modo di dar prova
delle Sue alte doti di giornalista e di maestro delle comunicazioni
sociali. Resse infatti con competenza riconosciutaGli da tutti
l'Ufficio Stampa del Concilio dal 12 ottobre 1961 al dicembre 1965
e dal 1966 al 1970 fu Direttore della Sala Stampa del Vaticano.
Nel 1970 fu nominato Vescovo della Diocesi di Colle di Val
d'Elsa e nel 1975 fu consacrato Vescovo della Diocesi di Alba.
Una vita intensa, quella di Monsignor Vallainc, tutta dedicata
alla diffusione del messaggio cristiano con una attiva presenza
nell'ambito dei mass-media.
E qui voglio ricordare, a dimostrazione di quanto grandi fossero
le Sue capacità di comunicazione, un giudizio apparso su un
quotidiano francese del 13 luglio 1970, proprio nel momento in cui
lasciava la Direzione della Sala Stampa del Vaticano. Scriveva
allora "Le Figaro": "Nous étions habitués à sa petite silhouette
ronde, à son regard malicieux et à son inaltérable gentillesse. Il
était beaucoup plus compétent qu'il ne voulait le paraître parfois,
feignant parfaitement l'étonnement, la surprise la plus complète,
en s'éloignant au plus vite dans un froufroutement de soutane quand
il ne voulait pas répondre aux interrogations qu'on lui
posait".
La Sua dipartita lascia dunque un vuoto incolmabile.
Con Monsignor Vallainc infatti scompare uno degli ultimi grandi
protagonisti del Clero valdostano di questo ultimo mezzo
secolo.
PRESIDENTE
: Ricordo ai Colleghi Consiglieri che gli
interventi sulle comunicazioni del Presidente devono essere
brevi.
Ha chiesto la parola il Consigliere Aloisi; ne ha facoltà.
ALOISI (M.S.I.):
Vorrei fare una breve considerazione sul
disegno di legge relativo alla Riforma turistica regionale. Il
sottoscritto era intervenuto a suo tempo per illustrare i vari
punti di incostituzionalità dello stesso disegno di legge. La mia
relazione era abbastanza tecnica e precisa e vi si documentava ed
illustrava tutto quello che, a mio avviso, non doveva essere
inserito in quella legge che non era da me considerata una legge di
riforma, ma soltanto una legge utile per lottizzare le varie
presidenze delle Aziende Autonome di Soggiorno.
A smentire le dichiarazioni fatte tempo addietro da qualche
Assessore, che aveva dichiarato in quest'aula che le osservazioni
avanzate dalla minoranza erano comunque prese in considerazione,
resta il fatto che le mie osservazioni di allora non sono state
prese in considerazione, anzi sono state completamente
ignorate.
Pertanto mi sono rivolto a chi di dovere ed ho inoltrato un
esposto alla Presidenza del Consiglio dei Ministri, al Ministro
degli Affari Interni, al Ministro del Tesoro, al Ministro del
Turismo ed a S.E. Luca San Mauro, Presidente della Commissione di
Coordinamento. In quell'esposto ho illustrato tutti gli articoli ed
i passaggi che io ritengo incostituzionali.
La legge è stata poi bocciata dalla Commissione di Coordinamento
che ha dato ragione ad un esponente dell'opposizione che aveva
svolto il suo giusto dovere di mettere in evidenza in quest'aula i
passaggi incostituzionali. Le osservazioni fatte dal sottoscritto
in riferimento a quei passaggi non sono state recepite dalla
maggioranza che ha dimostrato di continuare ad operare seguendo la
logica perversa dei numeri: uno non conta niente, tanti invece
contano e decidono.
Siamo di fronte ad un'ulteriore ed evidente dimostrazione del
fatto che, per quante cose giuste, vere e concrete noi possiamo
dire, non siamo mai presi in considerazione da questo
Esecutivo!
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei intervenire brevemente
sulla mancata approvazione della legge n. 306 e sulla petizione del
prof. Giuseppe Montesano, ex Presidente di questa Assemblea.
Ancora una volta è stato dimostrato che le osservazioni
dell'opposizione non vengono prese assolutamente in considerazione
ed il risultato più scontato è la bocciatura del progetto di legge.
Già in quel Consiglio noi avevamo ritenuto necessario apportare
delle modifiche al disegno di legge n. 306, ma ancora una volta
questa maggioranza, arrogante in tutti i sensi, si è chiusa a
riccio e la conseguenza più logica è stata la bocciatura di un
provvedimento di legge che noi consideriamo in gran parte
incostituzionale.
Per venire alla petizione del prof. Montesano, io credo che un
cittadino sensibile alla risoluzione di un problema che causa
decine e decine di morti, non debba essere costretto a fare una
petizione. L'Assessore Fosson aveva preso l'impegno di mettersi in
contatto con l'ANAS per provvedere all'installazione di impianti
luminosi.
Poiché egli promette sempre, ma non mantiene mai i suoi impegni,
io ho presentato una mozione, che sarà discussa nel prossimo
Consiglio regionale, con la quale chiedo l'impegno del Consiglio
affinché, in quella pericolosissima curva di Pré-Saint-Didier, (in
due anni vi sono stati una decina di morti) si installi
urgentemente un impianto di segnalazione che, del resto, non è
molto costoso.
Prendiamo atto con mortificazione del fatto che il Presidente
della Giunta non si sia neppure degnato di rispondere ad una
petizione presentata più di un anno fa addirittura da un ex
Presidente del Consiglio.
Il problema, comunque, deve essere risolto e pertanto ribadisco
l'invito all'Assessore Fosson a fornirci delle serie e
valide spiegazioni per la definitiva risoluzione di questo
grave problema.
