Classificazione
TRASPORTI E VIABILITÀ
Viabilità



Oggetto del Consiglio n. 438 del 25 marzo 2009 - Resoconto
OGGETTO N. 438/XIII - Interrogazione: "Revisione del progetto
di realizzazione della variante della S.S. n. 27 del Gran San
Bernardo".
Interrogazione
Richiamate le nostre precedenti iniziative consiliari
sull'argomento, risalenti ai mesi di luglio e novembre
2008;
Ricordato che sono oramai trascorsi 5 mesi dal tragico
incidente del 21 ottobre 2008 sulla Strada Statale 27 del Gran San
Bernardo e che al momento non si hanno ancora certezze sui lavori
del I° lotto e la progettazione del II°;
Evidenziata l'importanza che riveste l'adeguamento della S.S.
27 del Gran San Bernardo per l'incolumità dell'utenza stradale e
per il miglioramento delle condizioni ambientali e di vita delle
popolazioni dei comuni interessati;
i sottoscritti Consiglieri regionali
Interrogano
l'Assessore competente per sapere:
1) se, come garantito dal Ministro Matteoli nell'ottobre
2008, si sta procedendo alla revisione del progetto nell'ottica di
realizzare l'intera variante come da progetto approvato nel
1995;
2) a che punto è l'iter dei lavori previsti dal I° lotto
funzionale;
3) se è previsto a breve un incontro tra Amministrazione
regionale, Anas e Comuni di Etroubles e Saint-Oyen per valutare
l'evoluzione del dossier;
F.to: Bertin - Cerise Giuseppe - Chatrian - Louvin - Morelli
Patrizia
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Questo è un argomento che - come
giustamente gli interroganti citano nell'interrogazione - abbiamo
già affrontato più volte. Abbiamo richiesto, essendo le domande
molto puntuali, anche all'ANAS direttamente di scriverci due righe
in merito alla situazione attuale. In riferimento a questa
iniziativa, la risposta dell'ANAS è di questo tenore: "l'ANAS sta
procedendo agli approfondimenti necessari al fine di valutare la
possibile soluzione progettuale per il completamento dell'intera
variante", quindi il ragionamento è mantenere gli impegni assunti
anche nei mesi scorsi.
Al punto n. 2, in merito al primo lotto, si comunica che è
scaduto il termine per la presentazione delle offerte, pertanto la
società sta procedendo, terminata la verifica amministrativa, alla
valutazione delle offerte tecniche per poi concludere con le
valutazioni economiche e procedere all'aggiudicazione
presumibilmente entro l'estate; i tempi dell'appalto anche per un
organismo come l'ANAS sono di questa entità.
Punto n. 3: la società si dichiara disponibile ad incontri con
le Amministrazioni locali e con quella regionale, ma ritiene
prodromico il completamento dell'analisi tecnica al fine di avviare
una discussione su elementi certi, altrimenti si rischierebbe di
"parlarsi addosso" senza avere risposte chiare.
Président
- La parole au Conseiller Bertin.
Bertin (VdAV-R)
-
Merci, M. le Président
.
Ringrazio l'Assessore per la risposta, in effetti è già la seconda
o terza interpellanza che presentiamo su questo argomento.
Riteniamo importante tenere l'attenzione alta su questo intervento
sulla strada statale n. 27, perché altrimenti ci si accorge dei
problemi solo quando succedono incidenti mortali come è successo
ormai cinque mesi fa. È altrettanto importante, a nostro avviso,
coinvolgere il più possibile la comunità locale nelle scelte che
devono essere fatte sul tracciato. Come già evidenziato (non voglio
ripetermi per la terza volta) nelle altre interpellanze, i problemi
sono piuttosto complessi e fra le varie soluzioni quella ultima
proposta non risolve (o risolve solo in parte) i problemi di
sicurezza e crea ulteriori danni da un punto di vista paesaggistico
e ambientale. Ringrazio comunque per le risposte puntuali, spero
che l'Amministrazione regionale voglia tener vivo l'argomento e si
impegni a convocare i Comuni o l'ANAS per fare il punto sulla
situazione.
