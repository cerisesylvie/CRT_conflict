Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2045 del 30 novembre 2022 - Resoconto
OGGETTO N. 2045/XVI - Razionalizzazione periodica delle
partecipazioni pubbliche ex articolo 20, del d.lgs. 175/2016 alla
data del 31 dicembre 2021. Individuazione delle partecipazioni da
mantenere e da razionalizzare e fissazione degli obiettivi
specifici sul complesso delle spese di funzionamento delle società
controllate, ex articolo 19, d.lgs. 175/2016.
Bertin (Presidente) -
Punto n. 6.04. Per l'illustrazione,
ha chiesto la parola l'assessore Caveri, ne ha facoltà.
Caveri (AV-VdA Unie) -
Si tratta, cari colleghi, del
periodico rapporto che presentiamo ai sensi della legge Madia e che
riguarda l'insieme delle partecipazioni regionali naturalmente
tenendo conto delle differenze esistenti nella delibera stessa e
anche nel materiale che è stato allegato a seconda naturalmente
della partecipazione della nostra Regione. Un ruolo essenziale
giocato da Finaosta, società che proprio quest'anno compie i propri
40 anni e vengono fissati alcuni obiettivi per il futuro, anche se
naturalmente credo che questa sarà un'occasione, quella di
quest'anniversario, per riflettere sui cambiamenti avvenuti negli
anni e sulla necessità, anche in comparazione con le evoluzioni che
si sono avute nelle diverse finanziarie regionali... l'occasione
sarà utile, da una parte, per rendere più solida la nostra
finanziaria regionale che negli anni passati ha visto anche tutta
una serie di uscite di personalità che avevano segnato la storia
della Finaosta e, dall'altra, anche proprio per riflettere su
elementi di una capacità di impulso che era nelle previsioni sin
dalle origini di questa nostra partecipata al 100 percento.
Naturalmente si dà conto poi all'interno della documentazione di
altre società, del Casino de la Vallée, presente anche con alcune
riflessioni nel DEFR che approveremo più avanti, una discussione
aperta non solo fra di noi ma anche con i sindacati sul futuro
della Società dei servizi, che è un'altra partecipata al 100
percento, il ruolo di INVA, partecipata al 75,357 percento con un
ruolo che è stato rafforzato nella
governance
, cioè nel CdA
con la presenza degli altri soci.
Poi c'è tutta una serie di osservazioni che poi in qualche
maniera vengono riproposte anche dalla stessa Sezione di controllo
della Corte dei conti sulle società che si occupano di aspetti
viari e stradali; l'unica sulla quale noi abbiamo un controllo vero
e proprio è Sitrasb, ho già raccontato nel tempo come questo del
Traforo del Gran San Bernardo sia uno degli elementi più delicati,
le società autostradali dove purtroppo siamo soci di minoranza,
quindi non con una capacità decisionale come la RAV e la SAV. Ci
sono poi società rispetto alle quali la Regione stessa ha già
prefissato degli obiettivi, come la parziale cessione di quote di
Aosta Factor, l'Autoporto, che è un'altra società strategica per la
nostra Valle, poi l'insieme delle società funiviarie, che purtroppo
risultano ancora all'interno della legge Madia malgrado gli sforzi
dei Parlamentari valdostani, in particolare il senatore Lanièce in
passato di trovare delle soluzioni alternative perché certamente la
veste della Madia è una veste estremamente stretta rispetto a
società funiviarie. Ancora la SIV di cui abbiamo parlato anche in
Commissione che si è ritrovata nella situazione proprio su spinta
della Corte dei Conti di un'unica gestione, un'unica società di
scopo per due interventi molto diversi: quello dell'Ospedale e
quello dell'Università. C'è poi un ruolo importantissimo di una
partecipata indiretta di CVA e delle sue diverse società, in
particolare di Deval, le osservazioni che noi abbiamo nel documento
riguardano in particolare... al di là del descrittivo delle
mission
nei prossimi anni delle diverse società, esistono
ancora la questione dell'IPLA in cui siamo in attesa della
liquidazione della quota azionaria, di Air Vallée in attesa della
chiusura della procedura fallimentare, di Alpifidi, il cui rimborso
delle quote detenute dalla Cervino avverrà in tempi rapidi e poi
capire il destino di Iseco visto che è scaduto il contratto
sottoscritto per il siero del latte. Le indicazioni che vengono
date nel documento sono sostanzialmente quelle delle linee guida
derivanti dalla legge Madia in attesa di avere, spero in tempi
rapidi, la delibera applicativa della legge 20, che dovrebbe, tra
l'altro, rendere più flessibili alcuni aspetti oggettivamente
rigidi della legge Madia, credo che chiunque di noi auspichi, tra
l'altro, che questa legge venga modificata perché era nata con
intenti nobili e in certi casi si è trasformata in una specie di
gabbia sull'operatività delle società.
Per quanto riguarda INVA, c'è invece una sottolineatura di
quanto scritto in una propria deliberazione della Corte dei conti,
Sezione di controllo, e quindi rispetto ad alcuni processi di
reinternalizzazione di alcune attività che oggi vengono invece date
all'esterno. È comunque una fotografia interessante di un mondo,
quello delle partecipate, che è plurimo, sul quale credo in
generale ci debba essere una discussione rispetto alla
mission
delle singole società, è sempre interessante notare
come si sia creato negli ultimi mesi un sistema di confronto con la
Corte dei conti, Sezione di controllo, che riteniamo comunque
positivo perché prima dell'invio delle relazioni della Corte dei
conti, esiste oggi un momento di dialogo, che ovviamente non
interferisce nelle decisioni dei giudici contabili, ma consente
alla Regione di effettuare sui testi delle eventuali osservazioni
utili che possano in qualche maniera meglio posizionare alcune
questioni che concernono le società partecipate.
Presidente -
La discussione è aperta, se qualcuno vuole
intervenire... si è prenotato il consigliere Aggravi a cui passo la
parola.
Aggravi (LEGA VDA) -
Semplicemente per fare alcune
considerazioni sul documento in esame e anche sull'interlocuzione
che abbiamo avuto nella commissione competente quando abbiamo
audito e ci siamo confrontati sul contenuto di questo documento
periodico, come ricordava giustamente l'Assessore.
Ci sono sicuramente dei temi che hanno un carattere ripetitivo e
dei temi che, come in tutti i
filing
che vengono inviati ai
Ministeri, spesso si ripetono nel tempo e quindi se vogliamo di
strategico hanno poco, comunque di dettaglio hanno poco, perché
necessariamente con poche parole devono esplicitare quella che è
non soltanto la
ratio
di mantenimento della partecipazione,
ma anche quella che può essere l'eventuale evoluzione della storia
della singola società.
Sicuramente un ruolo preminente, e giustamente lo ha ricordato
lo stesso Assessore, è rivestito dalla mano destra della Regione,
quindi da Finaosta; su Finaosta non torno su tutta una serie di
aspetti e di valutazioni che sono state fatte anche in corso di
quest'anno, se vogliamo ragionare in termini di annualità, visto
che questo documento di razionalizzazione ha un orizzonte temporale
nell'anno, su cui io mi auguro che si possa finalmente trovare
soluzione e pace, parlo soprattutto per quello che può essere un
nuovo e un più efficiente modello di monitoraggio e chiamiamolo di
controllo, ma in senso non ispettivo o forse più nel senso di
guardiania, come spesso dice l'Assessore, anche sulle società a
loro volta partecipate da Finaosta, perché il ruolo di Finaosta
nell'ambito della
governance
delle partecipazioni al di
sotto è altrettanto importante rispetto a quello che il
Dipartimento dell'Amministrazione regionale fa sull'intera
costellazione delle società partecipate.
L'Assessore ricordava alcuni punti aperti, in particolare - e lo
sottolineo ancora - la previsione della legge n. 16/2021, quindi la
storia non finita della cessione parziale delle quote di Aosta
Factor che io penso, l'ho già detto e continuo a dirlo, più il
tempo passa rispetto all'approvazione forse addirittura anche prima
dell'approvazione di quella legge più ovviamente la cosa si
complica perché bisogna rivedere i valori, bisogna rivedere le
ratio
di riferimento, soprattutto, tra l'altro, in uno
scenario molto complesso del mercato degli operatori che si
occupano non soltanto di
factoring
, ma in generale di
gestione del credito, perché sappiamo che non soltanto in Italia ma
a livello europeo c'è stata una ristrutturazione complessiva delle
strutture di controllo dei grandi e medi gruppi finanziari,
soprattutto poi io cito il discorso della gestione del credito in
senso lato, perché sappiamo che non è soltanto di
factor
o
di sconto che si è parlato, ma anche di tutta quella parte di
crediti più o meno deteriorati che hanno visto in Europa procedure
molto grandi di riassetto di tutto il sistema.
Io mi auguro che questa storia prima o poi possa trovare un
fine, che possa coniugare non soltanto la continuità aziendale di
un'importante attore quale Aosta Factor è per l'economia della
Valle d'Aosta, ma soprattutto anche per un discorso di riparto
fiscale, se così possiamo dire, e anche di occupazione e di una
realtà comunque importante per la Valle d'Aosta, non soltanto per
società partecipate, perché per una realtà così piccola come la
nostra Valle comunque avere un operatore nazionalmente riconosciuto
è qualcosa che ci deve anche giustamente far ricordare che abbiamo
delle realtà che altre Regioni e altre realtà non hanno.
Sul discorso del controllo della governance attendiamo anche di
capire quali saranno le evoluzioni, un po' per vedere la
conseguenza di quella che è stata anche la riforma della legge 20,
quindi l'applicazione delle linee guida sulle procedure concorsuali
che, spesso e volentieri, hanno interessato le attività ispettive
di questo Consiglio o di ogni Consigliere; non è una sorta - e lo
ridico - di perversione su questo tipo di attività ma è un
requisito di trasparenza e di correttezza per quello che riguarda
un principio base di tutto questo. Stiamo comunque parlando di
soldi in gran parte di natura e di provenienza pubblica, quindi non
di qualcuno, non di una parte, ma di tutta la comunità.
Sulle società di impianti a fune io sono andato a rivedermi gli
interventi fatti negli scorsi anni riguardanti il documento appunto
di razionalizzazione delle società e non era la prima volta e
probabilmente avremo ancora occasione di chiedere notizie - e lo
abbiamo già fatto con un'iniziativa consiliare -, avremo modo
quanto prima anche di fare dei ragionamenti su quella che è
l'evoluzione, che potrà essere l'evoluzione, che potrà essere una
soluzione del modello degli impianti a fune.
Sappiamo che sicuramente la Madia in questo caso crea delle
problematiche, però dobbiamo anche interrogarci in senso lato su un
aspetto: la Madia è sicuramente stata una forma di definizione, più
che lacci e lacciuoli, di catene io direi nei confronti
dell'operatività aziendale pubblica, ma diciamo che ha messo anche
un freno a delle non proprio belle
best practice
, che
probabilmente hanno interessato più altre realtà, ma chi un minimo
se lo ricorda il fenomeno delle municipalizzate di passata memoria
hanno generato non pochi problemi e stanno generando, perché certi
debiti ce li si sta portando avanti non soltanto a livello di
singole Regioni o Comuni ma anche a livello nazionale, perché in
alcuni casi un po' tutti abbiamo pagato dei debiti di certi
tipi.
Su questo discorso sicuramente sarà necessario però capire in
che termini si può modificare o evolvere la Madia, perché c'è un
principio e una problematica di base e giustamente l'Assessore
citava anche CVA. CVA è un operatore che opera nel mercato e
giustamente finalmente è riuscito a uscire da una forma di
costrizione ma proprio perché l'ente pubblico, io voglio
rappresentarlo così, l'Amministrazione è passata da essere un
controllante a essere un azionista, quindi le politiche industriali
della società, come ogni tanto ricordiamo a qualcuno, devono essere
definite nell'alveo di quella società e della governance che è
nominata e che poi, a chiusura dei bilanci, dovrà rendere conto ai
suoi azionisti, in questo caso al suo azionista.
Le società di impianti a fune operano anche loro in un mercato,
operano anche loro con delle finalità non del tutto sociali, anche
sociali, perché sappiamo che senza le società di impianti a fune
alcune realtà, non solo, potrei dire tutte realtà, anche realtà che
stanno bene magari per altre forme di turismo, avranno e hanno
necessariamente una perdita, perché stiamo parlando di fatturati
importanti per la Valle d'Aosta e di potenziali di crescita anche
importanti, non soltanto legati alle stagioni invernali, ce lo
siamo detti in più occasioni. Su questo bisognerà anche capire in
che modo si può agire nel modificare o nell'evolvere la Madia.
Perché sto dicendo questo? Perché forse anche il fatto di aver
semplicemente in alcuni casi chiesto di uscire dalle catene della
Madia senza capire la
ratio
di riferimento è un problema,
perché non possiamo finire nel pessimo passato e quindi gestire
queste società un po' come se fossimo degli operatori privati, è
un'altra cosa, sono soldi pubblici magari, e qui mi collego a forse
io mi auguro uno dei grossi dibattiti su quello studio di scenario
sulle future società di impianti a fune, forse dobbiamo anche
valutare quale potrà essere il nuovo modello di finanziamento di
queste società, magari di compartecipazione con soggetti privati e
soprattutto di investimenti che, al di là dei nuovi impianti anche
sugli impianti su cui c'è da fare manutenzione ed evoluzione,
ovviamente sappiamo che i costi non sono più quelli di una volta,
al di là dell'inflazione e del caro materie prime, e poi anche
perché sappiamo che abbiamo una concorrenza sempre più numerosa e
soprattutto sempre più forte che comunque porta una competizione
maggiore.
C'è un ultimo passaggio su cui forse ci sarà anche la necessità
di approfondire, ma ne avremo modo di parlare, però lo voglio dire
perché è altresì una realtà molto importante, io penso che in
questo caso aver fermato la valutazione rispetto a una indicazione
fatta dalla Corte dei conti relativamente a un'eventuale fusione
tra Structure e Autoporto sia stata cosa buona e giusta, prima per
- passatemi il termine - fare i compiti a casa in Structure e
rimetterla in sesto e poi capirne il potenziale futuro, e sto
parlando della riforma della legge di riferimento che definirà un
aggiornamento del ruolo e delle attività di Structure, e forse in
questo caso ben vengano le indicazioni della Corte, ma è bene che
come azionisti ci si faccia dei ragionamenti e soprattutto si
capisca se non si può pensare, al di là di mere fusioni a freddo,
anche su un'evoluzione del modello di
business
di queste
realtà.
Sicuramente questo documento è un'incombenza burocratica e di
monitoraggio per il MEF, ma altrettanto è un momento anche di
confronto e di utile sintesi a fine anno di quello che è, ripeto,
il mondo delle nostre partecipate.
Sappiamo però che in molte di queste realtà c'è tanto da fare,
alcune le abbiamo citate, e ci auguriamo in futuro di poter
lavorarci sopra, perché, al di là di tutto, poi ci sono due
elementi che pesano: il tempo, perché certe decisioni devono essere
prese nei tempi e in tempi congrui, perché altrimenti più si perde
o comunque più si allunga il tempo più certe decisioni devono
modificarsi necessariamente perché le condizioni di riferimento
cambiano e poi soprattutto la forza, però sui rapporti di forza
avremo modo penso di discuterne ampiamente in questo Consiglio e
prossimamente perché, lo sappiamo, maggioranze deboli non fanno
molte cose.
Presidente -
Vi sono altri interventi? Se non vi sono
altri interventi, mettiamo in votazione il documento. Chiudiamo la
discussione generale. Per il Governo, la parola all'assessore
Caveri.
Caveri (AV-VdA Unie) -
Molto brevemente qualche
osservazione su quanto detto dal collega Aggravi. Sicuramente su
Aosta Factor c'è in questo momento un lavoro da parte
dell'
advisor
, siamo da pungolo per trovare una soluzione,
non è solo una questione economica, anche se per il riparto fiscale
Aosta Factor è significativo, è una questione anche di
professionalità.
Come aveva fatto in Commissione il collega Testolin, la
professionalità di personale delle partecipate è importante e non è
un caso che nel DEFR abbiamo ricordato a INVA come si debba avere
una certa attenzione in quella parte di personale di recente
trasferito e che si occupa di materia previdenziale e che deve
poter avere un proprio spazio di autonomia all'interno della
società come INVA.
La delibera applicativa della rinnovata legge 20 è in corso di
discussione, sugli impianti a fune lo studio della Deloitte sarà
all'attenzione della Giunta per una riflessione sullo scenario
futuro, grandi, piccoli, unione, pluralismo degli aspetti locali,
senza avere dei tabù nei confronti ovviamente al capitale
privato.
Per quanto riguarda la Madia, bisogna ricordarsi che sicuramente
questa legge, in fase di recepimento di regole di tipo comunitario,
è stata più stringente forse sulla base di scandali che avevano
colpito il mondo delle partecipate. Io credo che si debba tenere
comunque conto del fatto che tutta una serie di regole sono di
derivazione comunitaria e quindi non modificabili.
Per quanto riguarda la Corte dei conti, credo che ci sia un
rapporto corretto nelle indicazioni e i suggerimenti, avendo però
il coraggio anche di spiegare le nostre ragioni, cioè quando si
ritiene che il suggerimento della Corte dei conti sia da discutere,
o anche in certi casi di non tenerne conto, però bisogna sempre
ogni volta spiegare le nostre ragioni.
Il Dipartimento delle partecipate non è né buono, né cattivo, si
ha però la preoccupazione di fare in modo che questa questione
delicatissima del controllo analogo venga sempre tenuta da conto
perché sappiamo che certe scelte o certe mancate scelte possono
ricadere poi sulle "corna" dell'amministratore.
Presidente -
Ci sono dichiarazioni di voto? Metto in
votazione. La votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
Il documento è approvato.
