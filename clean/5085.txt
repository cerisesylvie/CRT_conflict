Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2150 del 9 luglio 1986 - Resoconto
OGGETTO N. 2150/VIII - PROBLEMI CONCERNENTI LE DISCARICHE DI
RIFIUTI SOLIDI ESISTENTI IN VARI COMUNI DELLA REGIONE.
(Interpellanza).
PRESIDENTE
: Do lettura dell'interpellanza in oggetto
presentata dal Consigliere Torrione:
INTERPELLANZA
Con interpellanza in data 3 aprile 1984 il Gruppo consiliare
socialista chiedeva ragguagli circa il problema di due discariche
di rifiuti e di residui solidi dislocate nei Comuni di Roisan e di
Gignod.
In sede di risposta, l'Assessore alla Sanità affermava
testualmente: "L'area relativa al Comune di Gignod (Loc.
Petit-Quart) è stata individuata con provvedimento dell'Assessorato
alla Sanità del 6 agosto 1982 prot. n. 13017/5; l'area relativa al
Comune di Roisan è stata individuata con provvedimento
dell'Assessorato alla Sanità del 15.3.1985 prot. n. 9188/5". A
proposito di quest'ultimo Comune, l'Assessore Voyat aggiungeva,
sempre in merito all'area: "In proposito è da notare che con
provvedimento n. 82/83 del 27.9.1983 tale Comune ha deliberato
l'estensione della discarica acquistando un ulteriore appezzamento
di terreno confinante con la discarica stessa".
Secondo quanto affermato dall'Assesore alla Sanità si
apprendeva, inoltre, che la discarica di Gignod era gestita
direttamente dal Comune mentre per quella di Roisan era in corso
un'istruttoria supplementare, diretta proprio ad accertare le
modalità di gestione della discarica. Tutto quindi, almeno
apparentemente, secondo le prescrizioni della legge regionale
37/82, sulla raccolta e lo smaltimento dei rifiuti. La risposta
dell'Assessore Voyat era dunque più che mai tranquillizzante.
Sennonché dopo alcuni giorni dalla discussione dell'interpellanza,
nello spazio di una notte la discarica di Roisan si è autoeliminata
non essendo intervenuto alcun provvedimento dell'autorità comunale
o di quella regionale mentre è notizia di questi giorni che con
un'ordinanza il Sindaco di Gignod ha vietato il deposito dei
rifiuti solidi nella discarica a cielo aperto sita in località
Petit-Quart.
La successione degli avvenimenti non può non destare perplessità
e dubbi, visto e considerato che se tutto fosse stato regolare le
due discariche "incriminate" sarebbero ancora regolarmente in
funzione tanto più che di una il Comune interessato aveva
addirittura previsto l'allargamento con l'acquisizione di porzione
di terreno confinante alla discarica stessa.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a) quali sono i reali motivi che hanno determinato la chiusura
delle discariche di rifiuti solidi, peraltro fornite di regolare
autorizzazione ai sensi delle vigenti disposizioni di legge, dei
Comuni di Roisan e Gignod;
b) se nonostante la dismissione di tali discariche esistano
tuttora motivi di preoccupazione per eventuali pericoli di
inquinamento del suolo e delle acque sottostanti, ed in caso
affermativo quali provvedimenti sono stati adottati per scongiurare
un simile pericolo;
c) un giudizio della Giunta regionale sulle procedure seguite
dai singoli comuni valdostani per l'individuazione delle discariche
di rifiuti solidi anche alla luce delle decisioni adottate dalle
Amministrazioni comunali di Gignod e Roisan di chiudere le
rispettive discariche;
d) se sono stati individuati e costituiti i cosiddetti bacini
intercomunali di raccolta e conferimento dei rifiuti solidi;
e) se è a conoscenza che esistono numerose discariche abusive in
quasi tutti i comuni della Valle con grave pregiudizio per la
salute dei cittadini e per il decoro delle località interessate, ed
in caso affermativo quali provvedimenti si intende adottare in
merito.
PRESIDENTE
: Ha chiesto la parola il Consigliere Torrione;
ne ha facoltà.
(voce fuori microfono): "Ahé, andiamo male con tutta quella roba
lì!"
TORRIONE (P.S.I.):
Volevo impressionare la maggioranza!
Non leggo mica tutto, signor Presidente; ne leggo solo un
pezzo!
TAMONE
(fuori microfono):
"Hai tirato fuori il
camion dei rifiuti?"
TORRIONE (P.S.I.):
No, ma anche se io lo tiro fuori,
l'Assessore lo fa sparire e allora è meglio che sia bello grosso,
perché qui le discariche compaiono e scompaiono "dans l'espace d'un
matin".
Io sono un poco imbarazzato nell'illustrare questa
interpellanza, perché ritengo che ci siano due modi per evadere una
risposta. Il primo è quello di stare in silenzio; il secondo,
invece, è quello di propinare, come ha fatto l'altra volta
l'Assessore, una risposta di tre pagine dalle quali io non ho
capito assolutamente niente.
Non ne faccio, ovviamente una colpa all'Assessore, perché ho
capito benissimo che questo "pastone", come si dice in termine
giornalistico, non è farina del suo sacco, ma è frutto di qualche
funzionario un pochino improvvisato e mi assumo tutta la
responsabilità di quanto dico. Quando si scrivono alcune cose,
occorre avere anche il coraggio di andar poi a verificare se quanto
è stato scritto corrisponde a verità. Non metto in dubbio che
quello che si è scritto abbia anche una sua validità, ma certo è
che la vicenda delle due discariche nei Comuni di Roisan e di
Gignod non può non far meditare.
Il giorno dopo o due giorni dopo che noi avevamo discusso in
questo Consiglio l'interpellanza, la discarica di Roisan, nel giro
di una notte si è auto eliminata! È sparita! La sera c'era, durante
la notte l'hanno coperta ed il giorno dopo era sparita. Io credo
che un'efficienza di questo tipo sia unica. Prima si parlava di
disfunzioni della Sanità, ma questo non è vero! Basta dire qualcosa
in questo Consiglio ed il giorno dopo l'amico Assessore Perrin fa
"plaffete" e con un colpo di bacchetta magica la discarica di
Roisan scompare. Cosa ci sia sotto non si sa. Però, morale della
favola, scompare.
TAMONE
(fuori microfono)
: "Sotto ci sono i
rifiuti!"
TORRIONE (P.S.I.):
La battuta del Consigliere Tamone mi
offre la possibilità di sottolineare che sotto ci sono i rifiuti,
ma resta tutto un mistero riuscire a capire che cosa sia successo
in merito all'inquinamento del suolo e delle acque, anche se mi
auguro che l'Assessore me lo vorrà poi chiarire.
Mi sono preoccupato, però, per l'intervento del Sindaco di
Gignod che, stando almeno a quanto io leggo su "La Stampa", ha
fatto sparire anche lui la discarica che insisteva sul suo
territorio, ma, invece di farla sparire completamente, ha vietato
di scaricare i rifiuti solidi in quel luogo che, tra l'altro, era
stato regolarmente autorizzato (sempre che io abbia ben capito
quanto scritto nella risposta dei competenti organi regionali, dove
leggo che solo nell'anno 1983 sono state autorizzate discariche per
rifiuti solidi urbani, tra le quali anche quella di Gignod).
Per quanto riguarda la discarica di Roisan, misteriosamente
scomparsa nel giro di una notte, c'è da notare che gli
amministratori del Comune erano così convinti di utilizzare quel
sito o quell'ambito territoriale per scaricare i rifiuti che ne
avevano addirittura richiesto l'ampliamento. È contraddittorio
l'atteggiamento di un Comune che prima chiede l'ampliamento della
discarica e poi la fa sparire. Pertanto o questa discarica era
irregolare prima, oppure lo è stata dopo, altrimenti non si capisce
come mai l'amministrazione ne abbia richiesto l'ampliamento.
Sembra che un mistero gravi sulle discariche di questi due
Comuni, per cui io mi chiedo se l'applicazione della legge
regionale sullo smaltimento dei rifiuti trova riscontro nella
nostra realtà, oppure se si tratta di un'applicazione "sui
generis".
Io ho apprezzato quanto scritto in quella fumosa relazione nella
quale si diceva: "Sono state predisposte indagini, con uniti
questionari, sui rifiuti solidi urbani, sui rifiuti industriali e
su altri sistemi di raccolta, di trasporto e di trattamento...".
Però, all'atto pratico, dobbiamo constatare che il territorio
regionale è disseminato di discariche abusive (ed anche questo
aspetto è oggetto della mia richiesta di chiarimento) e quelle che
ci sono vengono chiuse o si autoeliminano, come quella di
Roisan.
Io non sono per niente tranquillo di quello che è stato fatto
sia a Roisan che a Gignod, perché non basta proibire, con un colpo
di spugna, lo scarico di rifiuti in una zona e cospargerla di
terra, come ha fatto il Comune di Roisan, per dire che
l'inquinamento non c'è più. Le norme prescritte dalla legge
regionale per le discariche sono ben diverse rispetto alle poche
precauzioni che sono state usate in un caso e nell'altro.
Gli interrogativi su questo problema non me li sono posti io, ma
se li è anche posti "La Stampa", la quale, in un articolo a firma
di Bruno Baschiera, diceva appunto: "Ma che fine faranno i rifiuti
di Gignod adesso che la discarica è stata disattivata?" Del resto
il problema dell'inquinamento del suolo e delle acque non può non
preoccuparci. Io ho formulato una serie di domande all'Assessore
competente e mi auguro che le risposte siano più puntuali di quelle
che mi sono state fornite la volta precedente, anche perché, dopo
tutte le affermazioni che sono state fatte nella lunga relazione
che l'Assessore mi ha accuratamente letto la volta scorsa, non
riesco a capire come si sia potuto verificare che le due
discariche, regolarmente autorizzate dalla Regione, si siano poi
rivelate come una fonte di inquinamento, tanto che il Comune di
Roisan l'ha fatta sparire e quello di Gignod l'ha fatta
chiudere.
Attendo con ansia una risposta puntuale. Grazie, Assessore.
PRESIDENTE
: Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Premetto che ha ragione il Consigliere
Torrione nel dire che la relazione non l'avevo preparata io, perché
penso che un Assessore debba venire a rispondere sulla base di una
relazione tecnica...
TORRIONE (P.S.I.):
(fuori microfono)
: "...che sia
comprensibile...".
VOYAT (U.V.):
...ma era comprensibile, solo che non
bisogna leggere una riga sì e l'altra no...
TORRIONE (P.S.I.):
(fuori microfono):
"Riuscire a
capire qualcosa da lì è duro....".
PRESIDENTE
: Consigliere Torrione, per cortesia!
VOYAT (U.V.):
Volevo dire che non c'è assolutamente nulla
di cui preoccuparsi, perché se le cose migliorano c'è solo da
prenderne atto, ringraziando il Comune...
TORRIONE (P.S.I.):
(fuori microfono):
"Ma sei
ottimista!..".
PRESIDENTE
: Consigliere Torrione, lasci replicare
l'Assessore e poi avrà ancora la possibilità di dire quello che
pensa!
VOYAT (U.V
.): Una volta il Consigliere Torrione è
preoccupato del fatto che esistono delle discariche. La volta dopo,
quando queste discariche vengono dismesse perché il Comune è
riuscito a trovare un accordo con un'altra azienda, come ad esempio
la Maddalena-Rossi, per il trasporto e lo smaltimento dei rifiuti,
il Consigliere Torrione torna nuovamente a preoccuparsi. Ma allora
il Consigliere si preoccupa sempre sia che si faccia qualcosa, sia
che non si faccia nulla: ne consegue che è del tutto inutile
continuare a rispondere!
Se il Consigliere Torrione si ricorda della legge del 1981 che è
stata sostituita dalla legge del 1982, dovrebbe sapere che queste
discariche devono sparire. Se quindi oggi
ne sono sparite
due, ciò significa che ce ne saranno due in meno. Questo non vuol
dire che saranno dismesse completamente o ripristinate, perché i
lavori debbono ancora essere intrapresi. Per il momento, però, è
stato decretato di impedire un'ulteriore immissione di immondizie
che verranno inviate altrove in posti ritenuti più sicuri. Il
Consigliere Torrione, del resto, può essere informato dai due
Sindaci del fatto che da anni essi erano autorizzati a far
trasportare altrove i rifiuti solidi urbani. Che poi la soluzione
sia stata trovata soltanto qualche mese fa, ciò è da ritenere
ugualmente positivo per lo stesso fatto che da due mesi il problema
non esiste più.
Nel punto b) dell'interpellanza il Consigliere Torrione chiede
"se nonostante la dismissione di tali discariche esistano tuttora
motivi di preoccupazione per eventuali pericoli di inquinamento del
suolo e delle acque sottostanti, ed in caso affermativo quali
provvedimenti sono stati adottati per scongiurare un simile
pericolo". Non si può affermare ora se domani l'inquinamento
continuerà o meno. Con certezza possiamo solo dire che noi, il 20
giugno di quest'anno, abbiamo inviato una circolare a tutti i
Comuni, dando indicazioni sulla dismissione delle discariche e sui
lavori da compiere per un loro eventuale ripristino, e ciò in
previsione dell'applicazione della legge n. 47 e dell'entrata in
funzione ad Aosta del compattatore.
Al punto c) dell'interpellanza il Consigliere Torrione chiede
"un giudizio della Giunta regionale sulle procedure seguite dai
singoli comuni valdostani per l'individuazione delle discariche di
rifiuti solidi anche alla luce delle decisioni adottate dalle
Amministrazioni comunali di Gignod e Roisan di chiudere le
rispettive discariche". Se nel 1981 il Consiglio regionale aveva
adottato una legge, che sembra sia stata addirittura di iniziativa
del P.S.I. e del Consigliere Nebbia (ma non ne sono sicuro), e nel
1982 la Giunta ha proposto al Consiglio di modificare o di abolire
quella legge, ciò è dipeso dal fatto che il Consiglio non era
d'accordo sulla prima legge e aveva scelto un tipo di
smaltimento...
(...Interruzione del Consigliere Torrione...)
VOYAT (U.V.):
Ma allora è inutile chiedere se si
sa già la risposta. Se la Giunta regionale ritiene che il
tipo di smaltimento di rifiuti con discariche pubbliche deve essere
modificato facendo la compattazione, e che quindi le discariche
dovranno essere abolite al momento della messa in funzione della
compattazione, ciò vuol dire che la Giunta ed il Consiglio non
erano d'accordo sulla continuazione di quel tipo di smaltimento di
rifiuti.
Si chiede se sono stati individuati e costituiti i bacini di
raccolta intercomunali: c'è in effetti un provvedimento del
Presidente della Giunta regionale, datato 10 gennaio 1984, che
individua in Valle d'Aosta 20 ambiti territoriali di raccolta per i
rifiuti solidi urbani. Questa prima indicazione, però, non può
essere considerata definitiva, in quanto con l'andare del tempo
questo numero potrà o dovrà essere cambiato.
Per quanto concerne l'ultimo punto, come abbiamo già detto nella
precedente interpellanza, nel mese di marzo di quest'anno
l'Assessorato ha promosso un'indagine per verificare la tipologia
ed il tipo di smaltimento dei rifiuti solidi urbani esistenti nei
Comuni della Valle d'Aosta ed in seguito è giunta anche
un'Ordinanza del Ministero della Protezione Civile. L'indagine ha
dato il seguente risultato: scarichi di rifiuti solidi urbani: 29;
scarichi di materiali inerti: 6; depositi di materiali ferrosi: 4.
Ne consegue che in Valle d'Aosta esisterebbero 39 discariche
regolarmente censite dai Comuni.
Voglio ancora precisare che, sempre il 20 giugno di quest'anno,
come già avevamo premesso in occasione della prima risposta data al
Consigliere Torrione nel mese di marzo, abbiamo mandato a tutti i
Comuni un'apposita circolare con la quale chiediamo l'applicazione
della legge n. 37, sia per quanto di competenza dei Comuni, sia
perché i Comuni prevedano la futura raccolta dei rifiuti operata a
livello regionale e sia perché, come dicevo prima, comincino a
prevedere il ripristino di queste discariche pubbliche.
Io ritengo che il Consiglio regionale dovrà intervenire nei
confronti di molti Comuni perché, da quanto ci ha detto la
Commissione tecnica che segue questo settore, ci vorranno centinaia
di milioni per poter ripristinare alcune discariche con interventi
murari, per isolarle da eventuali corsi d'acqua e, a volte, per
portare via certe macerie.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io presento l'onore delle armi
all'Assessore perché dimostra di avere un'abilità "diabolica":
risponde ad una domanda sì e ad una no. Io leggo una riga solo, una
sì e una no, ma anche lui risponde ad una domanda sì e ad una no.
Adesso cercherò di leggere di seguito, senza saltare le righe. Ne
"La Stampa" del 21 giugno 1986 un giornalista interessato che si
poneva delle domande diceva...
TAMONE
(fuori microfono)
: "L'Assessore doveva
rispondere anche a quelle domande?"
TORRIONE (P.S.I.):
No, no, non doveva rispondere a quelle
domande. Forse avrebbe dovuto rispondere, ma no lo ha fatto.
Il giornalista, parlando della discarica di Gignod, diceva: "Il
terreno dove si trova la discarica è in un punto a forte pendenza e
quindi l'azione dilavante delle piogge determina acque putride che,
inevitabilmente, confluiscono nel sottostante torrente o, in
alternativa, ....", e vi risparmio il resto.
Ora io chiedo all'Assessore di mettersi una mano sulla coscienza
per chiedersi se crede di avermi tranquillizzato sulla realtà di
quelle due discariche. Di quella di Roisan non ha assolutamente
parlato ed il Comune interessato si è limitato a cospargere di
terra i rifiuti; punto e basta. Dico di più: non è assolutamente
vero che il Comune si sia accorto solo adesso di dover andare a
cercare un'altra discarica, dopo anni di trattative con non so
quale ditta, perché, secondo quanto mi ha risposto l'Assessore,
aveva chiesto addirittura di ampliare quella discarica.
(...INTERRUZIONE...)
E poi? L'ha trovata adesso l'altra soluzione, ma non prima,
perché l'area individuata è quella che è scritta qui e questo non
l'ho certamente scritto io che, tra l'altro, leggo le righe una di
seguito all'altra senza saltarne alcuna, caro Assessore!
La discarica di Gignod era in questa situazione. Ora, per
bonificare tutte le discariche, le 39 autorizzate e quelle abusive
che non ho capito quante siano, perché l'Assessore non ha risposto
a questa mia domanda, occorrono centinaia di milioni. Ma io chiedo
che tipo di intervento ha fatto finora la Regione per bonificare le
due discariche, quella di Gignod e quella di Roisan. Ha mandato una
lettera ai Comuni? Si è interessata? Ha effettuato un controllo? A
queste domande l'Assessore non ha assolutamente risposto. Eppure il
pericolo di inquinamento del suolo e dell'acqua esiste ed è
concreto, perché i rifiuti sono ancora lì ed una delle due
discariche è addirittura a cielo aperto.
Questi problemi non li ho sollevati io, perché certi
interrogativi se li è posti non solo "La Stampa", ma anche
l'opinione pubblica di quelle località. Se l'Assessore alla Sanità
si sente tranquillo e crede che tutto funzioni, beato lui!
Io, poi, non ho mai confuso una legge con un'altra, quella del
1982, presentata dal Partito Socialista, con quella successiva.
Ogni tanto qui si fa una digressione come quella dell'Assessore
Voyat che ci ha voluto precisare che la legge socialista (io non
sapevo neppure che quella legge fosse stata d'iniziativa
socialista) era stata abrogata dalla successiva. Se quella legge
era di iniziativa socialista, allora ha fatto male ad abrogarla,
perché ha fatto sicuramente qualcosa che non avrebbe dovuto
fare!
A parte la battuta, nel merito di questo argomento io mi
dichiaro totalmente insoddisfatto, perchè nella sua gestione si
rivela una notevole dose di superficialità. Non possiamo vantarci
di essere i più bravi in questo settore, ma dobbiamo invece
prendere atto delle grosse carenze che vi sono. Due Comuni,
infatti, hanno potuto assumere, dal mattino alla sera, degli
atteggiamenti contraddittori. L'Assessore mi deve dire dove
finiranno tutti i rifiuti che per anni si sono accumulati in quelle
due discariche autorizzate. Dove andranno a finire? Nel sottostante
torrente Buthier o dove? Saranno coperte?
(...INTERRUZIONE...)
L'Assessore ha una concezione delle discariche tutta personale
ed io lo pregherei di partecipare a qualche convegno sullo
smaltimento dei rifiuti, così potrà presentarsi in Consiglio un po'
più documentato. Grazie.
PRESIDENTE
: Signori Consiglieri, i lavori sono sospesi e
riprenderanno oggi pomeriggio alle ore 16.00.
La seduta è sospesa.
La seduta termina alle ore 13.13.
