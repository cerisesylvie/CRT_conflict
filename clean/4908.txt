Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 629 del 24 novembre 1982 - Resoconto
OGGETTO N. 629/VII - FUNZIONAMENTO DELL'UFFICIO STAMPA DELLA
REGIONE - (Interpellanza).
PRESIDENTE:
Do lettura dell'interpellanza in oggetto
presentata dal Consigliere De Grandis.
INTERPELLANZA
Rilevato che l'Ufficio Stampa della Regione non soddisfa
appieno alle esigenze dei rappresentanti della stampa quotidiana e
periodica limitandosi a duplicare i documenti redatti e trasmessi
dai singoli Assessori e dalla Presidenza della Giunta.
Considerato che molte notizie meriterebbero, nell'interesse
della Regione e della collettività, di essere comunicate agli
organi di informazione.
Risulterebbe che lo stesso Ufficio Stampa tenda a favorire -
come a suo tempo lamentato da un operatore dell'informazione - la
RAI cui verrebbero trasmessi tempestivamente per telefono, i testi
dei vari comunicati, mentre per gli altri giornalisti gli stessi
testi vengono posti nelle apposite caselle e ritirati dagli
interessati. Ne conseguirebbe un trattamento di privilegio per la
RAI, comportamento anomalo per un pubblico servizio che non
dovrebbe usare, sia pur con buoni intenti, un trattamento
differenziato.
Osservato infine che non sempre vengono forniti
tempestivamente agli stessi Consiglieri che ne fanno richiesta,
specifici ritagli stampa;
INTERPELLA
il Presidente della Giunta per sapere se è a conoscenza dei
metodi di lavoro in atto presso l'Ufficio Stampa della Regione e se
non ritiene sia necessario intervenire affinché l'importante
servizio sia svolto con maggior completezza da parte degli addetti
e senza incorrere nel rischio di operare discriminazioni.
PRESIDENTE:
La parola al Consigliere De Grandis per
l'illustrazione dell'interpellanza.
DE GRANDIS - (P.R.I.):
Questa interpellanza ha preso lo
spunto da alcuni piccoli disguidi avvenuti con gli addetti
all'Ufficio Stampa, in riferimento ad alcune mie richieste di avere
copie di quotidiani e fotocopie di alcuni articoli comparsi nella
rassegna stampa. Questa è la prima questione.
Per quanto riguarda invece i rapporti con gli operatori
dell'informazione, debbo riferire al Consiglio che sono due i
giornalisti che mi hanno fatto sentire le loro lagnanze, che sono
state riportate in questa interpellanza. Ma debbo altresì dire, per
correttezza, nei confronti del Consiglio, che dopo che è comparsa
l'interpellanza, cinque giornalisti si sono preoccupati o di
avvicinarmi o di telefonarmi per confermare che i loro rapporti con
l'Ufficio Stampa erano soddisfacenti, al di là di momentanee o del
tutto casuali difficoltà di procurarsi notizie tempestive e cose
del genere.
Tuttavia, quello che mi preme qui mettere in luce è questo:
l'Ufficio Stampa, a mio avviso, ha una funzione estremamente
importante nell'ambito della Regione, perché porta all'esterno
tutta una serie di notizie relative all'attività regionale che sono
estremamente importanti e che è giusto che il pubblico conosca in
maniera tempestiva. Per di più, mi risulta che all'Ufficio Stampa
viene attribuita sovente una attività di pubbliche relazioni o di
partecipazione all'organizzazione di manifestazioni e convegni, che
è un'altra di quelle attività che io considero estremamente
importanti per l'immagine della Regione, ma che per quello che ho
potuto verificare in questi ultimi tempi, è sproporzionata alla
limitatezza dell'Ufficio Stampa limitatezza nel senso organizzativo
e nel senso dell'organico.
Vorrei quindi, a questo punto, avere delle assicurazioni
affinché nella consapevolezza dell'importanza delle funzioni che
l'Ufficio Stampa deve svolgere sia come Ufficio Stampa propriamente
detto sia come Ufficio di pubbliche relazioni, ci sia un
particolare interessamento per dare a questo Ufficio una
organizzazione adeguata sotto il profilo tecnico e sotto il profilo
del personale, in modo che possa assolvere pienamente queste
funzioni. So anche, ad esempio, che l'Ufficio Stampa ha difficoltà
ad ottenere dai singoli Assessori notizie sull'attività che
svolgono: se queste notizie si diffondono con una certa difficoltà
e un certo ritardo si finisce per farne ricadere la responsabilità
sull'Ufficio Stampa, che invece questa responsabilità ovviamente
non può avere, date le condizioni in cui opera.
PRESIDENTE:
La parola al Presidente della Giunta per la
risposta.
ANDRIONE - (U.V.):
Mi sembra che ci sia un errore di
fondo in questa interpellanza, e cioè: anche con il dovuto rispetto
per gli operatori dell'informazione, il Consigliere De Grandis ha
dato probabilmente troppo credito a delle rivalità comprensibili
tra differenti organi di informazione. La simultaneità
dell'informazione non può essere garantita, perché ci saranno una
trentina di telefonate da fare e non abbiamo intenzione di avere
trenta telefoni o trenta speakers che ripetono le stesse
informazioni. Per questo motivo, normalmente si ha l'impressione
che la RAI - ma è solo un'impressione - riceva queste informazioni
in maniera privilegiata, perché la RAI avendo un giornale-radio
parlato trasmette le notizie ricevute mezz'ora dopo, mentre i
quotidiani evidentemente devono pubblicarla il giorno
successivo.
Per quanto riguarda i ritagli di stampa, credo che qui ci sia
stata in un certo qual modo una confusione tra differenti Uffici
Stampa: io parlo dell'Ufficio stampa che dipende dal Presidente
della Giunta regionale, e devo dire che a noi dà soddisfazione
anche se debbo riconoscere che sovente vengo rimproverato perché
non passo le notizie: è vero, ma è un mio difetto! Molto sovente mi
faccio tirare le orecchie, ma la cosa mi lascia abbastanza
indifferente.
Per quanto riguarda invece convegni e cose di questo genere, se
il Consigliere De Grandis ricorda, è proprio per poter sgravare
l'Ufficio Stampa di certi lavori, come traduzioni e cose di questo
genere, che abbiamo creato il Bureau de la langue française: e
quando quell'organico sarà completato l'Ufficio Stampa sarà più
libero e potrà dedicarsi più completamente alle funzioni che gli
sono proprie.
Quindi, direi che non vale la pena di drammatizzare; per una
volta tanto possiamo dire che non bisogna credere alla stampa,
anche se normalmente tutti leggiamo i giornali e finiamo per
seguire quello che dicono, e direi che nell'insieme la struttura
dell'Ufficio Stampa sta bene così, anche perché vorremmo evitare
almeno a questa Valle d'Aosta un certo tipo di protagonismo che
rischia di deformare e di diminuire quell'importanza che
giustamente il Consigliere De Grandis attribuisce all'informazione.
All'informazione, non agli aspetti deteriori dell'informazione,
cosa che sovente purtroppo avviene in campo nazionale.
PRESIDENTE:
Il Consigliere De Grandis intende
replicare?
Passiamo alla trattazione dell'oggetto iscritto al n. 18
dell'ordine del giorno.
