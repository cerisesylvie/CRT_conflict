Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 606 del 21 giugno 1989 - Resoconto
OGGETTO N. 606/IX - Problemi connessi alla realizzazione di
uno stabilimento di acque minerali a Morgex.
(Interpellanza).
Presidente: Do lettura dell’interpellanza
presentata dal Consigliere Riccarand:
INTERPELLANZA
PREMESSO che il sottoscritto Consigliere ha cercato più volte,
ma inutilmente, di avere risposte chiare e precise in merito alle
competenze e procedure per mettere in vendita le acque minerali in
Valle d’Aosta, con particolare riferimento alle
sorgenti "La Vittoria" e "Youla" di Courmayeur;
APPRESO, dagli organi di stampa, che la Regione è ricorsa alla
Corte Costituzionale per rivendicare la propria competenza in
materia di acque minerali, con particolare riferimento ai canoni di
concessione;
RILEVATO che, a quanto riferisce il quotidiano "La Stampa", la
Corte Costituzionale avrebbe dato torto alla Regione e che la
sentenza costringerebbe a "rivedere il progetto di Morgex";
il sottoscritto Consigliere regionale
INTERPELLA
l’Assessore regionale
all’Industria, Commercio, Artigianato e Trasporti
per sapere:
1) quando, per quali motivi e con quale risultato la Giunta
regionale ha fatto ricorso alla Corte Costituzionale in merito alla
competenza sulle sorgenti "La Saxe", "La Vittoria" e "La Reina" di
Courmayeur? E’ vero che la sentenza della Corte
Costituzionale ha dei riflessi sul progetto di stabilimento delle
acque minerali a Morgex?
2) A chi spetta l’autorizzazione e in base a
quali norme di legge, per mettere in vendita
un’acqua minerale in Valle d’Aosta?
Quali procedure si devono eseguire per tale autorizzazione? Quali
procedure sono state espletate per quanto riguarda
l’imbottigliamento e la commercializzazione delle
acque minerali delle sorgenti "La Vittoria" e "Youla" da parte
della "Sorgenti Monte Bianco S.p.A."?
3) Non ritiene opportuno e necessario fornire alla competente
Commissione consiliare permanente un quadro completo dei problemi
che sono connessi alla realizzazione dello stabilimento di acque
minerali a Morgex?
Presidente: Ha chiesto di illustrare
l’interpellanza il Consigliere Riccarand, ne ha
facoltà.
Riccarand (NS
): Questa operazione "Sorgenti Monte Bianco
S.p.A." - di cui si è accennato anche nella discussione delle
precedenti interrogazioni ed interpellanze sulla ferrovia per i
risvolti che può avere - era stata annunciata alla vigilia delle
elezioni del 1988 con un notevole clamore da parte della Giunta
regionale. Ormai è trascorso un anno e credo che un primo bilancio
di come stanno andando le cose dobbiamo farlo. Dopo un anno credo
che più che altro si sono dilatati i punti interrogativi, mentre di
realizzazione e di interventi concreti abbiamo visto ben poco.
Un grosso punto interrogativo rimane - ed elementi su questo non
li abbiam - sulla possibilità di successo commerciale in un campo
di così alta concorrenza e sui costi, sugli oneri di una campagna
promozionale pubblicitaria rispetto ad una società che
commercializza le acque del Monte Bianco.
Questo è un primo grosso punto interrogativo, su cui non ho
elementi di informazione, su cui credo che il Consiglio sappia
molto poco, ecc.
Secondo punto interrogativo: questa società "Sorgenti Monte
Bianco" da chi è composta realmente e quando è stata costituita?
Chiedo questo anche perchè sono andato al tribunale per verificare
la composizione di questa società e una società "Sorgenti Monte
Bianco S.p.A." con sede a Saint-Christophe non risulta negli
elenchi delle ditte al tribunale di Aosta, quindi non so sotto
quale denominazione è registrata e in quale località.
Il terzo punto interrogativo è costituito dalle interferenze con
il tracciato autostradale. Abbiamo presentato una interrogazione su
questo problema e la risposta che ci è stata data è che qualche
problema c’è, che questi problemi si possono in sede
di progettazione risolvere, per cui si possono eliminare
interferenze. Però noi vorremmo vedere una relazione scritta su
queste cose; basta guardare le planimetrie per rendersi conto di
come il tracciato autostradale passa a circa 150 metri dalle
sorgenti Youla e Vittoria per rendersi conto che qui non basta un
generico accorgimento in sede di progettazione costruttiva; la
R.A.V. ha dato delle garanzie (le dà con molta facilità), ma ci
vogliono precise documentazioni, relazioni scritte, che finora non
ho visto da nessuna parte. Così come finora non ho visto, anche se
avevo richiesto copia, ma mi è stato detto che non esiste una copia
scritta, una relazione di qualcuno autorevole che dimostri che il
trasporto delle acque da Courmayeur fino a Morgex non ne pregiudica
le qualità che le rendono acque minerali di un certo valore. Anche
su questo dobbiamo avere degli elementi di certezza, non possiamo
andare soltanto su delle ipotesi molto generiche.
Per quanto riguarda il progetto dello stabilimento, anche qui
nella convenzione fatta fra Regione e società prima della scadenza
elettorale era previsto che il progetto di stabilimento doveva
essere fatto a spese della società, invece poi è stata fatta una
variazione, per cui le spese di questo progetto sono state
accollate alla Regione. Non so a che punto è la progettazione,
quando si prevede di iniziare i lavori, ecc.
E poi c’è l’ultimo punto
interrogativo molto grosso, quello delle autorizzazioni, ed è un
punto interrogativo che è riemerso con notevole evidenza dopo la
recente sentenza della Corte costituzionale, che ha capovolto
quelle che erano le convinzioni diffuse
dall’Amministrazione regionale. Alla fine del 1988
avevo presentato due interrogazioni e una interpellanza per cercare
di capire chi doveva rilasciare le autorizzazioni per la
commercializzazione di quelle acque e a che punto era
l’iter per questa autorizzazione. Devo dire che dopo
aver ricevuto le risposte, contraddittorie fra di loro,
dell’Assessorato alla Sanità e
dell’Assessorato all’Industria non
ero riuscito ad arrivare ad una conclusione, perchè sostanzialmente
si dicevano due cose diverse: l’Assessorato alla
Sanità attribuiva la competenza al Ministero
dell’Interno in base ad una determinata
legge,mentrel’Assessorato
all’Industria sosteneva che la competenza era della
Regione Valle d’Aosta. Adesso abbiamo la sentenza
della Corte costituzionale che dice molto chiaramente che
"...
l’esame della normativa statutaria della
legislazione successiva porta ad escludere che le acque minerali e
termali siano state trasferite alla Regione"
e afferma che
"esiste una esclusiva titolarità dello Stato in ordine alla
competenza ed al riconoscimento delle proprietà terapeutiche".
L’articolo de "La Stampa", in cui si è resa nota la
sentenza della Corte costituzionale, affermava anche a chiare
lettere che questa sentenza costringerà a rivedere il progetto di
Morgex, che
"il progetto per lo stabilimento di Morgex subirà un
nuovo ritardo, a meno che la Regione non decida di rimandare la
procedura per ottenere il passaggio delle acque statali nel suo
demanio, così come previsto dallo statuto di autonomia...".
Non so in base a quali informazioni, e date da chi, sono state
scritte queste cose, però non credo che il redattore le abbia
inventate. Qui ci sono dei problemi reali, dei nodi reali, su cui
le informazioni nel Consiglio sono del tutto insufficienti, per cui
questa interpellanza mira ad avere una serie di elementi su questo
quadro che è estremamente confuso, e sollecita anche una riunione
apposita della Commissione consiliare competente in materia, in
modo da poter discutere con precisione e con tutta la
documentazione, punto per punto, tutti quelli che sono i notevoli
punti interrogativi rispetto ad un intervento che può essere
sicuramente interessante e positivo, ma che sembra sia stato
avviato con una certa superficialità, e che comunque finora è pieno
di punti interrogativi su cui non sono state date finora risposte
convincenti.
Presidente
: Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
: Credo di essere perfettamente
d’accordo con il Consigliere Riccarand nel
richiedere una riunione della Commissione competente, e proporrei
come interlocutori non soltanto l’Assessorato
all’Industria e Commercio, ma i tre Assessorati che
possono essere interessati da questa vicenda, che sono, oltre a
quello dell’Industria e Commercio, anche quello dei
Lavori Pubblici e della Sanità. Questo potrà sicuramente non dico
fare luce, ma ricomporre un quadro, anche per dare la possibilità
ai Consiglieri che ne sono interessati di recuperare
l’insieme della situazione, e soprattutto rimettere
insieme una serie di risposte che già a questo Consiglio sono state
fornite e che voglio ripetere.
Mi pare che la considerazione finale del Consigliere Riccarand
sia quella da cui partire, cioè che quello dello stabilimento per
l’imbottigliamento delle acque minerali di Morgex è
un intervento interessante. E’ una operazione molto
impegnativa e come tale presenta alla sua realizzazione tutta una
serie di problemi che si stanno approfondendo e superando.
Quello che è certo è che l’iniziativa va avanti,
andrà avanti e si realizzerà, quindi vorrei sgomberare il campo da
questo interrogativo. Non è una iniziativa fantasma, esiste la
società "Sorgenti Monte Bianco", se ne conosce la composizione del
capitale sociale, quindi si conoscono i protagonisti; si sa che il
capitale sociale è diviso in cinque parti, quattro quote del 24%
l’una sono rispettivamente
dell’Autoporto, della Parmalat,
dell’Elettrocarbonium, di imprenditori di Torino e
per ultima al 4% la Regione Valle d’Aosta.
Il secondo punto da chiarire riguarda la modifica circa
l’incarico di progettazione: la società ha
effettivamente presentato un progetto di massima alla Regione, la
quale si è fatta carico del progetto esecutivo che è in corso di
ultimazione. Sono già state definite e ottenute le relative
autorizzazioni a livello comunale per la progettazione delle
demolizioni, che hanno subito una modifica nel senso che è stata
accettata una richiesta avanzata dal Comune di collegare le
demolizioni dello stabilimento con alcuni manufatti in cemento
armato che sovrastavano lo stabilimento stesso.I progetti di
demolizione sono stati presentati al Comune ed hanno ottenuto le
regolari autorizzazioni e sono già state avviate le procedure di
appalto per le demolizioni. Nello stesso tempo si sta ultimando il
progetto esecutivo dello stabilimento.
Questo per dire che non è una iniziativa intorno alla quale si
sta pensando, ma è una iniziativa attorno alla quale si sta
lavorando per addivenire, rispettando una tempistica che è stata
concordata tra Regione, Assessorati competenti (in questo caso
l’Assessorato ai Lavori Pubblici), i progettisti e
la società, alla realizzazione dello stabilimento di Morgex. Ma di
tutto questo potremo fare oggetto specifico e recuperare tutto
l’insieme della vicenda.
Per quanto riguarda lo specifico
dell’interpellanza e la contesa fra Regione e Corte
costituzionale, voglio far presente che la Giunta regionale, con
provvedimento in data 3 febbraio 1989, n. 1218, ha deliberato di
proporre il ricorso per conflitto di attribuzione dinanzi alla
Corte costituzionale avverso tre note
dell’Intendenza di Finanza di Aosta: la prima,
protocollo n. 23569 del 5 gennaio 89, la seconda, protocollo n.
14711 del 30 gennaio 89, la terza, n. 14712 del 30 gennaio 89. Le
note hanno per oggetto "Sorgenti acque minerali di La Saxe in
Comune di Courmayeur", "Sorgenti acque minerali La Regina in Comune
di Courmayeur", "Sorgenti acque minerali La Vittoria in Comune di
Courmayeur" e per contenuto il pagamento dei canoni che
l’Intendenza di Finanza reclamava allo Stato e non
alla Regione. La Regione, nel ricorso proposto alla Corte
costituzionale, ha contestato sotto vari profili
l’assunto dell’Intendenza di Finanza,
secondo cui la Regione non avrebbe la competenza e il diritto di
riscuotere ed acquisire i canoni della concessione delle sorgenti
di acque minerali. La Corte costituzionale, con sentenza n. 326/89
ha dichiarato che la proprietà delle sorgenti è dello Stato e
conseguentemente spettano lo stesso i canoni attinenti alle
concessioni. Circa i riflessi che una decisione di questo genere
può avere sullo stabilimento, la sentenza della Corte
costituzionale non ha nessun riflesso sul progetto delle acque
minerali di Morgex; la Società Monte Bianco sarà tenuta a
corrispondere i canoni di concessione all’ufficio
del registro di Aosta, anzichè alla Regione.
Per quanto riguarda le procedure,
l’autorizzazione e la vendita delle acque minerali,
queste informazioni sono già state fornite
dall’Assessore alla Sanità ed Assistenza Sociale con
lettere del 2 novembre 1988, n. 7610, e del 13 gennaio 1989, n.
267. Si precisa inoltre che la società Sorgenti Monte Bianco S.p.A.
è stata autorizzata alla vendita delle acque minerali
La
Vittoria
e
Fonte Youla
ai sensi del decreto del
Presidente della Giunta regionale n. 14 del gennaio 1988. Comunque
ho alcune documentazioni che in questa sede o in sede di incontro
nella Commissione competente potrò fornire non solo
all’interpellante, ma ai Consiglieri presenti.
Presidente
: Ha chiesto di parlare il Consigliere
Riccarand, ne ha facoltà.
Riccarand (NS)
: Non sono soddisfatto della risposta, se
non per quanto riguarda questa disponibilità ad un incontro (che
spero in tempi rapidi) in Commissione, per chiarire una vicenda che
rimane completamente confusa.
Dice l’Assessore che questa decisione della Corte
costituzionale non avrà riflessi rispetto al progetto società
Sorgenti Monte Bianco. Può darsi, però sta di fatto che la tesi
della Regione era quella di una competenza in materia, tesi
sostenuta anche nelle lettere che citava prima
l’Assessore in risposta ad interrogazioni ed
interpellanze che avevo fatto, che però sono smentite da questa
sentenza, e quindi questo problema
dell’autorizzazione viene completamente rimesso in
discussione.
L’Assessorato regionale alla Sanità mi ha
risposto con questa lettera del novembre 1988 che
l’autorizzazione andava richiesta al Ministero
dell’Interno, seguendo una determinata procedura, e
se le cose stanno veramente così, questa procedura non è mai stata
avviata.
Dice l’Assessore che la società Sorgenti Monte
Bianco ha una autorizzazione alla vendita in base al decreto n. 14
del gennaio 1988; questo non è vero, perchè quel decreto (che ho
qui in copia) non riguarda la società Sorgenti Monte Bianco S.p.A.,
ma riguarda la società Sorgenti Monte Bianco Terme di Courmayeur
S.p.A., con sede a Courmayeur, che aveva fatto domanda molti anni
fa per ottenere un trasferimento di autorizzazione e di vendita di
acque minerali da una società Scamit alla società Sorgenti Monte
Bianco Terme di Courmayeur S.p.A.. Ma questa è una domanda
inoltrata molti anni prima che nascesse la società Sorgenti Monte
Bianco con sede a Saint-Christophe.
E’ per questo che io chiedo di capire quando è
stata costituita questa società Sorgenti Monte Bianco S.p.A. con
sede a Saint-Christophe e chi sono i soci.
L’Assessore mi ha detto che i soci sono cinque e me
ne ha fatto i nomi, ma come mai questa società non risulta
nell’elenco ditte del tribunale di Aosta? Vorrei
capirlo questo, perchè qui si sta facendo confusione; si passano
dei diritti di vendita e di autorizzazione ad una società vecchia,
che è la società Sorgenti Monte Bianco Terme di Courmayeur con sede
a Courmayeur, che non ha niente a che vedere con questa società
Sorgenti Monte Bianco S.p.A. con sede a Saint-Christophe e che non
può usufruire dei diritti che riguardano una società diversa.
E’ cosa ben diversa il diritto di imbottigliare e di
vendere un prodotto imbottigliato e venduto alla sorgente a
Courmayeur, da quello di vendere un prodotto imbottigliato e
commercializzato dopo che viene trasportato per chilometri; è
chiaro che in questo secondo caso ci vuole una autorizzazione
diversa.
Se l’Amministrazione pensa di basare il diritto
di vendita della società su questo decreto n. 14 fa uno sbaglio
clamoroso; rischiamo di andare a realizzare un edificio e poi non
avere l’autorizzazione per vendere le acque. Questa
è la realtà. Oggi non esiste questa autorizzazione e non esistono
neanche le condizioni, le perizie, gli studi che ci dicono che
avremo questa autorizzazione.
Per questo ritengo che ci troviamo in una situazione
estremamente ingarbugliata, in cui non si capisce come stanno le
cose, quali sono gli elementi di certezza che abbiamo. Senza
parlare poi di tutto il discorso del successo commerciale di questa
azienda, ma anche qui sarebbe da aprire tutto un altro
capitolo.
Comunque, la possibilità che questo stabilimento a Morgex una
volta costruito possa realmente portare le acque, imbottigliarle e
venderle, è ancora tutto da dimostrare. Vorrei che questo lo si
dimostrasse con perizie tecniche, per sapere esattamente che le
autorizzazioni necessarie ci sono, o perchè le può dare la Regione
(ma la sentenza della Corte costituzionale smentisce questa
ipotesi), o perchè le dà un’alta autorità (il
Ministro della Sanità, il Ministero degli Interni), ma
evidentemente sulla base di determinate procedure che non sono mai
state avviate. Non possiamo esibire questo decreto n. 14/88 che,
ripeto, riguarda un trasferimento di autorizzazione di vendita
delle acque dalla società Scamit ad una società costituita negli
anni ’60, che non ha più niente a che vedere con la
società Sorgenti Monte Bianco S.p.A. con sede a Saint-Christophe e
con lo stabilimento a Morgex.
Credo che qui ci troviamo in una situazione pasticciata e mi
auguro che questo incontro con tutti e tre gli Assessori si possa
fare, in modo che si depositino sul tavolo i necessari elementi di
chiarezza su questa situazione.
