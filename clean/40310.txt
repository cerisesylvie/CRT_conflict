Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 3146 del 24 gennaio 2018 - Resoconto
OGGETTO N. 3146/XIV - Interrogazione: "Situazione di nuovi
insediamenti industriali negli immobili di proprietà
regionale".
Farcoz (Presidente) -
Punto n. 9 dell'ordine del giorno.
Per la risposta, la parola all'Assessore Guichardaz.
Guichardaz (PD-SIN.VDA) -
Pur considerando la difficile
crisi che il comparto industriale valdostano ha attraversato negli
ultimi anni, l'insediamento di una qualsiasi realtà produttiva
negli immobili di proprietà regionale non può prescindere da una
serie di valutazioni, che devono misurarne, da un lato, la coerenza
con il modello di sviluppo industriale che la Regione si è data e
sta faticosamente cercando di perseguire; dall'altro, la
sostenibilità economico-finanziaria a garanzia degli investimenti e
dei contributi eventualmente concessi e la solvibilità dei canoni
d'affitto richiesti e dei lavoratori assunti. Si evidenzia che, in
applicazione alla strategia denominata RIS3 adottata dalla Valle
d'Aosta per la definizione degli obiettivi regionali, quindi anche
industriali, da raggiungere nel medio-lungo periodo, è stata
approvata la DGR n. 1883/2015, che ha operato una revisione del
processo insediativo all'interno degli immobili regionali a
destinazione industriale, definendo le tipologie di attività
insediabili riservate ad imprese industriali e artigianali che
operano in alcuni settori produttivi del terziario. L'insediamento
di qualsiasi impresa richiedente, senza la valutazione dei codici
ATECO insediabili o la loro solvibilità dal punto di vista
economico-finanziario, sarebbe per i vari enti coinvolti nel
processo sicuramente più semplice e veloce e consentirebbe un
maggior numero di insediamenti, ma questo non attuerebbe quanto
disposto dalla strategia proprio approvata dalla Regione, né
garantirebbe la solvibilità nel tempo dei lotti locati alle
imprese. Il processo autorizzativo per l'insediamento di imprese in
immobili regionali a destinazione industriale, coordinato dalla
struttura Sviluppo economico e generi contingentati, risulta essere
così amministrativamente suddivisa in tre sottoprocessi, dei quali
i singoli attori (RAVA, Finaosta e
VdA Structure
) sono
autonomamente responsabili, ognuno per la parte di competenza:
coordinamento del processo amministrativo (RAVA cioè la Regione
autonoma Valle d'Aosta), valutazione economico-finanziaria del
progetto imprenditoriale (Finaosta) e, infine, la gestione
immobiliare, al fine di formare un unico parere in tempi brevi. Si
parla proprio di 60 giorni massimi dalla data dell'istanza.
Per quanto riguarda il 2017, le istanze di insediamento in
immobili regionali ad uso produttivo sono state otto, delle quali
cinque hanno ottenuto l'autorizzazione alla stipula del contratto
insediativo mediante deliberazione della Giunta regionale. Come si
vede, quindi, l'attività di insediamento continua regolarmente e i
suoi atti autorizzativi sono pubblici. Se vuole, poi le lascio
l'elenco delle attività.
Per quanto riguarda gli insediamenti di
startup
nelle
pépinière
, attività gestita direttamente da VdA Structure,
nel corso dell'anno la gestione è stata affidata al raggruppamento
d'imprese, Fondazione Brodolini-Lattanzio, anche lì, se vuole, poi
le lascio l'elenco degli insediamenti fino a dicembre: sono sette
dal 1° gennaio al 1° di dicembre.
Riguardo ai contenuti dell'interrogazione, si fa presente che,
per quanto riguarda il processo autorizzativo regolato dalla
delibera di Giunta regionale n. 1883/2015, i contatti con le
imprese sono continui sia da parte delle nostre strutture, sia da
parte della società partecipata Structure Vallée d'Aoste, sia del
raggruppamento di imprese Brodolini-Lattanzio. Solo alcuni di essi,
come credo sappiate, sono destinati a concretizzarsi e questo è
fisiologicamente naturale trattandosi di aziende che devono poter
garantire solidità tecnico-economica, coerenza con una
vision
industriale specializzata, oltre che caratterizzate
spesso da un livello di startup. Esistono poi in alcuni casi seri e
fondati motivi di riservatezza industriale e di concorrenza, per i
quali i soggetti proponenti non gradiscono che trattative
preliminari siano portate a conoscenza dei
media
.
Evidenzio infine come l'Amministrazione abbia messo in campo
negli anni tutta una serie di misure a favore e a sostegno di nuovi
insediamenti e della propria strategia di specializzazione
intelligente ben prima della ricordata legge n. 8/2016 che, pur
nella sua importanza, rappresenta comunque solo un tassello
dedicato alla media e grande impresa in una regione caratterizzata
comunque da un tessuto prevalente di industrie micro, piccole.
Durante i ricordati incontri e contatti con le aziende tutti gli
strumenti di aiuto vengono dettagliatamente illustrati evidenziando
e ricercando tra di essi quelli che meglio si adattano ai futuri
bisogni dell'impresa.
Président -
Pour la réplique, la parole au collègue
Roscio.
Roscio (ALPE) -
Grazie Assessore. Probabilmente abbiamo
scritto male l'interrogazione, oppure non ci siamo capiti, perché
quello di cui volevamo parlare noi era un'altra cosa, non ci
interessano gli spiccioli degli insediamenti quotidiani, qua la
nostra idea era... ci sono insediamenti importanti, di cui avevamo
notizia dell'esistenza di contatti, e di cui poi, tra l'altro, ho
visto c'è anche un'interpellanza dei colleghi sulla Lavazza per
fare un esempio... ma altre realtà tra Verrès, Arnad,
Pont-Saint-Martin erano in gioco e di quelle avremmo voluto avere
notizie, nel senso che ad oggi tutto tace e ci sarebbe piaciuto
sapere di qualche sviluppo.
Lei ci dice che le trattative sono segrete (se ce ne sono) e che
alcune aziende importanti non amano essere messe sui giornali
giustamente, ma non vorremmo che dietro questo segreto industriale,
queste trattative riservate ci fosse poi il nulla, perché a quel
punto sarebbe preoccupante. Noi vorremmo essere aggiornati in
maniera solida, non sulle quisquilie. Credo che presenteremo una
risoluzione per chiedere che venga almeno in commissione a spiegare
nel dettaglio visto che non ci si può limitare a pochi minuti in
aula consiliare per gli approfondimenti. Vorremmo avere notizie di
cose che erano già avviate di cui non abbiamo più avuto notizia.
Credo che venire in commissione sia opportuno per sentire gli
sviluppi, se ce ne sono.
