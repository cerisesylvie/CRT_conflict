Classificazione
ASSISTENZA SOCIALE
Assistenza socio-sanitaria
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2691 del 18 aprile 2017 - Resoconto
OGGETTO N. 2691/XIV - Interrogazione: "Presentazione
all'esame della competente commissione consiliare della bozza di
piano socio-sanitario regionale".
Rosset (Presidente) -
Punto n. 7 dell'ordine del giorno.
Per la risposta, ha chiesto la parola l'Assessore Bertschy, ne ha
facoltà.
Bertschy (UVP) -
Relativamente alla presentazione del
nuovo piano socio-sanitario regionale, abbiamo avuto modo in V
Commissione l'altro giorno di iniziare un approfondimento sul tema
e credo sia corretto ricordare che l'ultimo piano socio-sanitario
approvato da questo Consiglio regionale è quello del 2010 (legge n.
34). Da allora sono stati fatti dei percorsi, in particolare è
stata presentata alla V Commissione a fine luglio 2015 una bozza di
piano da parte dell'allora Assessore Fosson, una bozza di piano che
ha avuto un periodo di valutazione da parte della V Commissione,
che si è comunque fermata alle buone intenzioni e poi dovrà essere
ripreso da questo Consiglio regionale attraverso la Commissione
lavoro dell'Assessorato per vedere una sua definitiva conclusione.
È bene ricordare che a livello nazionale addirittura si è fermi
ancora alla data ancora anteriore dell'ultimo piano approvato:
quello per il periodo 2006-2008.
Direi che pur, non avendo un piano approvato, nell'ultimo
periodo si sono fatti notevoli passi avanti, almeno rispetto al
welfare
. L'azione direi energica fatta dall'Assessore
Viérin, che mi ha preceduto, rispetto all'importanza di certi temi,
di certi servizi e attività da portare avanti, non la sto a
ricordare, ma è enunciata da documenti che hanno visto anche la
sottoscrizione delle forze sindacali. In questo momento in ogni
caso realizzare un piano socio-sanitario sarebbe stato difficile
per chiunque, tant'è vero che non c'è nessuna Regione italiana che
ne ha uno recente approvato, anche perché sono molte e numerose le
questioni che si sono inserite nell'ultimo periodo: oltre a quella
economica, è bene ricordare il nuovo Patto per la salute 2014-2015,
il decreto ministeriale n. 70/2015, il vincolo sugli accordi di
Confidi, i nuovi LEA di gennaio 2017 e la nuova rete oncologica
Piemonte-Valle d'Aosta, per esempio, confermata con delibera n.
248/2017, tutte tematiche che incidono anche in una valutazione di
proiezione futura della nostra politica socio-sanitaria. In questo
senso, tenendo in considerazione questi aspetti, cercherò di venire
in commissione con delle idee, e arrivo alla risposta.
Nelle premesse però credo sia anche utile ricordare che
qualsiasi programmazione finanziaria dell'ultimo periodo sarebbe
stata assai difficile visto che gli ultimi cinque anni sono stati
sottratti, o non finanziati per scelta e per volontà, più di 200
milioni di euro (206 milioni) dal bilancio 2012 dell'azienda a
quello di oggi. Sono quindi venuti a mancare 206 milioni
all'investimento sulla sanità e il bilancio di quest'anno, rispetto
a quello del 2012, pur essendo un bilancio che ha cominciato a
confermare una stabilità, è di 58 milioni inferiore a quello di
cinque anni fa, quindi programmare in senso socio-sanitario...vi è
necessità anche di valutare se insieme, come Consiglio regionale,
intenderemo ritornare a valutare in maniera positiva gli
investimenti che in quest'ultimo periodo sono iniziati dando
stabilità al bilancio. Fare una programmazione teorica su un piano
socio-sanitario senza accompagnarla da una programmazione
finanziaria credo sia un esercizio che, per quello che ci riguarda,
non ci vuole vedere coinvolti. Nel prossimo triennio le risorse
sono stabili, sono risorse che però andranno verificate rispetto
agli impegni che il piano si darà.
Noi vorremmo ripartire dalle valutazioni fatte dalla V
Commissione alla bozza di piano presentato, tenendo in
considerazione gli elementi che le ho descritto cercando nel più
breve tempo possibile di arrivare ad un documento da riportare in
bozza alla discussione della V Commissione: nel più breve tempo
possibile per avere la possibilità, nella fase conclusiva di questa
legislatura, di aprirsi alla partecipazione di tutti i soggetti che
incidono per gli obiettivi dei loro servizi, ma che noi vorremmo
vedere propositivi e costruttivi nella valutazione di un piano che
deve guardare alle politiche socio-sanitarie e al futuro, per
aprirsi quindi ad una concertazione - che, tra l'altro, lei
giustamente ha sottolineato in commissione - costruttiva anche
rapida, perché i tempi di approvazione di questo documento speriamo
possano essere quelli di fine anno per far sì che la politica
socio-sanitaria del futuro veda un documento definitivo e
conclusivo.
I punti qualificanti del piano che, come Governo, intenderemo
portare all'attenzione della V Commissione sono molteplici e alcuni
si possono elencare e altri saranno valutati ancora nei prossimi
giorni, comunque: sicuramente dare un'attuazione al piano regionale
della prevenzione; completare quella parte di riorganizzazione
territoriale che è stata avviata in passato, ma anche avviare una
riorganizzazione territoriale nuova con una nuova visione rispetto
agli elementi legislativi che incideranno sugli accordi che dovremo
andare a fare - questa riorganizzazione dovrà essere vista come un
potenziamento, perché l'idea che si torni o si vada definitivamente
sul territorio, valorizzando tutto quello che oggi può essere dato
dai servizi ospedalieri, completandolo con buoni servizi sul
territorio, è l'attenzione che noi vorremmo dare -; qualificare
evidentemente l'assistenza ospedaliera e nello stesso tempo
valutare come migliorare quegli aspetti legati alla mobilità
passiva. Oggi la Valle d'Aosta sviluppa una mobilità passiva di
quasi 20 milioni di euro, una mobilità attiva intorno agli 11
milioni di euro, quindi saper valorizzare la mobilità attiva che
possiamo attrarre per ridurre questo
gap
e qualificare
sempre meglio la mobilità passiva per quello che qui non possiamo
sostenere in termini di qualità, evitando invece di sostenere
quelle mobilità che, con miglioramenti dei nostri servizi, possono
essere evitate, è quello che si è iniziato a fare in questi mesi.
In questo senso, riuscire a garantire, attraverso dei buoni accordi
di confine, e qui ci sarà bisogno della collaborazione e della
concertazione anche con la V Commissione, la realizzazione di un
progetto di una comunità. Una qualità nei servizi da proporre ai
territori confinanti e allo stesso tempo una qualità dei servizi
che andremo a sostenere, accompagnando le nostre famiglie, cercando
di sostenerle anche quando i servizi sanitari dovranno essere
realizzati fuori dalla Valle d'Aosta, ma nello stesso tempo sapendo
sostenere chi verrà in Valle d'Aosta e accogliere chi verrà e
continuerà a venire in Valle d'Aosta per farsi curare.
L'intenzione è quella di proseguire nella visione del rinnovare
il nostro welfare regionale: politiche sugli anziani su tutte,
arrivare alla misura unica per la famiglia e valutare quello che
abbiamo detto l'altro giorno in maniera molto chiara: gli effetti
di una variante al progetto che dovrà essere fatta e pensata sulla
sede ospedaliera. Infine una revisione dei nostri modelli di
audit
e una valutazione ancora più attenta della presa in
carico dei bisogni delle nostre famiglie. Evidentemente tutto
questo nella misura del welfare e nella valutazione delle politiche
sociali con una grossa attenzione ai nostri giovani e a tutto il
tema dei bisogni crescenti nella disabilità.
Presidente -
Per la replica, la parola al collega
Guichardaz, ne ha facoltà.
Guichardaz (PD-SIN.VDA) -
Anche questa interrogazione va
nella direzione di stimolare cioè un'azione che purtroppo fino
adesso è stata più paventata e più pubblicizzata che attivata. Lei
ha citato una serie di punti che, a suo parere, dovrebbero essere
qualificanti, io me li ero scritti, facendo un po' l'Houdini della
situazione. Sapevo che lei avrebbe citato questi punti, perché sono
i
refrain
che tutti gli Assessori di buona volontà tendono a
rappresentare quando gli viene posta la domanda su qual è il
proprio intendimento rispetto ad una programmazione. Devo dire che
la nostra Regione ha sempre piuttosto ragionato, e questo non solo
il suo predecessore ma il predecessore del predecessore, e comunque
negli anni è sempre stata una programmazione abbastanza messa sulla
carta e poi ci si è sempre arrangiati giorno per giorno a fare le
cose senza che ci fosse una linearità anche in questa
programmazione. Spesso, contrariamente a quanto avviene, per
esempio, in Regioni che io prendo spesso a riferimento (Toscana,
Emilia-Romagna) e la Provincia autonoma del Trentino, questa
programmazione è una programmazione abbastanza settoriale,
abbastanza chiusa in sé stessa, poco interdisciplinare. Io la
invito, Assessore, a prendere il piano per esempio che è
decisamente più recente del nostro, a dimostrazione che non è vero
che tante Regioni, o tutte le Regioni, hanno piani antiquati come
il nostro, a prendere il piano per esempio socio-sanitario della
Toscana, o quello del Trentino. Se lei legge anche solo i titoli
del piano toscano, si renderà conto di come la sanità e il sociale
riescono a raggruppare non solo argomenti specifici di questo
settore, ma riescono ad ampliare un'analisi e a creare delle
relazioni che alla fine servono sì a programmare, ma a programmare
l'azione di un'intera Giunta, l'azione di un'intera legislatura. Le
faccio l'esempio del piano socio-sanitario sociale integrato
2012-2015, al di là dell'analisi attenta dei fattori proprio di
salute della situazione anche socio-sanitaria e sociale, che prende
in considerazione, per esempio, i diritti di cittadinanza:
addirittura parliamo di immigrazione, una società che cambia, la
libertà religiosa. Uno si chiede come mai all'interno di un piano
socio-sanitario si ha un intero capitolo, per esempio, sul
contrasto alle forme di discriminazione; il diritto alla casa, che
non riguarda solo l'Assessorato che si occupa dell'emergenza
abitativa, ma evidentemente la promozione di nuove politiche
sociali e abitative, lo sviluppo dell'edilizia sociale rientra in
un piano più ampio di compartecipazione tra dicasteri con una
visione unica; il contrasto, per esempio, alla fragilità e alle
disuguaglianze, la sanità di iniziativa, quindi tutto il discorso
degli
screening
. Noi purtroppo qui abbiamo una
programmazione degli screening che è spesso lasciata un po' alla
libera iniziativa del singolo operatore, che propone lo screening
mammografico, piuttosto che lo screening del colon retto o di altri
tipi di screening, ma non all'interno di un disegno più complessivo
che tiene conto magari proprio delle caratteristiche specifiche
anche della nostra società; vedo la tutela dei bambini adolescenti,
le famiglie multiproblematiche, eccetera. Se noi riusciamo a
cogliere anche il meglio delle altre esperienze, cercando di farle
nostre, non è che violiamo chissà quale prerogativa e peculiarità
nostra. Noi siamo una Regione piccola e credo che andando ad
imitare le realtà più virtuose, riusciamo anche a fare un buon
lavoro, comunque aspetto l'approfondimento in commissione e questo
argomento sarà poi oggetto di discussione e di approfondimenti.
