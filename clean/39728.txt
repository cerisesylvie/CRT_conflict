Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2820 del 20 giugno 2017 - Resoconto
OGGETTO N. 2820/XIV - Interpellanza: "Rinnovo della
convenzione tra l'USL e la Federazione dei volontari del
soccorso".
Rosset (Presidente) -
Punto n. 25 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
Torniamo a parlare di questa
organizzazione, non la chiamo più entità: ho osato definirla così
qualche anno fa e non vi dico le reazioni di disappunto degli
interessati. Torniamo a parlare della Federazione del soccorso:
un'associazione o, meglio, un'organizzazione che dovrebbe servire
come contenitore, spero di usare il termine giusto, come federatore
delle organizzazioni del volontariato del soccorso territoriale, la
cui finalità - se ho ben capito - dovrebbe essere di fare da
tramite tra queste organizzazioni e l'USL, coordinando l'attività
delle singole organizzazioni di volontariato territoriale, dico:
"dovrebbe" perché questa incrocia o ha incrociato una serie di
attività slegate proprio dal suo ruolo di coordinamento delle
singole organizzazioni sindacali. Faccio questa precisazione perché
la federazione, oltre ad essere il referente unico per l'USL, che
opera in nome e per conto delle singole organizzazioni di
volontariato territoriale, svolge o ha svolto in passato - questo è
da verificare, non ho più questo tipo di informazione - una serie
di attività lucrose di cui francamente mi sfugge l'approccio
volontaristico. L'altro Consiglio, ad esempio, abbiamo parlato
della verifica sulle cosiddette "cassettine di pronto soccorso",
un'attività fino a qualche anno fa svolta dagli operatori del 118,
poi - non si sa come - passata alla federazione al costo di 25 euro
per ogni verifica, ma altrettanti per ogni integrazione dei
presidi, ad esempio, quelli già utilizzati, o per la sostituzione
di quelli scaduti o prossimi alla scadenza, poi è passato
nuovamente all'USL a seguito di un mio emendamento, che credo non
mi abbia fatto diventare così popolare all'interno della
federazione. Ne ho parlato l'altra volta, la questione è stata
oggetto di dibattito qualche anno fa, ma oggi il tema si ripropone
e la federazione torna ad essere oggetto di riflessione e di
discussione, per quello che mi riguarda, soprattutto per il ruolo
che gli viene attribuito dalla convenzione stipulata con l'USL,
immagino con la supervisione della Regione: quel ruolo di unico
referente abilitato a parlare e a trattare con il finanziatore che
è l'USL, cioè la Regione di fatto, perché la Regione è la
finanziatrice del sistema sanitario regionale. Mi venne risposto in
passato ad una mia specifica domanda di come mai la federazione
fosse l'unico interlocutore abilitato che serviva, per una
questione di comodità, potersi interfacciare con un soggetto che
raccogliesse il mandato delle varie organizzazioni di volontariato
sparse sul territorio e che si prendesse l'onere di gestire, di
distribuire i fondi pubblici destinati alle attività di
volontariato del soccorso, uniformando in qualche modo modalità e
procedure. Mi fu risposto anche che occorreva un soggetto unico che
organizzasse la formazione, che si occupasse degli acquisti delle
ambulanze, dei presidi per non avere più referenti con i quali
interfacciarsi. Credo di aver detto fino allo sfinimento che
esistono delle organizzazioni di volontariato che vorrebbero - oggi
sono costrette a rimanere federate - parlare direttamente con
l'USL, che non riconoscono alla federazione, al suo coordinatore in
particolare, questa figura che deve supervisionare tutto, il ruolo
di unici rappresentanti dei loro "interessi" - dico tra virgolette
"interessi" visto che parliamo di volontariato - e che, in
definitiva, non si sentono rappresentati da un'associazione che
detiene il cordone della borsa e che peraltro, Assessore, spende
quasi un terzo del finanziamento pubblico per il suo funzionamento,
per gli amministrativi, per il personale, per le sedi, eccetera, e
che decide di fatto sull'organizzazione dei volontari sparsi sul
territorio, che poi sono quelli che continuamente scendono in
strada e che si mettono in gioco in prima persona.
Per chi ci ascolta e per quelli che non conoscono come funziona
il sistema della federazione solo qualche informazione. La
convenzione con l'USL, stipulata dopo una trattativa proprio con la
federazione senza coinvolgere tutti i soggetti che fanno
volontariato nell'ambito del soccorso, o comunque nell'ambito delle
associazioni, prevede addirittura che chi recede da questo
contenitore debba restituire le quote di ammortamento erogate
dall'USL addirittura negli anni passati: le cosiddette "quote di
ammortamento", che sono quelle quote che servono per pagare, ad
esempio, le ambulanze. Colleghi, un'associazione territoriale si fa
il mazzo per venire incontro alle esigenze dei cittadini, mette in
strada i propri volontari, si fa in quattro per dare un servizio e
se decide di uscire da questa federazione, deve addirittura
restituire all'USL ciò che gli è stato dato in passato per
l'acquisto delle ambulanze, peraltro già impiegate per l'attività a
beneficio dei cittadini. In più esce fuori, se decide di recedere,
dal circuito delle organizzazioni di volontariato che fanno
soccorso, dovendosi magari recuperare a fare qualche trasporto
sociale o attività altre, dovendosi finanziare con il 5 per mille,
o magari vendendo delle torte, o industriandosi in un'altra
maniera. Intanto la federazione distribuisce i soldi che gli
arrivano dall'USL, quindi da noi, il suo coordinatore diventa il
supervisore "della qualunque"; andatevi a vedere la convenzione e
vi renderete conto di come questo Signore, assunto dalla
federazione, diventa colui che autorizza praticamente tutto: l'uso
dei soldi, come vengono spesi, addirittura diventa colui che
gestisce e organizza in modo parallelo i volontari retribuiti, cioè
quelli che devono restituire, ad esempio, il prestito d'onore
erogato dalla Regione, e via dicendo. Certo, si potrà dire che c'è
una convenzione, che ogni cosa è stabilita là dentro, ma vorrei
solo far notare che questa convenzione è stata scritta, corretta ed
approvata proprio con e dalla federazione, cioè da quell'entità che
deve poi rispettarla, è il principio del controllore/controllato.
Se fossi io il presidente, o anche semplicemente un volontario, non
vorrei farmi gestire da costui, vorrei poter fare il mio servizio
volontario sapendo che i fondi a ciò deputati vanno effettivamente
per le attività dei miei volontari e non per una pletorica macchina
amministrativa dove ci sono dipendenti retribuiti: uno di questi è
il coordinatore, che fanno anche attività lucrose, l'esempio delle
cassette di pronto soccorso è emblematico. Non so se adesso hanno
ancora in piedi quella convenzione con la società Montrose S.p.A.,
ma ai tempi delle mie prime interpellanze avevano anche quel tipo
di attività lucrativa.
Non voglio addentrarmi poi sulle questioni più specifiche, che
non sono oggetto dell'interpellanza, ma mi chiedo e vi chiedo per
quale motivo fino ad ora, ad esempio, l'acquisto di ambulanze e dei
presidi è stato gestito proprio dalla federazione. Per quale motivo
io, organizzazione di volontariato territoriale, non posso
scegliere dove acquistare la mia ambulanza, contando su un
finanziamento pubblico e se ciò può creare degli insostenibili
disfunzionamenti che io francamente non riesco a vedere...per quale
motivo non è l'USL a trattare direttamente attraverso le sue
piattaforme d'acquisto: per esempio, Consip o altri circuiti, la
fornitura di materiali che, guarda caso, è vincolata da un
disciplinare che io non sono riuscito a tirare fuori dalle delibere
dell'USL, che pare vincolare in maniera praticamente scientifica
questo tipo di attrezzature, in modo tale che uno le debba poi
andare a comprare in posti abbastanza limitati.
Abbiamo creato e stiamo mantenendo, Assessore, un monopolio;
stiamo finanziando una struttura autoreferenziale che decide della
vita e della morte di quelle associazioni che vorrebbero lavorare
ma fuori della cappa - non so se soffocante, questo non m'interessa
- della federazione.
In più voglio capire, spero che adesso che c'è l'Assessore
Bertschy, si possa fare un passo avanti, visto che ad ogni piè
sospinto si parla di trasparenza di un sistema sanitario 2.0,
perché continuiamo, per esempio, a spendere 36 mila euro l'anno per
il cosiddetto "progetto tesserino elettronico". Ogni anno voi
finanziate con 36.600 euro questo progetto, che poteva avere senso
all'inizio, ma perché continuiamo a spendere questi soldi? Perché
spendiamo quasi 5 mila euro al mese per l'affitto e la gestione di
una sede quando si potrebbe spendere molto meno, tra l'altro, in
considerazione del fatto che oggi lì dentro non ci sono neanche più
gli uffici dell'USL dei trasporti secondari? Perché si spendono
decine di migliaia di euro per la formazione quando questa
formazione magari potrebbe essere fatta nei circuiti dell'USL anche
con delle spese minori? Perché un'organizzazione di volontariato
non può decidere dove acquistare le attrezzature e i mezzi? Non
esiste solo Forlì o quei posti. E soprattutto vogliamo capire
perché finanziare con soldi pubblici un modello escludente, un
sistema escludente che crea in qualche modo dipendenza, con ciò
obbligando anche chi ne farebbe volentieri a meno a farne parte.
Assessore, questa non è una battaglia contro qualcuno o qualcosa,
tanto meno non lo è contro le organizzazioni territoriali. Vedo già
qualcuno che strategicamente dice che io getto fango sui volontari:
è la solita strategia per distogliere l'attenzione. È una battaglia
per creare un sistema più equo e trasparente proprio a favore di
chi quotidianamente si spende o vorrebbe spendersi per gli altri e
che le assicuro, Assessore, rimotiverebbe quanti hanno deciso di
uscire o, peggio, di non entrare nel mondo del soccorso volontario,
alcuni - e li conosco personalmente - proprio perché non
accettavano questo monopolio, questo sistema escludente. Fosse
anche solo un volontario, noi abbiamo il dovere di incoraggiarlo e
di riproporgli il senso originario del suo servizio, senza
ostacolarlo, anzi agevolandolo in ogni modo.
Dalle ore 17:32 assume la presidenza il Vicepresidente
Fosson
.
Fosson (Presidente) -
Per la risposta, la parola
all'Assessore Bertschy.
Bertschy (UVP) -
Collega Guichardaz, il tema della
federazione non sarà la sua battaglia personale, ma sicuramente è
un tema che le sta particolarmente a cuore. L'abbiamo trattato
ormai in tutte le maniere e sinceramente non saprei neanch'io come
dare una risposta che non sia una risposta o di parte da una parte
o dall'altra, nel senso che oggi la federazione esiste perché alla
base della sua nascita sono state fatte delle scelte io immagino in
senso assolutamente volontario da chi nelle associazioni ha creduto
di dover avere un'organizzazione diversa per poter meglio svolgere
i propri compiti di volontario. Le cose che lei dice in aula molte
volte testimoniano una tesi quasi contraria a questa che io invece
ritengo sia stata fatta in termini generali sia a livello
amministrativo che normativo, rispondendo a delle leggi, a delle
delibere che negli anni - qui stiamo parlando di tanti anni fa -
sono state costruite per dare un'organizzazione alle associazioni
di volontari. Al di là della mia risposta o di tutto quello che lei
sostiene, quindi immagino e penso che una discussione andrà fatta,
perché io non più tardi di qualche giorno fa sono stato
all'assemblea che ha ricomposto i vertici della federazione, erano
presenti i presidenti delle associazioni di volontariato e non ho
percepito questa situazione, quindi o fuori dal mondo del
volontariato c'è così tanta gente che sostiene questa tesi, o
dentro al mondo del volontariato c'è qualcuno che non parla, che
non dice ed è un peccato perché la federazione ha 15 associazioni
su 16 rappresentate e 700 volontari rappresentati da questa
federazione. Le cose che lei dice in aula quindi credo che vadano
una volta per tutte sostenute anche da chi nel mondo del
volontariato sostiene per il bene del mondo del volontariato,
altrimenti c'è anche una difficoltà da parte nostra, come
rappresentanti delle istituzioni, a rapportarsi. Io nella
federazione vedo un'organizzazione valida che dà le sue risposte,
che è stata organizzata con le leggi che sono state costruite nel
tempo e dai volontari a me non arrivano questo tipo di
segnalazioni. Io non sto parteggiando per l'uno o per l'altro,
quindi è da capire una volta per tutte, aprendo anche un dibattito
serio con tutti i volontari, come pensano loro che sia meglio
procedere. Ripeto: nei tempi se sono state fatte queste scelte,
probabilmente sono state fatte non in maniera unilaterale, ma
proprio da chi componeva il territorio.
Lei mi chiede: "per quale motivo non è stato attivato un
adeguato e auspicato percorso in commissione con l'obiettivo di
evidenziare i punti salienti della convenzione". Intanto era un
periodo credo proprio relativo al momento della crisi politica, in
ogni caso la condivisione del testo non è prevista in termini di
iter all'interno dei passaggi in commissione. Probabilmente in quel
momento nessuno l'ha chiesta né da un lato, né dall'altro, tanto
meno noi che eravamo presenti in Consiglio e la convenzione è
andata avanti tra azienda e federazione e rappresentanti del mondo
del volontariato. La convenzione segue lo schema di tipo di
controllo di intenti in materia di trasporto sanitario, approvato
dalla Conferenza dei Presidenti delle Regioni nel lontano 2004, che
questa convenzione ricorda l'importanza del ruolo del volontariato
in materia di soccorso e trasporto sanitario, l'individuazione di
appositi organismi, la previsione di modalità di erogazione dei
rimborsi spese. La convenzione inoltre rispetta l'indicazione
prevista dalla deliberazione della Giunta regionale del 2007 (la n.
3428: "Regolamentazione dell'attività dei volontari del soccorso"),
che nelle premesse dice: "le attività in materia di trasporto e
soccorso sanitario svolto dalle associazioni di volontariato del
soccorso, iscritte nel registro regionale rivestono un ruolo di
rilevanza strategica nell'ambito del sistema regionale
emergenza/urgenza territoriale. I rapporti tra le associazioni di
volontariato del soccorso e l'azienda per l'espletamento delle
attività del soccorso sanitario sono regolate da apposite
convenzioni stipulate con la Federazione regionale delle
associazioni di volontariato del soccorso, quale soggetto
istituzionale rappresentativo di tutte le associazioni regionali
del volontariato del soccorso. Le indicazioni previste dalla
deliberazione di Giunta regionale fissano gli elementi della
convenzione". La convenzione quindi risponde a questi atti che
avevano probabilmente quando sono stati pensati e deliberati degli
obiettivi politici di organizzazione, che sono quelli che hanno poi
permesso queste scelte. Se queste scelte oggi non vanno bene a chi
in teoria dovrebbe godere dei servizi, quindi i volontari che fanno
parte dell'Associazione volontari del soccorso, io dico in una
situazione normale che sia così, che vengano ridiscusse, che le
associazioni si rimettano in discussione. Fosse anche una che apre
una discussione con l'Assessorato, con l'azienda, che dica la sua,
che modifichiamo questa legge in modo che i rapporti di
quest'associazione...oggi la legge non ricordo bene ma mi pare che
non permette questo: verifichiamolo. Io però non penso che possiamo
continuare a parlare della federazione come di un corpo che non è
integrato con il modello dei volontari del soccorso, perché le 15
associazioni sostengono la federazione e sono loro che deliberano e
sono loro che approvano le convenzioni. Come dice lei, la
federazione si approva i suoi regolamenti, ma la federazione
rappresenta i volontari del soccorso, non rappresenta un'altra
entità: rappresenta questi 700 volontari. Ribadisco: a me
piacerebbe capire, e sono aperto ad un dibattito, a qualsiasi tipo
di riunione, come e chi sostiene percorsi che siano migliori di
quelli attuali e che mettano in discussione l'organizzazione che i
volontari si sono dati.
"Se vi è intenzione di rivedere la convenzione affinché le
associazioni che intendessero, per libera scelta, non federarsi con
la Federazione volontari del soccorso possano ugualmente prestare
la propria opera meritoria a favore della collettività valdostana
senza penalizzazioni e nell'ambito dell'attività del soccorso",
nello spirito di quello che le ho detto prima, sì, nel senso che la
convenzione non regola i rapporti tra noi e la federazione, però
andiamo a valutare quali sono le criticità di questa situazione.
Cerchiamo di capire se ci sono migliori situazioni, allo stesso
tempo però se la maggioranza dei volontari ritiene che questo sia
il modo per lavorare e a me arrivano valutazioni positive dal
lavoro che si fa senza personalizzare, senza andare nelle
polemiche...però quelle sono le scelte che permettono a noi
comunque di godere di un'organizzazione che sta facendo fatica a
supplire alle carenze che comunque il nostro modello pubblico
rappresenta ormai sul territorio, perché sappiamo bene che, grazie
ai volontari del soccorso, riusciamo a sostenere un buon modello di
sanità. Se c'è qualcosa che mette in difficoltà questo modello,
quindi parliamone e discutiamone, perché noi non possiamo
rinunciare ad un'organizzazione così importante come quella dei
volontari del soccorso sul territorio, anzi, dobbiamo ampliarla,
lavorare perché cresca di nuovo, perché si trovino altri volontari,
altri giovani che soprattutto nelle nostre vallate, nei posti più
distanti possano dare le risposte delle quali abbiamo bisogno. Per
venire alla risposta, attualmente alla federazione aderiscono 15
organizzazioni, per un totale di 700 volontari circa. Quello
dell'emergenza/urgenza è un sistema che si è consolidato nel tempo,
che vede lavorare in sinergia l'azienda e la federazione e anche la
Croce Rossa. L'attività e il modello organizzativo della
Federazione di volontariato dà risposta alla regolamentazione che
la convenzione ha previsto. L'idea di centralizzare queste
funzioni, di avere un'organizzazione come quella che si è data però
è un'idea che non è una scelta politica della Giunta, ma è stata
una scelta che nei tempi è maturata negli ambienti del
volontariato.
"Se la federazione effettua solo ed esclusivamente attività
finalizzate al coordinamento e al funzionamento delle
organizzazioni di volontariato federate o se effettua anche
attività di soccorso territoriale o altri tipi di attività
retribuite e/o lucrose": la federazione, oltre al personale con
funzioni amministrative strettamente necessarie al suo
funzionamento, così come previsto dall'articolo 3 della legge 22
luglio 2005 n. 16, non dispone di altro personale dipendente
proprio. Per contro, si fa parte attiva del reclutamento del
personale del Servizio civile, dei soggetti beneficiari del
prestito d'onore e dei soggetti che assolvono compiti previsti
dalla normativa riguardante i servizi di pubblica utilità che mette
in rete con il personale volontario e con i mezzi delle
organizzazioni di volontariato federate. Ancora un minuto, per
cortesia. Gli unici due dipendenti arruolati dalla federazione per
lo svolgimento dei servizi a pagamento sono quelli destinate al
servizio di trasporto infermi delle piste di sci al Centro
traumatologico di Gressoney e la federazione mette a disposizione
gratuita la propria ambulanza, mentre percepisce dalla Monterosa
Ski il rimborso per quest'attività: il costo dei due
lavoratori.
"Se ogni spesa effettuata dalla federazione utilizzando i fondi
provenienti dall'azienda è preventivamente autorizzata dagli uffici
dell'Azienda sanitaria locale e se è rigorosamente rispettato il
sistema di rendicontazione di cui alla legge n. 13/2014": l'azienda
attua un monitoraggio costante e continuo di tutti i costi
sostenuti in relazione alla convenzione. Ogni tipologia di costi
riconducibili alle convenzioni, in relazione ai quali le parti
cercano con ogni mezzo ogni possibile soluzione finalizzata al
massimo contenimento degli stessi, implica l'esistenza di controlli
analitici e puntuali che vengono effettuati nel rispetto dei
principi generali delineati dal quadro normativo della legge n.
22/2016.
Concludo ribadendo l'importanza di aprire una discussione e sarà
mia cura farlo per quello che riguarda la mia attività con il mondo
dei volontari per capire se questa è la formula che nei prossimi
anni dovrà essere perseguita, se questa formula invece riduce la
possibilità di attrarre nuovi volontari all'interno delle
associazioni, l'argomento va discusso perché politicamente
porterebbe dei problemi.
Presidente -
Per la replica, chiede la parola il
Consigliere Guichardaz, ne ha facoltà.
Guichardaz (PD-SIN.VDA) -
Abbiamo evidentemente
interlocutori diversi. Io ho ricevuto molti messaggi di persone,
che invece mi hanno incoraggiato ad andare avanti in questa non
ricerca della verità o chissà che cosa, perché io non penso,
conosco anche il dottor Ferrero, non credo che ci sia nessun tipo
di volontà di fare chissà che cosa, però la situazione è una
situazione tale per cui diversi operatori del territorio cominciano
davvero a chiedersi per quale motivo oggi il non aderire alla
Federazione dei volontari li esclude tassativamente dal sistema del
soccorso. Abbiamo visto, per esempio, a Donnas, che è uno degli
esempi, qualche anno fa aveva cercato qualcuno di costituire una
federazione nei dintorni di Aosta che è stata poi abortita, non ho
mai capito neanche per quale motivo non è stata autorizzata, ai
sensi dello statuto, eccetera. C'è una voglia delle organizzazioni
di volontariato di acquisire un'autonomia, io dico di alcune - poi
la stragrande maggioranza, come dice lei, che sono quelle che
evidentemente vengono da lei e le esprimono grande soddisfazione
per questa gestione - organizzazioni di volontariato e i loro
volontari hanno voglia di affrancarsi da questa entità, che oggi
decide della vita e della morte di un'organizzazione del
volontariato del soccorso. L'esempio di Donnas è l'esempio
emblematico: si sono limitati, credo che oggi facciano solo
trasporti sociali, portano i vecchietti qua e là, si finanziano con
il 5 per mille, fanno come molte associazioni fuori dalla Valle
d'Aosta: le torte a Pasqua, le uova di Pasqua con le vendite di là
per finanziarsi, perché sono uscite dalla federazione. Ergo la
convenzione che voi avete fatto e che continuate a fare nella
stessa maniera con la federazione presuppone che questi debbano
addirittura restituire le quote di ammortamento che sono state date
negli anni passati, come se negli anni passati non avessero fatto
attività a servizio della gente. Io questo volontariato
sinceramente lo vedo male. Ho fatto associazioni di volontariato,
sono stato dentro le associazioni di volontariato per una vita e da
qualcuna di queste associazioni sono uscito quando lo spirito
volontaristico è venuto meno. Allora perché non facciamo una
manifestazione di interesse, non apriamo una discussione? Perché la
gente ha paura di dire a lei e invece viene da me a dirmi certe
cose? Perché poi durante le assemblee magari non lo dice, anzi
applaude e firma dei comunicati in cui io vengo messo e additato
come quello che getta fango sulle intere organizzazioni di
volontariato. Io non ho nessuna intenzione di gettare fango su
questa gente. A me piacerebbe che tutte le persone di tutti i
territori potessero dire: "io scendo per strada per fare il
volontario in un'ottica volontaristica, perché il mio contributo è
prezioso", non perché sono dentro la federazione, non perché sono
coordinato da un coordinatore, che è stato scelto certo dalla
federazione, ci hanno raccontato con un bando votato, eccetera. Il
fatto che qualcuno dica che non si sente rappresentato da questo
sistema è un crimine tale da metterli sistematicamente fuori dal
sistema, da non potergli più affidare nemmeno la possibilità, con
le proprie ambulanze e i propri volontari, di andare a fare del
soccorso?
La questione volontaristica poi: le organizzazioni di
volontariato fanno volontariato, mettono sulla strada i propri
operatori, al limite gli rimborsano i pasti e
stop
.
L'organizzazione-federazione ha un altro spirito, che è uno
spirito, certo, all'interno del sistema volontaristico, ma il
coordinatore è retribuito, il personale è retribuito, il
magazziniere è retribuito. Lei mi ha confermato che c'è ancora la
convenzione con due lavoratori alla Monterosa S.p.A., mi pare di
aver capito. Lei ha letto velocemente, perché il tempo è poco.
Vogliamo fare le casettine di pronto soccorso? Lei mi ha dato dei
dati. C'erano dei mesi che dalle cassette di pronto soccorso la
federazione incamerava 7900 euro, un mese ne ha presi addirittura
8400 per fare i controlli. Quella è una federazione volontaristica
che coordina le altre organizzazioni di volontariato? Il motivo per
cui io le ho detto la volta scorsa: cerchiamo di responsabilizzare
le singole organizzazioni di volontariato in modo che vadano loro
nelle strutture a fare questo tipo di controlli, ma assolutamente
non si può, deve farlo la federazione. Abbiamo fatto pure un
emendamento che rinvia dall'USL questi compiti alla federazione.
All'USL costa 23 mila euro, alla federazione 46 mila, o quello che
è, il controllo che avevano fatto nel 2015, e nessuno sa spiegarmi
il perché. Allora o la federazione riacquisisce il proprio ruolo e,
a mio parere, fa esattamente le funzioni per cui è stata
costituita, che sono le funzioni di coordinamento, fermo restando
che, secondo me, bisogna aprire alla possibilità alle
organizzazioni di decidere in piena libertà, di decidere se
vogliono, per esempio, avere un'interlocuzione diretta con l'USL. È
più faticoso, lo posso capire, ma parliamo di persone che sono lì a
fare dei servizi per conto della collettività gratuitamente, non
prendono stipendi. Tra l'altro, ne avevamo parlato - e qua chiudo,
mi scuso Presidente - si chieda per quale motivo il contratto del
turismo e del commercio e non il contratto delle UNEBA, dei
volontari o delle ANPAS, vogliamo approfondire di nuovo questo
argomento? Per quale motivo il personale usufruisce di un
contratto, che è più oneroso rispetto a quelli normalmente in uso?
Parliamo di tutte queste cose, apriamo questi benedetti tavoli,
facciamo trasparenza e diamo la possibilità alla gente di
scegliere!
Dalle ore 17:59 riassume la presidenza il Presidente
Rosset
.
