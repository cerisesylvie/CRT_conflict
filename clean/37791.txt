Classificazione
TRASPORTI E VIABILITÀ
Impianti a fune



Oggetto del Consiglio n. 1458 del 7 ottobre 2015 - Resoconto
OGGETTO N. 1458/XIV - Interrogazione: "Riduzione del costo
del biglietto della funivia del Monte Bianco a favore dei residenti
di alcuni Comuni della Valdigne".
Presidente
- Punto 9 all'ordine del giorno. Per la
risposta, la parola all'Assessore Marguerettaz.
Marguerettaz (UV) -
Sono due domande specifiche relative
a una riduzione del costo del biglietto della funivia del Monte
Bianco, recentemente inaugurata, per i residenti di alcuni Comuni
della Valdigne.
Come tutti i colleghi sapranno, si tratta del rifacimento di un
impianto esistente, quindi questa affermazione è vera e non vera
allo stesso tempo. Le funivie del Monte Bianco, il vecchio
impianto, così come tutta una serie di società di impianti a fune -
parliamo della Cervino, della Pila, della Monterosa Ski, e altre -
da sempre prevedevano degli sconti specifici per i residenti che
gravitavano intorno all'impianto. Vedo il collega Chatrian e
sicuramente a Torgnon c'erano degli sconti per coloro che
gravitavano nel comune. Le funivie del Monte Bianco non facevano
ovviamente difetto e c'era uno sconto che era del 50 percento, che
negli ultimi anni, in virtù di una serie di contrazioni delle
agevolazioni, si era ridotto al 20 percento. Quindi questo è un
retaggio del vecchio impianto e ricordo a tutti che il vecchio
esercizio è dal 1° novembre 2014 al 31 ottobre 2015: l'impianto è
entrato in funzione quest'anno e quindi questo era uno sconto per i
residenti della Valdigne, legato alla vecchia funivia.
Ora, come avete avuto modo di vedere - rispondo di fatto anche
alla seconda domanda - c'è per il mese di ottobre uno sconto
grossomodo del 25 percento, riconosciuto a tutti i residenti in
Valle d'Aosta. Per cui ad oggi si può dire che lo sconto per i
residenti della Valdigne non c'è più, ma c'è uno sconto del 25
percento per il mese di ottobre per tutti i residenti. Ci sarà un
mese di chiusura e alla riapertura, per lo sconto che verrà
praticato, salvo eventuali iniziative che si vorranno valutare, non
ci sarà più nessun doppio binario tra i residenti in Valdigne e nel
resto della Valle d'Aosta. Così come per tutti gli impianti a fune,
il biglietto giornaliero invernale è regolarmente offerto a tutti i
residenti con lo sconto del 20 percento, che è quello che viene
riconosciuto agli impianti a fune.
Presidente -
Per la replica, la parola al Consigliere
Bertin.
Bertin (ALPE) -
Grazie Presidente.
Skyway Monte Bianco è stato un grande successo e in questo caso
le previsioni sono state state fortunatamente rispettate: un
successo di pubblico e di immagine per tutta la Valle d'Aosta. È
proprio questo che dovrebbe rappresentare un traino di immagine in
generale, per tutto il territorio valdostano: tale deve essere e
rappresentare questa importante infrastruttura, che è costata
diverse centinaia di milioni, ma che certamente può rappresentare
un'occasione per tutta la Valle d'Aosta.
Ci aveva incuriosito questo aspetto degli sconti, relativamente
alla quota, che a noi risultava riservata ad alcuni Comuni della
Valdigne, ma non a tutti. Di per sé è un fatto positivo, ma questa
infrastruttura dev'essere il traino di tutta la Valle d'Aosta e
anche per questo ci chiedevamo se c'era l'intenzione di promuovere
uno sconto per tutti i valdostani, anche come mezzo di promozione e
di conoscenza per i valdostani stessi. La risposta in parte va in
questa direzione e comunque crediamo che questa infrastruttura
debba essere sfruttata al massimo, da questo punto di vista e per
tutta la collettività valdostana. Grazie.
