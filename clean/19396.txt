Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 2553 del 3 aprile 2002 - Resoconto
OGGETTO N. 2553/XI Gestione del personale da parte della
Direzione generale dell'USL. (Interpellanza)
Interpellanza Premesso:
- che il ruolo del personale nell'ambito dell'assistenza
sanitaria assume particolare rilevanza poiché il fattore umano
costituisce un elemento strategico che influisce direttamente sulla
quantità e sulla qualità dell'assistenza, oltre che sul grado di
soddisfazione delle persone che usufruiscono dei servizi;
- che, da tempo, la Direzione Generale dell'USL adotta
provvedimenti relativi alla gestione del personale da cui emerge
una scarsa valorizzazione dei propri dipendenti, salvo poi
approvare deliberazioni quasi "ad personam? che nulla hanno a che
vedere con la crescita complessiva della struttura sanitaria;
- che l'applicazione dell'articolo 12 del contratto di lavoro ha
riguardato solamente alcune categorie di dipendenti, suscitando
disappunto presso coloro che sono stati esclusi e contribuendo a
deteriorare i già difficili rapporti esistenti tra l'azienda e una
parte del personale;
- che numerosi dipendenti hanno effettuato una raccolta di firme
per richiedere l'estensione del provvedimento, ottenendo come
risposta l'indicazione che dovranno passare attraverso specifiche
"selezioni interne?;
tutto ciò premesso il sottoscritto Consigliere regionale
Interpella
l'Assessore delegato per sapere:
1) nei confronti di quanti dipendenti e di quali categorie è già
stato applicato l'articolo 12;
2) quali sarebbero le altre categorie di personale dell'area
tecnica e amministrativa, già in possesso di "mansioni superiori?,
ai quali potrebbe essere estesa la medesima procedura indicata
dall'articolo 12;
3) se non ritenga auspicabile, anche per il buon funzionamento e
l'efficienza dei servizi sanitari regionali, superare queste
evidenti disparità di trattamento.
F.to: Tibaldi
Président
La parole au Conseiller Tibaldi.
Tibaldi (FI)
Abbiamo concluso la sessione mattutina
parlando di sanità e di aziendalizzazione sanitaria, riprendiamo
quella pomeridiana parlando ancora di aziendalizzazione sanitaria.
Evidentemente "i nodi al pettine" sono di diverso tipo, l'Assessore
presumo li conosca e anche questo tema riteniamo che sia degno
della massima attenzione perché è comunque importante.
"Aziendalizzazione" non significa solamente razionalizzazione
delle spese, ottimizzazione dell'entità delle risorse per cercare
di soddisfare al meglio i bisogni della cittadinanza, ma significa
anche utilizzare le risorse umane e professionali all'interno
dell'azienda nel migliore dei modi, collocare le persone giuste al
posto giusto ed è un po' questo lo spirito dell'interpellanza che
il nostro gruppo ha presentato nell'intento di avere delle risposte
concrete da parte dell'Assessore.
Non a caso abbiamo citato in premessa un passaggio importante
della relazione al Piano sociosanitario regionale e cioè:
"il
ruolo del personale nell'ambito dell'assistenza sanitaria assume
particolare rilevanza poiché il fattore umano costituisce un
elemento strategico che influisce direttamente sulla quantità e
sulla qualità dell'assistenza, oltre che sul grado di soddisfazione
delle persone che usufruiscono dei servizi"
.
Questo è un concetto importante, condivisibile e condiviso,
tant'è che più volte abbiamo detto che nel Piano sociosanitario ci
sono concetti, affermazioni e principi che dovrebbero trovare
applicazione non solamente in quanto stesi sulla carta, ma anche
nella realtà dei fatti. Ci auguriamo che questo principio venga
osservato fino in fondo.
Su cosa vogliamo "puntare il dito" con questa interpellanza? Sul
fatto che c'è una vertenza in atto, che l'Assessore ben conoscerà,
conseguente le non sempre facili relazioni fra dipendenti e
azienda, anche perché, o una parte o l'altra, si arroccano sulle
proprie posizioni e, conseguentemente, non si riesce ad arrivare a
quella valorizzazione auspicata delle risorse professionali
esistenti. L'applicazione dell'articolo 12 del Contratto nazionale
del lavoro è uno dei nodi che dovrebbero sciogliersi in questo
periodo; ha riguardato finora solamente alcune categorie di
dipendenti, che sono gli operatori del "118" e gli operatori
sanitari della farmacia. Naturalmente questa tensione localizzata e
particolare ha suscitato non poco disappunto presso altre categorie
di dipendenti che reclamano eguale attenzione e soprattutto
vorrebbero che fossero evitate disparità di trattamento.
La situazione di disagio è emersa nelle scorse settimane, anche
con articoli che sono stati pubblicati sugli organi di
informazione, con incontri che sono stati effettuati a livello
aziendale e che immagino abbiano coinvolto lo stesso Assessore. Il
riconoscimento della professionalità lavorativa, cioè l'obiettivo
di inquadrare tutti gli operatori sanitari nel proprio ruolo ci
sembra un punto estremamente importante.
Sappiamo che molti di questi svolgono già mansioni superiori
rispetto all'inquadramento attualmente posseduto, di conseguenza
chiediamo all'Assessore alcune informazioni in merito. È stata
effettuata anche una raccolta di firme - direi assai copiosa -,
oltre a riunioni con gli stessi dipendenti, ma le risposte finora
date sono piuttosto insoddisfacenti. Per questa ragione
all'Assessore chiediamo: nei confronti di quali e quanti dipendenti
è già stato applicato l'articolo 12; quali sarebbero le altre
categorie di personale di area tecnica e amministrativa che già
svolgono mansioni superiori, ai quali potrebbe essere estesa la
medesima procedura, e se non ritenga auspicabile, al fine di
armonizzare il funzionamento e l'efficienza dei servizi sanitari,
di superare - come le abbiamo definite prima - queste evidenti
disparità di trattamento.
Lascio all'Assessore la risposta e mi riservo una replica.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
In effetti l'argomento dell'articolo 12 ha
impegnato negli ultimi mesi la Direzione aziendale dell'USL e anche
il sottoscritto che ha ricevuto un'ampia delegazione del settore
amministrativo. In seguito a questi incontri abbiamo "congelato" la
situazione, nel senso di fare il punto della situazione e
riprendere la contrattazione sulla base di un accordo quadro
generale di cui riferirò.
Rispetto al primo punto, l'azienda mi precisa che:
"Nell'ambito della gestione dell'azienda USL della Valle d'Aosta
le risorse umane assumono un valore di centralità. La
valorizzazione dei dipendenti secondo criteri di meritocrazia è
dimostrata da tutta una serie di provvedimenti relativi alle
materie dei fondi incentivanti, della formazione e dello sviluppo
di carriera. Nell'ambito dell'atto aziendale è stata inserita ex
novo l'Unità budgetaria organizzazione, sviluppo risorse umane
all'interno dell'area tecnico-amministrativa.
Ai sensi e per gli effetti della disposizione contenuta
nell'articolo 12 del Contratto collettivo nazionale di rinnovo del
biennio economico 2001-2002 del Comparto norma programmatica,
l'azienda USL ha approvato la deliberazione n. 2549 del 28 dicembre
2001. Con tale atto si è proceduto:
1) alla trasformazione dei posti in organico di categoria BS,
operatore tecnico specializzato, cioè autista ambulanziere,
dell'Unità budgetaria "118", in altrettanti di categoria del ruolo
C, del ruolo tecnico, con conseguente nuovo inquadramento di tutti
gli operatori tecnici specializzati in servizio presso il "118", 81
persone in totale;
2) alla trasformazione dei posti di ausiliario specializzato
dell'Unità budgetaria farmacia di categoria A in altrettanti posti
di categoria B, operatore tecnico e conseguente inquadramento di
tutto il personale in servizio, 5 unità in totale e tale
trasformazione è stata effettuata per equiparare l'inquadramento di
quel personale che svolge funzioni di magazziniere presso il
magazzino farmaceutico a quel personale che svolge medesime
funzioni presso il magazzino economale."
Rispetto al secondo quesito l'azienda USL mi dice che - cito -:
"Dal contenuto delle disposizioni citate emerge come, in
ossequio alla ratio della norma, l'applicazione dell'istituto
contrattuale avvenga sulla base di valutazioni di carattere
generale legate alla ricognizione delle effettive funzioni svolte
da una categoria di lavoratori.
Tali funzioni, che determinano il riconoscimento al nuovo
inquadramento, verranno poi istituzionalizzate nell'ambito di nuove
declaratorie. L'azienda sta valutando, unitamente alle
organizzazioni sindacali, la possibilità di eventuali applicazioni,
a parità di condizioni oggettive, ad altre categorie e qualifiche
del comparto appartenenti all'area tecnico-amministrativa delle
opportunità previste nell'articolo 12 a titolo di riconoscimento
della professionalità e delle competenze e funzioni svolte. A tale
fine le organizzazioni sindacali e le RSU con nota n. 182 del 5
marzo scorso hanno trasmesso alla direzione generale dichiarazioni
di intenti sull'applicazione dell'articolo 12 del contratto
collettivo nazionale.
Tale dichiarazione è stata valutata dalla direzione e sarà
oggetto di discussione nell'ambito del sistema delle relazioni
sindacali. A tal proposito in data 21 marzo scorso si è tenuta una
riunione tra la Dirigenza dell'USL e le organizzazioni sindacali e
le RSU. Queste ultime avevano presentato una dichiarazione di
intenti da sottoporre all'approvazione della direzione, la
direzione ha apportato alcune modifiche sostanziali e le
organizzazioni sindacali e le RSU si sono riservate di esprimersi,
probabilmente nell'arco di questa stessa settimana.
Rispetto al testo della bozza di accordo, che mi è stata
inviata, si sottolinea - fermo restando che è provvisoria ed è una
bozza soggetta ancora a limature - fondamentalmente quanto già
detto in premessa e cioè che si ritiene che i benefici
dell'articolo 12 non possano essere attribuiti "ad personam", bensì
a livello di intere categorie e qualifiche in considerazione della
coerenza con l'architettura organizzativa della modalità di
organizzazione del lavoro.
Questo è un punto focale della trattativa perché l'impressione
che era stata data, e che qualcuno probabilmente aveva mal
recepito, era che si volesse dare "ad personam" un passaggio di
livello inteso come riconoscimento di mansione superiore, così non
è perché gli autisti ambulanzieri avevano una trattativa aperta
addirittura con il Ministero della sanità da circa dieci anni ed
effettivamente svolgevano funzioni superiori rispetto all'autista
ambulanziere perché prestavano - in virtù di un corso che è stato
predisposto appositamente per loro - anche attività di soccorso
sanitario, mentre i magazzini della farmacia erano stati inseriti
nella delibera per equiparare al magazzino generale.
Ho già avuto modo di dire - mi pare anche in quest'aula - che
l'iter seguito non è stato corretto perché una maggiore
informazione alle organizzazioni sindacali e alle RSU avrebbe
comportato meno problemi di trasmissione di informazione, mentre
non vi è ombra di dubbio che è corretto l'inquadramento che è stato
effettuato, ma l'iter poteva essere gestito meglio.
Con questa bozza di accordo, ribadito in premessa quanto ho
testé citato, si stabilisce anche che, una volta individuate le
categorie interessate al processo di revisione, dovranno essere
prioritariamente definite le griglie di riconoscibilità al fine di
dare la piena oggettività alla procedura; in terza battuta si andrà
poi ad individuare singolarmente i soggetti che possono usufruire
dell'articolo 12. In definitiva si definisce un iter procedurale
che consiste fondamentalmente nell'attivazione di un'apposita
commissione paritetica bilaterale formata da componenti
dell'azienda USL e delle RSU che dovrà, nel termine di 30 giorni
dalla data di sottoscrizione del protocollo, redigere una bozza di
accordo per il recepimento di quanto in premessa indicato.
La Commissione paritetica bilaterale dovrà innanzitutto adottare
una modulistica per effettuare un monitoraggio delle funzioni
realmente svolte dal personale tecnico-amministrativo, ricognizione
che dovrà avvenire nominalmente e in seguito alla quale si dovrà,
d'intesa fra i dirigenti dei singoli settori a cui spetta la
proposta, le organizzazioni sindacali e la Direzione dell'USL,
seguire l'iter che indicavo prima.
Mi pare che, in virtù di quanto si sta definendo all'interno
dell'azienda, fermo restando quanto ho prima riferito rispetto
all'iter poco trasparente, non si possa oggettivamente dire che ci
sono evidenti disparità di trattamento, nel senso che a coloro a
cui è stato già applicato l'articolo 12 dal punto di vista
contenutistico non vi è dubbio che questo spettasse. Dal punto di
vista della parità di trattamento, chiarito che non è
un'assegnazione "ad personam", ma per categoria, mi pare che la
trattativa non possa che concludersi con soddisfazione di ambo le
parti.
Président
La parole au Conseiller Tibaldi.
Tibaldi (FI)
L'auspicio dell'Assessore è anche il nostro,
che la trattativa si concluda con soddisfazione di entrambe le
parti.
Vorrei fare alcune considerazioni in merito alla risposta. Ci
sono dei lavori in corso, c'è una bozza di accordo che è in fase di
esame da parte delle parti interessate, quindi, sia dalla parte che
ha formulato la proposta, sia dalla parte dei dipendenti e dei
lavoratori che la stanno analizzando. L'Assessore ha fatto
riferimento a una riunione che è avvenuta il 21 marzo scorso e a
una deliberazione antecedente, del 5 marzo, momento in cui sarebbe
stata formulata questa proposta.
Quali considerazioni? Il fatto che si tenti di rimettere ordine
all'interno del comparto sanitario sotto il profilo professionale è
un obiettivo che senz'altro deve essere perseguito in quanto in
questo momento non è così, anzi, c'è confusione fra quelle che sono
le mansioni e le funzioni che vengono svolte dai diversi dipendenti
dei diversi settori, anche perché le categorie di dipendenti del
comparto sanitario valdostano interessate sono veramente tante.
È naturale che questo riconoscimento debba essere fatto non con
provvedimenti "ad personam" e qui concordo con quanto ha detto
l'Assessore (purtroppo in passato ne sono stati adottati), ma
seguendo criteri di oggettività e di trasparenza che sono più che
mai invocati e speriamo anche osservati concretamente in sede di
applicazione.
Le disparità di trattamento che l'Assessore vorrebbe confutare
nel terzo quesito che abbiamo formulato nella nostra interpellanza
si riferiscono a delle situazioni di disagio che sono vissute dai
dipendenti i quali non si sono visti beneficiati dall'applicazione
dell'articolo 12, Assessore, e soprattutto dalla disparità di
trattamento che esiste fra i dipendenti e i dirigenti. Questa
mattina il Consigliere Frassy faceva riferimento da una parte alla
facilità con cui viene riconosciuta la professionalità in capo ai
vertici aziendali dell'USL valdostana, professionalità che voi
siete obbligati a riconoscere per legge, come lei precisava nella
sua risposta, e, dall'altra, ai percorsi tortuosi con cui si cerca
di riconoscerla a vantaggio di coloro che lavorano attivamente nei
vari settori del comparto sanitario.
Prendiamo atto della sua risposta, Assessore, auspicando che
effettivamente ciò che lei oggi ha affermato trovi concretizzazione
nei prossimi giorni, sulla base di quelle che saranno le normali
relazioni fra la parte sindacale e la parte aziendale.
