Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA



Oggetto del Consiglio n. 866 del 25 luglio 2019 - Resoconto
OGGETTO N. 866/XV - Interrogazione: "Risultanze del
monitoraggio relativo alla presenza del batterio della tubercolosi
all'interno di una classe dell'Istituto Tecnico Professionale
Regionale di Aosta".
Farcoz (Président) -
Point 14 à l'ordre du jour. Pour la
réponse, la parole à l'assesseur Baccega.
Baccega (UV)
- Ringrazio i colleghi per l'interrogazione
che viene sicuramente a seguito di una interrogazione con risposta
scritta che abbiamo inviato - la collega Certan e il sottoscritto -
rispetto a tre casi accertati di tubercolosi polmonare, dove in
realtà ben 105 persone sono state controllate, quelli che si
chiamano contatti stretti, con 11 visite infettivologiche. Avevamo
evidenziato che il monitoraggio a due mesi poteva concludersi entro
il 20 luglio e che risultava necessario comprendere le origini di
questo contagio. In realtà il monitoraggio a due mesi dei contatti
stretti sta procedendo, ma non si è concluso, in quanto alcuni
soggetti sottoposti a visita non si sono presentati e sono stati
richiamati. Per questo motivo il monitoraggio si concluderà entro
una decina o quindicina di giorni, perché sono state riprogrammate
le visite per coloro che non si sono presentati, ovviamente anche
con una certa insistenza per dire: "venite, perché c'è l'esigenza
di capire il percorso".
Risulta comunque importante sottolineare che allo stato attuale
non appaiono rischi sanitari evidenti, non essendo state finora
riscontrate altre positività e questo depone favorevolmente dal
punto di vista dell'osservazione epidemiologica. Per questo
aspetto, appunto, le indagini non sono ancora completate e quindi
l'origine dell'infezione non è ancora nota. Siamo quindi a
conclusione del percorso - dieci o quindici giorni ci dicono dagli
uffici e dall'USL - e poi avremo una relazione sanitaria sulle
tematiche che ci potrà dare conto su quali siano le cause di questo
contagio. Ovviamente riferiremo sul percorso di questo
monitoraggio.
Président -
La parole au collègue Manfrin.
Manfrin (LEGA VDA)
- Ringrazio ovviamente per la
risposta. Mi spiace che non ci siano già i risultati, ma
giustamente sono state spiegate le motivazioni, quindi ne prendiamo
atto. Sarà di assoluta importanza venire a conoscenza degli esiti,
per comprendere quali siano state le origini di tale contagio.
Quello che chiedo è che non si minimizzi il problema perché, da
quella che è stata la risposta fornita all'interrogazione scritta,
è stato detto che, così come è stato ribadito a lei, è vero che ci
sono 4 positività, ma vi sono stati anche altri 11 positivi al
test di Mantoux
su 105 sottoposti agli esami, quindi non è
un qualcosa da prendere sottogamba. Peraltro, vedevo sempre
all'interno della risposta all'interrogazione scritta, che tra i 94
negativi che erano risultati dopo la prima analisi e che sono stati
sottoposti a un ulteriore test di Mantoux, altri quattro soggetti
precedentemente negativi sono risultati positivi e questi sono
peraltro soggetti adulti. Quindi, non minimizziamo dicendo: sono
solo 4 casi, di cui 3 parenti stretti. Cerchiamo di ricondurre il
fenomeno nell'alveo in cui è, nessuno vuole fare dell'allarmismo,
ci mancherebbe altro. Anzi, faccio i complimenti per il pronto
intervento che vi è stato in questo caso, con i test che sono stati
fatti assolutamente per tempo, ma ritengo sia assolutamente
importante stabilire quali siano state le cause del contagio e
soprattutto dare a questo problema il contorno corretto, non
cercando di dire che non è successo nulla.
