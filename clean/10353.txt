Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1346 del 2 luglio 1990 - Resoconto
OGGETTO N. 1346/IX - ELEZIONE DEI VICEPRESIDENTI DEL
CONSIGLIO REGIONALE.
PRESIDENTE:
Il Consiglio è chiamato all'elezione dei due
Vicepresidenti dell'Ufficio di Presidenza, in quanto il
Vicepresidente Dolchi, diventato Presidente, decade dalle funzioni
di Vicepresidente, ed il Vicepresidente Beneforti è decaduto nel
momento in cui è stato designato Assessore.
Dichiaro pertanto aperta la discussione sulla proposta iscritta
al punto 4 dell'ordine del giorno, precisando che la votazione
avverrà su un solo nominativo e risulteranno eletti i due
Consiglieri che raggiungeranno il maggior numero di voti.
Ha chiesto la parola il Consigliere Aloisi; ne ha facoltà.
ALOISI (MSI):
Signor Presidente, ci accingiamo ad eleggere
tutti i componenti dell'Ufficio di Presidenza. Questa nuova
maggioranza nelle sue varie enunciazioni aveva evidenziato
soprattutto la necessità di una maggiore trasparenza e
democraticità nell'affrontare sia i rapporti, all'interno del
Consiglio, tra le varie forze politiche, sia nella gestione
dell'amministrazione della nostra Regione.
In quest'ottica, io ritengo scorretto aver già predisposto tutti
gli organigrammi, e quindi aver già lottizzato tutti i posti del
Consiglio, senza aver consultato le forze di opposizione, o
perlomeno la forza di opposizione che io rappresento.
Siccome le enunciazioni di principio, di democraticità e di
pluralismo politico vengono sovente ripetute in quest'aula, io
ritengo doveroso da parte del Consiglio, ma mi rivolgo soprattutto
alla nuova maggioranza, che ha fatto le citate enunciazioni,
affinché valuti attentamente la rappresentatività dell'Ufficio di
Presidenza. Tale Ufficio non ha nulla a che vedere con la Giunta
regionale, ma esercita funzioni di rappresentanza delle varie
componenti politiche del Consiglio regionale, che debbono gestire e
valutare insieme gli aspetti politici della rappresentanza della
opposizione e della maggioranza.
Siccome la rappresentanza della maggioranza, sempre stando agli
organigrammi che si è avuto più o meno modo di sentire, è
sufficientemente garantita, così come parte dell'opposizione, tengo
a precisare che l'opposizione è composta da varie forze politiche e
non solo dal raggruppamento di maggioranza relativa, costituito
dall'Union Valdôtaine.
Proprio alla luce di quest'ottica e per valutare se questa
maggioranza ha la volontà di far sì che tutte le forze politiche e
le componenti di Sinistra, di Centro e Destra di questo Consiglio
regionale saranno rappresentate nell'Ufficio di Presidenza, che
deve essere la massima espressione del pluralismo politico e della
democrazia, io chiedo al Presidente del Consiglio di accettare una
sospensione dei lavori del Consiglio per consentire ai Capigruppo
di valutare le proposte di nomina in questo organismo consiliare e
se esiste effettivamente la volontà di tenere in considerazione il
principio di rappresentare in esso tutte le forze politiche
presenti in questo Consiglio regionale.
Chiedo quindi una sospensione dei lavori del Consiglio, affinché
siano consultate anche le forze di opposizione che a tutt'oggi non
sanno niente e prevedono che il tutto sia già stato delineato e
concordato tra le forze di maggioranza e quelle più rappresentative
del Consiglio regionale.
PRESIDENTE:
Se nessuno chiede la parola e non ci sono
obiezioni alla richiesta di sospensione dei lavori del Consiglio,
la seduta è sospesa per consentire una riunione dei Capigruppo, e
sarà ripresa al più presto possibile.
Si dà atto che la seduta è sospesa dalle ore 10,06 alle ore
10,26.
PRESIDENTE:
Alla ripresa dei lavori, informo che il
Consiglio è chiamato alla elezione dei due Vicepresidenti.
Ha chiesto la parola il Consigliere Mafrica; ne ha facoltà.
MAFRICA (PCI):
La maggioranza, per l'incarico di
Vicepresidente, propone il Consigliere Edoardo Bich.
PRESIDENTE:
Ha chiesto la parola il Consigliere Mario
Andrione.
ANDRIONE (UV):
Pour la minorité, nous proposons M. le
Conseiller François Stévenin.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Io dichiaro di astenermi dalla
votazione.
PRESIDENTE:
Ha chiesto la parola per dichiarazione di voto
il Consigliere Bich; ne ha facoltà.
BICH (PSI):
Ringrazio per la designazione. Tuttavia, non
certo per gli addetti ai lavori, che già conoscono i rapporti
interpartitici, ma per il pubblico e per la stampa, vorrei dire che
la mia designazione è il risultato di un accordo di maggioranza,
che conferiva al nostro Gruppo certe responsabilità. Ora, poiché il
nostro Segretario-Capogruppo ha scelto la designazione alla
Presidenza di una Commissione, ecco che io accetto la terza
designazione che competeva al nostro Gruppo, quella cioè di
Vicepresidente del Consiglio.
Voglio che si sappia che tale designazione è da me accettata
sulla base del completamento di un programma, proposto a suo tempo
all'interno dell'Ufficio di Presidenza e che prevede il compimento
di alcuni provvedimenti, tra i quali il disegno di legge che
istituisce la rivista del Consiglio ed il potenziamento delle
strutture consiliari.
Grazie.
PRESIDENTE:
Se nessuno chiede la parola, si procede alla
votazione per schede segrete.
Ricordo che sulla scheda c'è una sola riga ed i Consiglieri sono
chiamati ad esprimere un solo voto, con l'indicazione del nome e
cognome o del solo nome dei candidati proposti o di quelli che i
Consiglieri intendono votare.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 32
Astenuti: 2 (Aloisi e Bich)
Schede valide: 32
Hanno ottenuto voti:
- Bich Edoardo: 18
- Stévenin Francesco: 14
PRESIDENTE:
In base all'esito della votazione, proclamo
eletti a Vicepresidenti del Consiglio regionale i Consiglieri Bich
Edoardo e Stévenin Francesco e li prego, se lo ritengono, di venire
al banco della Presidenza.
