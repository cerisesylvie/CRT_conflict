Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 885 del 14 novembre 1984 - Resoconto
OGGETTO N. 885/VIII - INTERVENTI REGIONALI A FAVORE DELLA
CASA. (Interpellanza).
PRESIDENTE:
Do lettura dell'interpellanza presentata dai
Consiglieri Tonino, Mafrica e Bajocco:
INTERPELLANZA
La legge regionale n. 31 del 5 maggio 1983, che concede mutui
regionali a privati che acquistino, costruiscano o ristrutturino un
alloggio, prevede finanziamenti per le domande pervenute nel corso
del 1983 e per quelle pervenute nel primo semestre del
1984.
Poiché, nonostante le domande già accolte, è ancora molto
sentita l'esigenza di risolvere con l'intervento regionale il
problema della casa in proprietà (d'altronde è quasi impossibile
trovare nei principali centri valdostani alloggi da
affittare),
i sottoscritti Consiglieri regionali
INTERPELLANO
l'Assessore competente per sapere:
quante domande, ammesse alla concessione dei mutui per il 1983 e
per il primo semestre 1984, hanno potuto concretamente usufruire
dell'intervento regionale;
se è intenzione della Giunta rifinanziare la legge 31 per il
secondo semestre 1984;
come intende la Giunta comportarsi nei confronti dei cittadini
intenzionati a presentare domande di mutuo nel corso del secondo
semestre 1984, essendosi per loro già in tale periodo concretizzare
le possibilità di acquistare o costruire la prima casa.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
L'interpellanza prende spunto da
quella che credo si possa definire una situazione di stallo e di
incertezza rispetto all'intervento regionale nel settore
dell'edilizia agevolata. Come tutti sanno, la legge 31 che è stato
un esperimento positivo in questo settore che ha ripreso una
politica che per lunghi anni nel passato la Regione aveva svolto, è
stata finanziata interamente per il 1983 e solo nel primo semestre
per il 1984. Non ci sono stati progetti di legge o dichiarazioni
della Giunta di rifinanziare la legge 31 per il secondo semestre
1984.
Noi chiediamo le ragioni di questa decisione della Giunta
regionale in merito a questo problema, e credo che il problema del
finanziamento debba anche essere collegato ad un minimo di bilancio
sul funzionamento della legge 31. Ho detto prima che la legge 31 ha
avuto un impatto positivo, nel senso che i fini della legge sono
stati apprezzati e sono andati incontro ad esigenze delle famiglie
valdostane: lo dimostra il numero delle domande ed anche gli stessi
dati che abbiamo chiesto oggi possono dare la misura di come
l'esigenza di questo tipo di intervento regionale sia
particolarmente sentita.
In particolare, alcuni aspetti positivi della legge vanno
sottolineati e mantenuti, e mi riferisco al fatto di differenziare
l'intervento di mutuo agevolato non solo per la nuova costruzione,
ma anche per l'acquisto e la ristrutturazione che ha permesso una
flessibilità di adattamento della legge sul territorio regionale.
Mi pare di aver visto che sono più numerosi gli acquisti nella
città di Aosta, mentre nel resto della Valle sono più numerosi i
casi di nuova costruzione e di recupero, per cui la legge si è
adattata ad approcci diversi delle famiglie in merito all'obiettivo
di raggiungere la proprietà della casa.
Tuttavia la legge ha anche dei limiti, che sono soprattutto
quelli di un costo del mutuo abbastanza elevato e la causa è da
ricercarsi non solo nella entità dei tassi di interesse, ma anche
nella scelta che alcune banche hanno compiuto, di restringere la
durata del mutuo a 15 anni. Ma il limite forse più pesante consiste
nella lentezza nell'erogazione dei mutui. La legge regionale
prevede troppi passaggi burocratici, ed è un grosso limite quello
di dover formare addirittura due graduatorie con due apposite
deliberazioni prima di poter dare avvio alle operazioni di mutuo
presso la banca. Si sono riscontrati anche dei limiti nello stesso
testo della legge 31, che per certi versi è troppo rigida e che si
è male adattata ad una complessità e varietà di oasi che invece ci
sono nella realtà.
Il compito della Commissione di cui faccio parte anche io - che
dovrebbe fare le scelte ed applicare la legge - è in realtà molto
limitato, essendo la legge 31 troppo dettagliata, per cui in molti
casi si è dovuto dare un responso negativo ad esigenze che invece
sono legittime e che richiederebbero invece una risposta positiva.
Questi limiti, all'interno della Commissione, sono stati
evidenziati non da oggi, ma da mesi, ed in più occasioni la
Commissione nel suo complesso ha chiesto all'Assessore presente di
porre mano ad una modifica legislativa del testo. Questo non è
avvenuto e su questo c'è un indubbio ritardo, del quale chiediamo
la ragione alla Giunta regionale.
Sono queste le due questioni sostanziali dell'interpellanza: il
rifinanziamento e le modifiche alla legge, che hanno bisogno di una
risposta immediata per superare questo stato di incertezza e
confusione che tutti noi abbiamo potuto constatare di prima mano in
questi ultimi tempi.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Vorrei leggere anzitutto i dati relativi
alle domande ammesse a mutuo, dei quali poi non ho difficoltà a
dare copia agli interpellanti. Sono state fatte al momento tre
graduatorie: una, definitiva, relativa al ° semestre 1983, due,
provvisorie, relative al 2° semestre 1983 e al ° semestre 1984.
Relativamente al ° semestre 1983 sono pervenute 339 domande. Ne
era- no finanziabili 222, ne sono state ammesse a mutuo 189, delle
quali 46 finalizzate all'acquisto di nuove costruzioni, 71 alla
ristrutturazione e 72 alla costruzione. Questi sono dati che
riguardano la graduatoria definitiva del 1° semestre 1983.
La graduatoria provvisoria del 2° semestre 1983 ha visto la
presentazione di 183 domande, delle quali sono state ammesse 145.
Con i fondi attualmente a disposizione ne sarebbero finanziabili
110, però è probabile, e questo è già successo nel passaggio dalla
graduatoria provvisoria a quella definitiva del 1° semestre 1983,
che alcune domande vengano a cadere per rinuncia o mancanza di
documenti che dovrebbero essere prodotti.
Dicevo che delle domande ammesse al 2° semestre 1983, 73 sono
finalizzate all'acquisto, 38 alla ristrutturazione e 34 alla nuova
costruzione.
Per il ° semestre 1984 sono pervenute 210 domande, ne sono state
ammesse 174, di cui 84 per l'acquisto, 41 per la ristrutturazione e
49 per la nuova costruzione. Anche per il 1° semestre 1984
sarebbero finanziabili solo 110 richieste, però si può ripetere lo
stesso ragionamento già svolto per il 2° semestre 1983. Questo per
quanto riguarda la prima domanda formulata dal Consigliere
Tonino.
Per il resto, devo dire che sono discorsi che abbiamo già svolto
nella I^ Commissione di assegnazione di mutui che mi sono trovato a
presiedere e sono ragionamenti che ho ritenuto di recepire,
operando con due obiettivi.
Il primo obiettivo è quello relativo alla constatazione che la
legge 31 è molto dettagliata, rischia di essere una legge troppo
burocratica e quindi poco snella, ed a questo ho ovviato
presentando in Giunta regionale, la quale lo ha proposto al
Consiglio e dovrebbe essere discusso in una delle prossime sedute,
una legge che ha per titolo "Norme integrative alla legge regionale
5 maggio 1983, per la formulazione di graduatorie straordinarie".
Abbiamo constatato in Commissione che un gran numero di domande,
per l'esattezza da una indagine fatta sono circa una ottantina, non
sono finanziabili, ma non perché manchino dei requisiti oggettivi,
ma solo perché il richiedente ha sbagliato un documento, ritardato
la presentazione di un giorno o due, quindi sono errori formali che
la Giunta regionale intende superare.
In effetti l'art. 1 della legge dice fra l'altro: possono
accedere al mutuo coloro che, pur in possesso dei requisiti di
legge, sono stati esclusi dalle relative graduatorie provvisorie e
definitive per vizi di forma, documentazione errata, incompleta o
presentata tardivamente.
Il Consigliere Tonino giustamente ricordava che la Commissione
ha poco potere interpretativo della legge, anche perché una legge
che è molto precisa lascia poco spazio. A questo proposito, sempre
all'art. 1 delle norme integrative, al terzo comma, si dice: "Alla
Commissione regionale di cui all'art. 12 della L.R. n. 31, è
demandato il compito di riesaminare le domande individuando
specifici criteri che consentano la formulazione delle graduatorie
straordinarie". Questo relativamente alla legge 31 per il periodo
in cui è stata finanziata, e cioè i due semestri 1983 ed il °
semestre 1984. Con questo dovremmo riuscire a dare una risposta
all'anno e mezzo del 1983 e 1984.
Per quello che riguarda il futuro, è in discussione all'interno
della Giunta regionale una proposta per le agevolazioni che la
Regione intende concedere per chi si costruisce, acquista o
ristruttura una casa. E' una legge che la Giunta intende presentare
entro la fine dell'anno in Consiglio, in modo che possano venire
ripescati, fra virgolette, coloro che avrebbero dovuto presentare
la domanda nel 2° semestre 1984 e poi dare una apertura per gli
anni futuri. La proposta è a livello di bozza, ne discuteremo
ancora, però i concetti di fondo di questa legge sono proprio
quelli di stabilire dei criteri generali demandando ad un
successivo regolamento, che quindi è un atto amministrativo più
veloce da modificare, le successive definizioni dei criteri di
operatività nella Commissione. Nella legge saranno stabiliti dei
criteri generali ed a un regolamento successivo verrà demandato il
compito di stabilire le modalità.
Il Consigliere Tonino ricordava il discorso delle banche le
quali praticano una politica molte volte vincolata da una legge
bancaria e dalla Banca d'Italia, che è penalizzante per chi ricorre
al mutuo. Intenderemmo superare questo problema con una ipotesi di
costituzione di fondi di rotazione, ma questo è ancora in
discussione e ne riparleremo entro la fine dell'anno in questo
Consiglio.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Sono parzialmente soddisfatto della
risposta dell'Assessore, nel senso che mi sembra di capire che si
tenta di porre rimedio ad una situazione che è quella che avevo
definito prima. Mi auguro che i provvedimenti legislativi che la
Giunta sta predisponendo tengano conto di mantenere questa
continuità di intervento della Regione nel settore dei mutui
agevolati per l'edilizia, cambiando anche metodi e mezzi e su
questo sono d'accordo, anzi ripeto quello che ho detto prima, e
cioè che i limiti della legge 31 sono stati evidenziati non da
adesso ma da mesi e mesi indietro. Da questo punto di vista, se
posso dare un consiglio all'Assessore Fosson, credo che il raccordo
fra l'attività della Giunta e la Commissione sia importante,
altrimenti rischiamo da un lato di frustrare il lavoro delle
Commissioni, dall'altro di non cogliere quelle che sono utili
indicazioni.
Faccio un esempio significativo: la Commissione aveva deciso
che, per il primo semestre del 1984, il limite di accesso per i
mutui fosse elevato, prevedendo l'applicazione stessa della legge
31, secondo la quale questi limiti, su decreto della Giunta
regionale, sono adeguati all'inizio di ogni anno, ed aveva definito
l'adeguamento di questo massimale. Questa delibera è andata in
Giunta ed è stata fatta con decorrenza dal secondo semestre del
1984, cioè dal periodo in cui non c'era più la legge, quindi è
stata fatta una delibera perfettamente inutile.
Quindi insisto sulla necessità di un rapporto fra la Giunta
regionale e le decisioni della Commissione; in quel momento era
possibile in quanto non si trattava di riaprire nessun termine, ma
si trattava solo di dare pubblicità al fatto che la Giunta
regionale aveva deciso l'aumento e quindi anche chi aveva redditi
superiori poteva concorrere alla assegnazione dei mutui.
Chiudo dicendo che sono soddisfatto per la volontà di affrontare
il problema, mentre sono insoddisfatto perché il secondo semestre
del 1984 in sostanza non è finanziato e anche rispetto
all'adeguamento della legge 31 si registrano dei ritardi cui è bene
porre mano subito.
