Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 165 del 17 ottobre 2018 - Resoconto
OGGETTO N. 165/XV - Interrogazione: "Notizie in merito alla
presentazione di un esposto alla Procura della Repubblica
relativamente alla procedura concorsuale per l'assunzione a tempo
indeterminato di tre dirigenti".
Fosson (Président)
- Point n° 4 à l'ordre du jour. La
parole à la Présidente de la Région pour la réponse.
Spelgatti (LEGA VDA) -
Per quanto riguarda
l'interrogativo rispetto al fatto che la Regione sia a conoscenza
della presentazione di un esposto presso la Procura della
Repubblica relativamente alla procedura concorsuale di cui in
narrativa e se l'Amministrazione regionale abbia avviato una
verifica interna a tale riguardo, le rispondo che, sì, abbiamo
avuto notizia dai giornali la settimana scorsa in relazione a un
esposto che sarebbe stato presentato. Abbiamo avuto una conferma
indiretta in tal senso due giorni fa, ma per questo comunque noi
avevamo già avviato tempo addietro una procedura di
audit
interno per effettuare le verifiche per quanto di competenza della
struttura regionale.
Presidente -
La parola al Consigliere Bertin per la
replica.
Bertin (IC) -
Questo concorso è iniziato male e rischia
di finire peggio. Tra l'altro questa interrogazione era stata
presentata a metà settembre e poi, per ragioni evidenti (ogni
Consiglio si trasforma in qualcosa di diverso), è stata rimandata
sino ad oggi. Come dicevo, è iniziato male e rischia di finire
peggio, perché si è aperta a tutti la possibilità di partecipare a
questo concorso con titoli di tutti i generi; questo è positivo da
un certo punto di vista, ma poi ha dei limiti oggettivi quando si
tratta di andare nella parte pratica. Oltre a questo, si è
costituita una commissione d'esame che, in corso d'opera, è stata
modificata. Ho chiesto quest'estate la documentazione riferita a
tale concorso: le stesse prove e le modalità di esecuzione mi hanno
lasciato qualche perplessità. Anche da un'analisi sommaria e rapida
qualche pasticcio non si può escludere e certamente questo non è un
fatto positivo.
Questo concorso è stato molto chiacchierato. Tutta l'estate è
stato oggetto di un chiacchiericcio piuttosto intenso che, in
termini generali, ha buttato un'ombra su tale concorso e, in
generale, sui concorsi pubblici. Quest'ombra va tolta, per cui se
ci sono delle irregolarità vanno al più presto evidenziate e va
posto rimedio. Ho piacere che si sia fatta un'azione di
audit
, ma a mio avviso occorre al più presto aprire proprio
una seria analisi da parte dell'Amministrazione regionale su questo
concorso, anche soltanto per prenderlo ad esempio di come non fare
un concorso pubblico. Se il risultato è questo, almeno può servire
ad essere preso come esempio negativo, perché è estremamente
pericoloso che si vengano a gettare ombre sui concorsi pubblici di
cui poi sappiamo quali sono gli effetti: la gente non partecipa o
partecipano soltanto alcuni candidati, perché tanto sono in qualche
modo condizionati.
Visto che considero la stragrande maggioranza dei concorsi
regolari, raccomando di stare molto attenti quando si organizzano.
Teniamo presente che questo è stato organizzato dopo diversi anni,
non ha funzionato ed è estremamente grave. Occorre prestare
attenzione. Si è gettata un'ombra su questo concorso come su altri.
È negativo, pertanto bisogna fare chiarezza al più presto.
Sono in parte soddisfatto della risposta.
