Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 558 del 11 novembre 1981 - Resoconto
OGGETTO N. 558/81 - ISCRIZIONE ALL'ORDINE DEL GIORNO
DELL'ADUNANZA ODIERNA DELL'OGGETTO: "NOMINA DI UNA COMMISSIONE
D'INCHIESTA SUGLI INTERVENTI REGIONALI NEI TRE COMUNI TERREMOTATI
DI CALVELLO, ABRIOLA E PIGNOLA". (Mozione)
Presidente
- Ha chiesto di parlare il Consigliere
Pedrini, per mozione d'ordine; ne ha facoltà.
Pedrini (IPLI)
- Mi sono permesso, Signor Presidente, di
mandarle la richiesta di una mozione da inserire d'urgenza, data la
gravità dell'argomento che è in essa citato; pertanto chiederei che
la stessa fosse immessa in questo Consiglio regionale e, se
possibile, discussa immediatamente.
Presidente
- Devo informare il Consiglio, oltre che il
collega Pedrini, che il Regolamento non prevede a discrezione del
Presidente del Consiglio l'iscrizione di mozioni con motivi di
urgenza. Non esistono precedenti di mozioni considerate urgenti e
trasmesse ai Consiglieri mediante un ordine del giorno aggiuntivo;
inoltre l'o.d.g. aggiuntivo che è stato iscritto con l'oggetto 22
bis era già partito o stava partendo nel momento in cui è arrivata
la mozione.
Ricordo ai colleghi Consiglieri che la mozione è un atto inteso
a promuovere una deliberazione da parte del Consiglio e che l'art.
50, 2° comma, dice che per discutere e deliberare sopra materie di
particolare urgenza che non siano all'o.d.g. è necessaria una
deliberazione del Consiglio, assunta a maggioranza dei due terzi
dei suoi componenti. Pertanto se il Consiglio ritiene che
l'argomento sia di particolare urgenza e di particolare
delicatezza, come ha sottolineato il Consigliere Pedrini, l'unica
strada che ha per discutere la mozione - che sarei disposto a
distribuire ai Consiglieri perché ne siano a conoscenza - è quella
di pronunciarsi ai sensi dell'art. 50 e chiedere quindi con una
apposita deliberazione l'iscrizione dell'oggetto all'o.d.g.
Ovviamente, come è già avvenuto in altri casi, la mozione, per
dare tempo ai Consiglieri di documentarsi, non sarebbe discussa
immediatamente, bensì nella seduta pomeridiana o domani mattina,
nel caso che il Consiglio duri per i due giorni previsti.
Questo è quanto dovevo al Consiglio; per cui se il Consigliere
Pedrini, come mi sembra, ha richiesto l'applicazione del 2° comma
dell'art. 50 per quanto riguarda la sua mozione, il Consiglio è
chiamato a pronunciarsi con votazione palese sulla ammissibilità e
sull'iscrizione dell'oggetto all'o.d.g. lo faccio solo presente che
finora è stata seguita questa procedura per deliberazioni o per
disegni di legge che non avevano avuto il parere della Commissione
e che lo hanno avuto in extremis; mai per mozioni; ma, come vi ho
detto, la mozione è un atto che chiede al Consiglio il
pronunciamento e quindi il voto, è un atto deliberativo e pertanto
a mio avviso può essere considerato tale.
Ha chiesto di parlare l'Assessore alla Sanità ed Assistenza
Sociale Rollandin; ne ha facoltà.
Rollandin (UV)
- Al di là delle spiegazioni date e in
base al Regolamento, penso che si possa accettare la proposta di
discutere la mozione in fine mattinata o in fine discussione. Non
c'è nessun ostacolo a questa procedura da parte della
maggioranza.
Presidente
- C'è qualcuno che si pronuncia contro o che
vuol motivare la sua posizione?
Ha chiesto di parlare il Consigliere Mafrica; ne ha facoltà.
Mafrica (PCI)
- Anche noi, pur condividendo le
osservazioni del Presidente del Consiglio che ha il compito di far
rispettare il Regolamento, crediamo che sia opportuno, al fine di
esaminare la questione posta dal Consigliere Pedrini e che egli
definisce delicata, accettare la richiesta di iscrizione allo
o.d.g. della mozione.
Ci sembra che fare chiarezza sulle cose sia lo strumento
migliore, e quindi l'urgenza la intendiamo, in questo caso, proprio
come necessità, rispetto alla popolazione e all'opinione pubblica,
che vengano chiariti determinati fatti. Pur trattandosi quindi di
una questione eccezionale nella vita del Consiglio, siamo a favore
dell'inserimento della mozione nell'o.d.g.
Presidente
- Metto in approvazione la richiesta ai sensi
del 2° comma dell'art. 50 della iscrizione in via straordinaria ed
urgente della mozione presentata in data 6 novembre 1981 dal
collega Pedrini e che viene distribuita ai Consiglieri in questo
momento.
Esito della votazione:
Presenti: 31
Votanti: 30
Maggioranza richiesta: 24
Astenuti: 1 (De Grandis)
Favorevoli: 30
Il Consiglio approva.
Presidente
- Ringrazio il Signor Presidente, i Signori
colleghi e lo stesso Assessore Rollandin che ha accettato la mia
richiesta. Desidero chiedere ai Consiglieri tutti e in modo
particolare al Presidente che questa mozione sia discussa domani
mattina al primo punto dell'o.d.g. Ne spiego i motivi: decidere di
discuterla a mezzogiorno o stasera, significa secondo me strozzare
la discussione. Dobbiamo infatti avere tutti la possibilità di
prendere in visone tutta la pratica che è in corso - ed io ho
provveduto a fornire i Capigruppo di tutto questo - e quindi dare a
tutti il tempo di leggere e farsi una certa opinione.
Inoltre non desidero, ripeto, che la discussione venga
strozzata, per cui chiedo al Presidente che sia messa al 1° punto
dell'o.d.g. Penso che tutti i Consiglieri, compreso l'Assessore
Rollandin, non abbiamo niente in contrario proprio per la necessità
di chiarezza della cosa che deve uscire da questo salone
consiliare; ritengo infatti che su un argomento di così enorme
importanza non si possa essere superficiali e risolvere la
situazione in un quarto d'ora.
Presidente
- L'assicurazione che può dare la Presidenza è
che oggi pomeriggio, all'inizio dei lavori, si vedrà a che punto
siamo con l'o.d.g. in modo che non ci sia il rischio - e in questo
senso la Presidenza si è sempre dimostrata disponibile - di
strozzare il dibattito e di acquisire la certezza, anche nel caso
in cui non ci fosse prosecuzione a domani della seduta consiliare,
che tutti gli oggetti siano esaminati.
Ritengo quindi che all'inizio dei lavori di oggi pomeriggio
potremmo fare il censimento degli oggetti che restano da discutere
ed eventualmente programmare i lavori per oggi e domani.
