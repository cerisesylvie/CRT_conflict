Classificazione
COMMERCIO



Oggetto del Consiglio n. 703 del 23 giugno 2004 - Resoconto
OGGETTO N. 703/XII - Ritardi nell'avvio della "Chambre
valdôtaine des entreprises et des activités libérales".
(Interpellanza)
Interpellanza
Osservato che ad oltre due anni dall'approvazione della legge
regionale n. 7/2002 ("Riordino dei servizi camerali della Valle
d'Aosta") la "
Chambre valdôtaine des entreprises et des
activités libérales
" è ben lungi dall'essere
operativa;
Preso atto che, da più parti, si addebitano i ritardi
accumulati a problemi tecnici e burocratici;
Ritenuto opportuno conoscere lo stato della situazione e
sapere delle ragioni che hanno comportato e stanno comportando
evidenti ritardi;
Ribadite le perplessità già evidenziate in occasione
dell'approvazione della riforma dei servizi camerali;
il sottoscritto Consigliere regionale
Interpella
l'Assessore competente per sapere:
1) quali sono le ragioni (politiche, tecniche e/o
burocratiche) che hanno ritardato e tutt'ora ritardano l'"iter" per
il concreto avviamento della "Chambre";
2) quali iniziative intende eventualmente assumere per
recuperare il tempo perduto.
F.to: Curtaz
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Nel rispondere vorrei ribadire come non
vi siano ragioni politiche nell'avvio della "Chambre" in quanto
questo Consiglio ha votato una legge che si sta, ovviamente,
applicando. Abbiamo avuto recentemente un incontro con il Consiglio
camerale per ripuntualizzare alcune questioni. I tempi previsti
dalla legge vanno intesi come termini ordinatori e non perentori.
Cosa prevedeva la legge? Articolo 14, comma 1:
"la nomina dei
componenti del Consiglio della "Chambre" deve avvenire entro 120
giorni dall'entrata in vigore della presente legge"
; articolo
15, comma 1:
"il trasferimento delle funzioni di cui
all'articolo 1 deve completarsi nel termine di 18 mesi
dall'elezione del Consiglio della "Chambre""
. Con riguardo al
primo termine - nomina del Consiglio della "Chambre" - si è
registrato un ritardo di quasi 4 mesi; infatti il Consiglio
camerale è stato nominato con decreto del Presidente della Regione
il 20 febbraio del 2003, mentre la legge regionale è entrata in
vigore a fine giugno 2002. Rispetto a ciò occorre evidenziare che
il decreto del Ministero delle attività produttive, che dichiara
rispondenti ai requisiti di cui al DPR n. 472/1995 i dati relativi
al numero delle imprese, all'indice di occupazione e al valore
aggiunto - necessari per distribuire fra i diversi settori i seggi
del Consiglio camerale - è datato 20 dicembre 2002; per
l'assegnazione dei seggi del Consiglio camerale, è necessario avere
un apposito decreto del Ministero delle attività produttive: questo
è conseguente alla legge nazionale, che è operante anche sul
territorio regionale (la n. 5/1985). La richiesta di approvazione e
di pubblicazione è stata inoltrata dagli uffici dell'Assessorato al
Ministero in data 19 luglio 2002 ed è stata pubblicata il 19
dicembre 2002 sulla Gazzetta ufficiale; sono occorsi 5 mesi per la
pubblicazione sulla Gazzetta ufficiale e ciò spiega completamente
il ritardo di 4 mesi. Si noti, peraltro, che risultano
particolarmente complesse le procedure di individuazione e di
valutazione del peso relativo delle associazioni e delle
organizzazioni aventi titolo ad indicare propri rappresentanti in
seno al Consiglio, ma che comunque tali procedure si sono svolte in
tempi relativamente brevi e il ritardo perciò non può essere
imputato all'attività svolta dagli uffici regionali.
La nomina del Consiglio camerale, di per sé, non ha però reso
immediatamente operativo il Consiglio medesimo e quindi non ha
avviato il periodo di 18 mesi previsto dalla legge per la
realizzazione della fase di transizione; infatti, il Consiglio
camerale per essere operativo necessitava della nomina del suo
Presidente e della nomina dei rappresentanti camerali in seno al
Comitato paritetico, chiamati a svolgere, unitamente al Presidente,
anche le funzioni di Giunta camerale provvisoria. Rispetto a questa
questione ho già ampiamente risposto ad un'interpellanza posta dal
gruppo della "Stella Alpina", in quanto il ritardo che si è
verificato proprio nella fase di nomina del Presidente era dovuto
al fatto che, trovandoci in imminenza delle elezioni, lo scorso
anno si era deciso, su richiesta delle associazioni di categoria,
di andare all'elezione successivamente alle elezioni, quindi con
l'avvio della nuova legislatura. Il Presidente è stato nominato il
27 ottobre 2003 e i componenti di parte camerale sono stati
nominati il 5 dicembre 2003, infine il Comitato paritetico è stato
nominato nel gennaio 2004; pertanto i 18 mesi della fase di
transizione vanno conteggiati da quando gli organi incaricati di
attuarla sono stati resi operativi, quindi gennaio 2004. È stato
successivamente nominato l'organismo tecnico di supporto al
Comitato paritetico e gli esperti stanno progettando la fase di
transizione con riguardo alla redazione dello statuto e del
regolamento della Camera di commercio, all'individuazione della
sede, alla predisposizione del bilancio e all'individuazione della
dotazione organica della "Chambre".
Ultima domanda:
"quali iniziative intende eventualmente
assumere per recuperare il tempo perduto"
. È vero che la
ricostituzione di un organismo che non era più costituito, almeno
nei termini con i quali è stato configurato dalla legge del 1946,
un po' di tempo lo ha occupato. Si tratta ora di utilizzare al
meglio il tempo, sapendo che l'obiettivo è quello di far sì che, a
partire dall'anno prossimo, possa essere operante la Camera; lo
stesso Consiglio camerale ha fissato nel giugno 2005 l'obiettivo
del trasferimento delle funzioni. Da parte dell'Amministrazione
regionale vi è la disponibilità a concludere la fase di transizione
nei tempi previsti (giugno 2005), e in quest'ottica va letta la
proposta di legge che il Consiglio esaminerà successivamente,
relativa al finanziamento della Camera di commercio attraverso un
apposito disegno di legge. Questo è un elemento ulteriore che
consente l'attivazione della Camera, che comporta la costituzione
di fatto della Camera con proprio statuto, bilancio e regolamento a
partire dal gennaio 2005 e il trasferimento delle funzioni entro il
giugno 2005.
Presidente - La parola al Consigliere Curtaz.
Curtaz (Arc-VA) - Prendiamo atto della risposta che ci ha voluto
dare l'Assessore, ribadendo e rinnovando le perplessità sulla legge
che è stata approvata dal Consiglio nel 2002. Prendiamo atto con
piacere che non vi sono ragioni politiche che giustifichino i
ritardi e che quindi tali ritardi sono di carattere tecnico e
burocratico in sostanza; certo che sono dei ritardi che renderanno
- sempre che non se ne accumulino altri - operativa la "Chambre" a
tre anni e mezzo dall'approvazione della legge, che ci sembra un
lasso di tempo piuttosto consistente. È pur vero che l'Assessore ha
ribadito - e penso che il suo ragionamento dal punto di vista
giuridico non faccia una grinza - che non si trattava di termini
perentori, ma di termini ordinatori; è ben vero tuttavia che tre
anni e mezzo per costituire questo organismo, che da molti è
ritenuto utile e necessario per l'economia della nostra Regione, ci
sembra un periodo troppo ampio.
L'Assessore ha ripetuto quelli che sono stati a suo avviso i
ritardi finora accumulati, alcune osservazioni sono peraltro anche
condivisibili, anche se i dati che ci ha indicato per il futuro non
portano a quell'auspicio che era implicito nell'interpellanza, là
dove si chiedeva quali iniziative si intendono assumere per
recuperare il tempo perduto. L'Assessore ha fatto riferimento a
delle iniziative, non ultima quella del finanziamento che verrà
discusso con la legge posta successivamente all'ordine del giorno,
ma apprendiamo che anche questa iniziativa non consentirà di
recuperare il tempo perduto perché, ben che vada, la "Chambre" sarà
operante nel giugno 2005, quindi si saranno impiegati tutti quanti
i 18 mesi decorrenti dal gennaio 2004. In definitiva è un iter che
non ci può lasciare soddisfatti, un iter che ricorda burocrazie
"pesanti" e quindi ci deve anche far riflettere - ma questo è un
discorso più generale, che esula dall'interpellanza in esame - su
come in genere la burocrazia regionale sia avvertita in maniera non
solo fastidiosa, ma pesante e lenta, direi che questa vicenda ci
dimostra tutti i problemi che questo stato di cose pone. Questo a
voler essere ottimisti e a voler prendere per buone le indicazioni
dell'Assessore, in riferimento al quale non dubitiamo della buona
volontà che ci è stata anche oggi espressa, anche se il recente
passato di questa vicenda ci fa forse dubitare che anche il termine
del giugno 2005, che pure ci sembra assai lontano rispetto alle
esigenze che vengono manifestate, sia un termine a rischio.
