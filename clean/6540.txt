Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1023 del 14 gennaio 1985 - Resoconto
OGGETTO N. 1023/VIII - INDAGINE ECONOMICA NEL SETTORE DEL
COMMERCIO AL DETTAGLIO IN VALLE D'AOSTA. (Interrogazione).
PRESIDENTE
: Do lettura dell'interrogazione presentata dai
Consiglieri Millet e Mafrica:
INTERROGAZIONE
VISTE le deliberazioni della Giunta regionale n. 176 del 16
gennaio 1984 e n. 5359 del 10 settembre 1984, concernenti una
indagine economica nel settore del commercio al dettaglio
alimentare in Valle d'Aosta,
i sottoscritti Consiglieri regionali
INTERROGANO
l'Assessore regionale competente per conoscere:
1) le finalità di detto tipo di indagine ed i motivi per cui
essa è stata limitata ad un solo settore merceologico;
2) se la proposta di effettuare l'indagine mediante il metodo
della rilevanza a campione a mezzo di interviste è venuta dalla
Giunta o dal tecnico incaricato;
3) quante interviste sono state effettuate ed in quali Comuni e
quali sono state le principali domande formulate nel corso
dell'intervista;
4) perché solo in un secondo tempo ci si è resi conto che
necessitavano altre "126 interviste, resesi necessarie per
conferire all'indagine in parola una maggiore completezza ed un più
alto grado di aderenza alla realtà;
5) quali risultati ha fornito la predetta indagine sul commercio
alimentare al dettaglio e quali provvedimenti conseguentemente la
Giunta intende proporre al Consiglio regionale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Cercherò di dare una risposta
esauriente alle domande contenute nell'interrogazione dei
Consiglieri Millet e Mafrica, riservandomi poi di trasmettere
alcuni dati di dettaglio, che se letti porterebbero via molto tempo
al Consiglio regionale.
Alla prima domanda rispondo che le finalità dell'indagine
consistono nell'ottenere un quadro sufficientemente approfondito e
chiaro dell'attuale situazione nel settore del commercio alimentare
al dettaglio in Valle d'Aosta. L'indagine è stata limitata al
settore del commercio alimentare per i seguenti motivi:
1°, il comparto alimentare è uno di quelli in cui si manifesta
una mancata situazione di dualismo strutturale, costituito da una
parte dalla distribuzione tradizionale, dall'altra dalla grande
distribuzione;
2°, la rilevanza del comparto alimentare per la collettività è
fondamentale perché la domanda di generi alimentari presenta una
notevole rigidità. L'importanza di tale comparto sull'andamento del
costo della vita rende indispensabile seguirne con attenzione
l'evoluzione;
3°, l'importanza della grande distribuzione per il consumatore e
per l'intero settore commerciale.
Questi sono stati gli elementi che hanno spinto la Giunta
regionale, su proposta dell'Assessorato all'industria e commercio,
di restringere questa prima fase conoscitiva sulla situazione del
commercio in Valle d'Aosta al comparto alimentare.
Alla seconda domanda, il metodo della rilevazione a campione a
mezzo di interviste è stato proposto dal consulente incaricato ed
accolto dall'Assessorato.
Alla terza domanda, sono state effettuate circa 120 interviste
in quasi tutti i Comuni della Regione; qui ho il dettaglio delle
interviste suddivise per Comuni ed aree della Valle d'Aosta che
fornirò in copia agli interpellanti. La spesa per le interviste è
stata approvata successivamente in quanto la prima deliberazione
non le comprendeva. Tra parentesi, fornirò agli interpellanti anche
i modulari per la compilazione delle interviste.
Al quinto punto, l'indagine ha fornito dati aggiornati e
completi su tutti gli aspetti del settore alimentare ed al
dettaglio, dati di grande utilità, non solo per costituire un
supporto per le decisioni della Regione in materia di commercio, ma
anche per consentire agli operatori economici del settore o che
desiderano accedervi, di disporre di elementi per orientare le
proprie scelte. Il prodotto della ricerca è in fase di stampa e
sarà tra poco distribuito non solo ai Consiglieri ed ai membri
della Giunta, ma a tutti i diretti interessati.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Mi dichiaro parzialmente soddisfatto
in quanto, per la prima domanda, concordo sui motivi addotti
dall'Assessore però mi aspettavo di sapere anche in futuro cosa si
faceva negli altri settori, cioè volevamo avere un quadro generale,
perché siamo d'accordo che è necessario; infatti uno degli elementi
che manca nel commercio è il punto di riferimento generale. E' vero
che a livello nazionale si sta approvando una nuova legge sul
commercio; sarebbe necessario però che anche in Valle d'Aosta, a
livello regionale, venissero indicate alcune linee generali.
Sulla questione più specifica delle interviste, tenendo conto
anche dei costi che questo ha comportato, pensavo che rispetto alle
126 interviste di una successiva deliberazione, a monte ce ne
sarebbero state un po' di più di 120. Non so se le 120, vedremo poi
dai dati, sono sufficienti per avere un quadro completo.
Ultima considerazione: sarebbe opportuno un confronto sulle
prospettive di questo settore, perché anche noi concordiamo che si
tratta di un settore importante, tenendo conto, come diceva
l'Assessore, della grande distribuzione che ha inciso in modo
abbastanza forte sulla distribuzione tradizionale, per così
dire.
Auspichiamo che si affronti questo settore come prima parte del
settore del commercio e che anche i vari interventi finanziari
della Regione, attraverso i mutui, siano finalizzati in modo che,
nell'arco di alcuni anni, si possano vedere i primi risultati,
ristrutturando in modo moderno l'attuale distribuzione del
commercio che, in fin dei conti, oltre a non dare un reddito
adeguato a chi vi opera, soprattutto può gravare maggiormente su
chi acquista, cioè sul consumatore.
Abbiamo presentato questa interrogazione proprio per iniziare un
discorso di questo tipo, anche a livello di Consiglio
regionale.
