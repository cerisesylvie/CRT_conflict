Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2704 del 23 luglio 1997 - Resoconto
SEDUTA POMERIDIANA DEL 23 LUGLIO 1997
OGGETTO N. 2704/X Subconcessione, per la durata di anni trenta
decorrenti dalla data del decreto di subconcessione al Consorzio di
miglioramento fondiario Rhêmes-Notre-Dame di derivazione d'acqua
dal torrente Rio Fos, in Comune di Rhêmes-Notre-Dame, ad uso
irriguo ed idroelettrico.
Deliberazione Il Consiglio
Premesso che con domanda in data 25 ottobre 1991 corredata da
progetto a firma geom. Bruno Barrel, il C.M.F. Rhêmes-Notre-Dame ha
chiesto all'Amministrazione regionale la subconcessione di
derivare, nel periodo dal 30 maggio al 30 settembre di ogni anno,
dal Rio Fos, tramite l'opera di presa del canale Chantéry, a circa
quota 2095 m.s.m., in Comune di Rhêmes-Notre-Dame, moduli costanti
e continui 0,70 di acqua per produrre, sul salto di metri 160,00,
la potenza nominale media annua di Kw 45,49 da utilizzarsi a
servizio degli alpeggi Thumel, Barmaverain, Fos e Chantéry, di cui
prima della restituzione nel torrente Dora di Rhêmes, moduli 0,10
da destinare all'irrigazione di circa ha.10 di terreno
dell'alpeggio Thumel.
Tenuto presente che:
- Il Magistrato per il Po di Parma, con nota prot. n. 6043 in
data 2 luglio 1993, ha rilasciato il proprio nullaosta nei riguardi
idraulici per l'ammissione ad istruttoria della domanda di cui si
tratta;
- l'ENEL Compartimento di Torino, con nota prot. n. 1133 in data
26 luglio 1993 ha fatto presente di non avere alcuna particolare
osservazione da formulare, ai sensi dell'articolo 18 del D.P.R. n.
342 del 18 marzo 1965 circa la domanda sopraddistinta;
- l'avviso di presentazione della domanda 25 ottobre 1991 del
C.M.F Rhêmes-Notre-Dame è stato pubblicato sul Foglio Annunzi
Legali della Valle d'Aosta n. 31 in data 17 novembre 1993 e
riprodotto nel n. 295 della Gazzetta Ufficiale della Repubblica
Italiana (foglio inserzioni) in data 17 dicembre 1993 senza dar
luogo alla presentazione di domande incompatibili e
concorrenti;
- con ordinanza n. 181 in data 23 febbraio 1994 dell'Assessore
ai Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 9 marzo 1994 a disposizione di chiunque
intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Rhêmes-Notre-Dame e
copia della medesima è stata inviata al Consorzio per la Tutela,
l'Incremento e l'Esercizio della Pesca in Valle d'Aosta; al
Magistrato per il Po di Parma; al Ministero dei LL.PP., Direzione
Generale Difesa Suolo; alla Sezione Idrografica del Po di Torino;
all'Associazione d'Irrigazione Est-Sesia di Novara;
all'Associazione d'Irrigazione dell'Agro all'Ovest del Sesia di
Vercelli; all'Assessorato dell'Agricoltura, Forestazione e Risorse
Naturali, Servizio S.I.D.S.; all'Assessorato dell'Agricoltura,
Forestazione e Risorse Naturali, Servizio Forestazione;
all'Assessorato dell'Ambiente, Servizio Tutela dell'Ambiente;
all'Assessorato dell'Industria commercio ed Artigianato, Servizio
Energia; alla Prima Direzione del Genio Militare di Torino;
all'E.N.E.L., Compartimento di Torino; all'Assessorato del Turismo
Sport e Beni Culturali Ufficio Sovraintendenza; all'Autorità di
Bacino del fiume Po di Parma ed al C.M.F. Rhêmes-Notre-Dame;
- la pubblicazione presso il Comune di Rhêmes-Notre-Dame, come
risulta dal referto in calce all'ordinanza è avvenuta regolarmente
e non ha dato luogo alla presentazione di opposizioni ed
esposti.
Visto altresì che la visita locale d'istruttoria è regolarmente
avvenuta il 22 aprile 1994 ed alla medesima oltre al funzionario
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Lanier Marc, Presidente del
C.M.F. Rhêmes-Notre-Dame; il geom. Saravalle Furio e il maresciallo
Girri Sandro del Servizio S.I.D.S. dell'Assessorato Agricoltura
Forestazione e Risorse Naturali ed il geom. Barrel Bruno,
progettista delle opere. I convenuti, di comune accordo, hanno
rinunciato ad effettuare il sopralluogo alle località interessate
dalla derivazione, in quanto a tutti conosciute e rispondenti, di
massima, alle rappresentazioni grafiche di progetto. Da un
precedente sopralluogo si è accertato che le opere sono in parte
eseguite (condotta forzata e vasca di carico) ad esclusione,
comunque, delle opere in alveo per cui la derivazione non può
entrare in esercizio.
Tenuto presente che il presidente del C.M.F. Rhêmes-Notre-Dame
ha dichiarato, in sede di visita d'istruttoria, che presenterà la
rinuncia all'antico diritto di derivazione d'acqua dal torrente
Vaudaletta a scopo irriguo, per le sole zone interessate dalla
nuova richiesta di subconcessione, impegnandosi a fornire, nel
termine di 30 (trenta) giorni, la planimetria e l'elenco delle
particelle da irrigare con la derivazione dal Rio Fos.
Visto che i rappresentanti dell'Assessorato dell'Agricoltura
Forestazione e Risorse Naturali hanno dichiarato, per quanto di
loro competenza, di non avere particolari osservazioni da
formulare.
Constatato che in data 5 maggio 1994 è pervenuta, all'Ufficio
Concessioni Acque, la nota prot. n. 693/774 - 2/9 - 1/A in data 22
aprile 1994 dell'Associazione di Irrigazione Ovest-Sesia di
Vercelli con la quale, a salvaguardia delle dotazioni idriche dei
canali Naviglio d'Ivrea, Depretis e Farini, la suddetta
Associazione chiede che nel disciplinare di subconcessione vengano
inserite le seguenti prescrizioni:
a) il manufatto di derivazione dovrà essere dotato di apposito
edificio idoneo alla misura della portata assentita;
b) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua pubblica.
Copia del sopramenzionato esposto è stato trasmesso, con nota
prot. n. 3251/5 LL.PP. in data 16 maggio 1994, al Presidente del
C.M.F. per la formulazione di eventuali osservazioni in merito.
Tenuto presente che il Comando della Regione Militare
Nord-Ovest, di Torino, considerato che la costruzione dell'opera in
argomento non interferisce con interessi demaniali né con vincoli
militari concernenti la difesa del territorio, ha rilasciato il
proprio nullaosta con nota prot. n. 545 in data 29 giugno 1994.
Tenuto inoltre presente che:
- la captazione, ubicata a quota 2095 m.s.m., è costituita da
una briglia in muratura con incorporato un canale trasversale in
cls. delle dimensioni di metri 0,50 x 0,50 e della lunghezza di
metri 7,00, da un pozzetto di decantazione ed è stato previsto
anche uno stramazzo tale da consentire il rilascio del minimo
deflusso vitale;
- l'acqua, una volta derivata, viene convogliata alla vasca
dissabbiatrice avente anche funzione di vasca di carico, dapprima
tramite un canaletto ricavato nella roccia della lunghezza di
metri. 55 ed in seguito tramite un canale in cls.;
- dalla vasca di carico, posta a quota 2070 m.s.m., delle
dimensioni di metri 5,80x2,70x2,10, partiranno due tubazioni in
PEAD, la prima del diametro di mm. 200 per l'adduzione dell'acqua
necessaria al funzionamento della centralina idroelettrica, mentre
la seconda del diametro di mm. 100 convoglierà una quantità d'acqua
pari a 10 lt./sec. necessaria per l'impianto d'irrigazione a
pioggia a servizio dei prati dell'alpeggio Thumel;
- l'edificio di produzione, ubicato a quota 1910 m.s.m. e delle
dimensioni interne utili di metri 3,00x4,50, sarà parzialmente
interrato e rivestito in pietra per la parte a vista;
- le acque, dopo l'utilizzo, verranno restituite, tramite un
ruscello esistente della lunghezza di circa metri 150, nella Dora
di Rhêmes a quota 1875 m.s.m..
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura costante e
continua di moduli 0,70, si può subconcedere avendo riguardo delle
condizioni locali, delle utenze preesistenti e della specie di
derivazione realizzata;
3) l'opera di presa e le successive condotte, tenuto conto delle
clausole imposte nel disciplinare di subconcessione a tutela dei
diritti di terzi, sono tecnicamente approvabili e sono innocue agli
interessi pubblici;
4) la restituzione delle acque avviene integralmente senza
pregiudizio dei terzi, ad esclusione di mod. 0,10 per l'irrigazione
di ha. 10 di terreni dell'alpeggio Thumel;
5) la derivazione corrisponde alla razionale utilizzazione del
torrente Rio Fos ed è compatibile con il buon regime idraulico,
senza che occorrano, oltre a quelle inserite nel disciplinare di
subconcessione, speciali garanzie a tutela di detto regime;
6) il minimo deflusso vitale è stato correttamente calcolato
sulla base dei criteri e delle prescrizioni di cui alla
deliberazione del Consiglio regionale n. 1193/X in data 22 febbraio
1995 ed ammonta a 9,6 lt./sec.;
7) per l'uso della derivazione non sono temibili inquinamenti
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
5125/97 del 17 marzo 1997 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 dell'8 novembre 1956;
Vista la Legge n. 36 del 5 gennaio 1994;
Vista la deliberazione del Consiglio regionale n. 1193/X in data
22 febbraio 1995 ed in esecuzione della medesima;
Visto il parere favorevole rilasciato dal titolare delle
funzioni di responsabile del Servizio Assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13 comma l,
lettera e) e 59, comma 2 della legge regionale 45/1995, in ordine
alla legittimità della presente deliberazione;
Delibera
1) di subconcedere, per la durata di anni trenta, decorrenti
dalla data del decreto di subconcessione, al C.M.F. di
Rhêmes-Notre-Dame, giusta la domanda presentata in data 25 ottobre
1991, di derivare, nel periodo dal 30 maggio al 30 settembre di
ogni anno, dal torrente Rio Fos, a quota 2095 m.s.m., in comune di
Rhêmes-Notre-Dame, moduli costanti e continui 0,70 di acqua per
produrre, sul salto di metri 160, la potenza nominale media annua
di Kw 45,49, da utilizzarsi a servizio degli alpeggi Thumel,
Barmaverain, Fos e Chantèry, di cui, prima della restituzione nella
Dora di Rhêmes, moduli 0,10 da destinare all'irrigazione di circa
ha. 10 di terreno dell'alpeggio Thumel;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante del C.M.F. di
Rhêmes-Notre-Dame;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) lire 465.525
(quattrocentosessantacinquemilacinquecentoventicinque) pari a mezza
annualità del canone, ai sensi dell'articolo 11 del T.U. 11
dicembre 1933 n. 1775, a titolo di cauzione; somma che verrà
restituita, ove nullaosti, al termine della subconcessione;
b) lire 43.245 (quarantatremiladuecentoquarantacinque) pari ad
quarantesimo del canone di cui all'articolo 7 del T.U. 11 dicembre
1933 n. 1775, somma da introitare al capitolo 08800 della parte
ENTRATE del bilancio preventivo della Regione per il corrente
esercizio finanziario (Provento delle concessioni e subconcessioni
di acque pubbliche e miniere);
c) lire 2.000.000 (duemilioni) quale somma a disposizione
dell'Amministrazione regionale (Ufficio Concessioni Acque
dell'Assessorato dei Lavori Pubblici) per spese di sorveglianza,
esperimenti di portata, collaudo, registrazioni di atti, eccetera
somma da introitare al Capitolo 13500 della parte ENTRATE del
bilancio preventivo della Regione per il corrente anno finanziario
(Gestione di fondi per conto terzi per istruttoria domande e
pratiche varie);
5) di stabilire, come specificato nell'articolo 11 del
disciplinare di subconcessione, in lire 931.050
(novecentotrentunmilacinquanta) il canone annuo da versare
anticipatamente alla Regione, anno per anno, a decorrere dalla data
del decreto di subconcessione, somma da introitare al Capitolo
08800 della parte ENTRATE del bilancio preventivo della Regione per
il corrente anno finanziario (Canoni per concessioni e
subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Disciplinare di subconcessione
(... Omissis...)
Presidente È aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto:
Presenti: 27
Votanti e favorevoli: 25
Astenuti: 2 (Linty e Chiarello)
Il Consiglio approva
