Classificazione
TRASPORTI E VIABILITÀ



Oggetto del Consiglio n. 2303 del 6 aprile 2023 - Resoconto
OGGETTO N. 2303/XVI - Approvazione di risoluzione:
"Valutazione della possibilità di ripristinare il servizio di
autobus notturno Aosta/Pont-Saint-Martin/Aosta" - decadenza di
mozione: "Valutazione del ripristino del servizio di autobus
notturno Aosta/Pont-Saint-Martin".
Bertin (Presidente) -
Punto n. 78. Illustra la
risoluzione il consigliere Ganis.
Ganis (LEGA VDA) -
Torniamo a parlare di trasporti.
Questa risoluzione, volta a valutare la possibilità di ripristinare
il servizio autobus notturno Aosta/Pont-Saint-Martin, nasce dopo le
numerose segnalazioni a noi pervenute da parte dei moltissimi
genitori di ragazzi adolescenti i quali sono seriamente preoccupati
per la cancellazione del servizio di trasporto summenzionato
avvenuto in data 29 dicembre 2022; un servizio sperimentale, come
ha ben evidenziato anche l'Assessore ai trasporti durante il
dibattito in aula in risposta a un'iniziativa, ma in via di
definizione e di riorganizzazione.
Questo a dimostrare una particolare attenzione del Governo ai
problemi evidenziati dai gruppi di minoranza su tematiche
importanti.
Tornando alla risoluzione, riteniamo più che giustificate le
preoccupazioni da parte dei genitori che spesso vedono i propri
figli spostarsi per raggiungere il capoluogo a bordo di auto,
guidate da amici o da conoscenti, e che intravedevano in questo
servizio una sorta di sollievo.
Come genitore di un figlio adolescente, ritengo che il
summenzionato servizio debba essere ripristinato, anche pagando
l'importo del biglietto, mi sembra doveroso, purché si viaggi in
tutta sicurezza.
Visto che la Giunta sta valutando di riattivare il servizio in
tempi brevi, tenendo conto delle difficoltà organizzative e
tecniche, tenuto conto della risposta dell'Assessore, come gruppo
impegna impegniamo il Consiglio regionale a valutare la possibilità
di ripristinare nuovamente il servizio di autobus notturno
Aosta/Pont-Saint-Martin e viceversa anche con differenti e più
efficienti modalità, al fine di riattivare un importante servizio
per gli utenti della Bassa Valle.
Presidente -
La risoluzione è stata illustrata. Per il
Governo, l'assessore Bertschy.
Bertschy (AV-VdA Unie) -
Noi proporremmo una modifica
alla parte delle premesse e una modifica all'impegno, per dare
continuità anche al dibattito avvenuto questa mattina.
Come abbiamo detto già nel confronto sul tema di questa mattina,
la maggioranza ha a cuore sia questo servizio che tutti i servizi
che in questo momento stiamo erogando, quindi come ho avuto modo di
anticipare, è necessario fare un'attenta verifica di tutta una
serie di problemi, in particolare le aziende ci sottopongono ormai
quotidianamente delle difficoltà, almeno una parte delle aziende, a
mantenere gli attuali servizi, quindi siamo a chiederle se ritenete
di poter accettare appunto, eliminando da "Appreso" e "
Evidenziati", inserendo " Valutato che le attuali criticità del
sistema del trasporto pubblico locale, dovuto in particolare
all'assenza di autisti, che si aggraverà con l'attivazione del
servizio sostitutivo ferroviario per tre anni, richiedono, come
dichiarato dall'Assessore, un attento lavoro di pianificazione e di
riorganizzazione delle priorità dei servizi di trasporto, impegna
l'Assessore competente a presentare in IV Commissione" - ho sentito
il Presidente che si è dichiarato d'accordo - "Alla conclusione
della fase di analisi dell'attuale criticità di riprogrammazione
servizi, il progetto di eventuale riavvio del trasporto notturno
Aosta/Pont-Saint-Martin/Aosta".
Presidente -
Consigliere Ganis, ne ha facoltà.
Ganis (LEGA VDA) -
Come gruppo ovviamente accettiamo le
modifiche da lei proposte, questo anche in vista di una
collaborazione fattiva tra Giunta regionale e il gruppo di
minoranza, al fine di riattivare al più presto il servizio di
trasporto notturno.
Presidente -
Altri gruppi vogliono intervenire? Non vedo
richieste, aspettiamo soltanto che l'emendamento proposto
dall'Assessore... Si è prenotata la consigliera Minelli, ne ha
facoltà.
Minelli (PCP) -
Non abbiamo compreso bene la seconda
parte dell'emendamento illustrata dall'Assessore, però mi sembra di
aver capito che si parli di un approfondimento in Commissione;
approfondimento in Commissione che poteva essere proposto anche
sull'altra mozione...
Noi riteniamo però che le premesse che si è chiesto di eliminare
non abbiano ragion d'essere e riteniamo anche che l'impegno - così
come mi sembra di aver capito, adesso forse ho perso un pezzettino,
lo vedrò per iscritto - non tenga conto del fatto che c'è un
pregresso riguardo alla questione dei dati e anche di tutto ciò che
è stato fatto nel periodo precedente da parte del Dipartimento per
quanto riguarda la raccolta di dati e questionari su cui, invece,
deve essere fatta un'attenta valutazione.
Non solo, ma si parla di "eventualmente ripristinare il
servizio" alla luce di quelle che possono essere le possibilità, mi
sembra che ciò vada in assoluta controtendenza con quello che
invece l'Amministrazione stessa aveva previsto nel mese di
dicembre, che non è così lontano, e ponga questa questione sotto
una spada di Damocle; in buona sostanza, la questione doveva essere
presa in considerazione precedentemente.
Quindi mi sembra davvero un poco fuorviante quello che si sta
proponendo.
Presidente -
È arrivato l'emendamento, possiamo mettere
in votazione la risoluzione così come emendata. La votazione è
aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli)
La risoluzione è approvata.
La mozione n. 128, che aveva lo stesso oggetto, pertanto
decade.
