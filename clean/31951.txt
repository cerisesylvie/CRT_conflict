Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 801 del 21 ottobre 2009 - Resoconto
OGGETTO N. 801/XIII - Interrogazione: "Misure di prevenzione
e sicurezza adottate per fare fronte ad eventuali eventi
alluvionali".
Interrogazione
Premesso che la Valle d'Aosta è classificata come zona a
"elevato rischio di calamità naturali" che riguarda, secondo i dati
del Ministero dell'Ambiente, la maggior parte dei nostri
Comuni;
Ricordati i diversi eventi alluvionali che hanno coinvolto la
nostra regione negli ultimi 15 anni e, in particolare, quello
devastante dell'ottobre 2000;
Vista la normativa regionale in materia;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) quali sono le zone e i Comuni valdostani potenzialmente
più esposti al rischio idrogeologico;
2) se sono stati previsti, e
- in caso affermativo -
quali sono, probabili eventi idrogeologici di maggiore importanza
che potrebbero verificarsi nel prossimo futuro sul nostro
territorio e quali misure di prevenzione e sicurezza sono state
adottate dall'assessorato di riferimento per farvi fronte;
3) se vi sono strutture (pubbliche o private) o
infrastrutture edificate in aree a rischio idrogeologico e, in
particolare, nelle c.d. "zone rosse" e come è stato attuato il
piano di delocalizzazione e messa in sicurezza di cui alla legge
regionale 11/2002;
4) se i Comuni valdostani hanno puntualmente e completamente
ottemperato alle previsioni normative degli artt. 35, 36 e 37 della
L.R. 11/1998 e ai successivi aggiornamenti cartografici.
F.to: Tibaldi - Zucchi
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Che la
nostra regione sia classificata come ad elevato rischio di calamità
naturali, appare del tutto normale, visto che proprio la presenza
delle montagne e la conformazione territoriale generano i fenomeni
di frana, di colata di detrito e di valanghe, che sono tipicamente
definite come calamità naturali. Rischi che oggi sono affrontati
dalla Regione e dai Comuni con alcuni strumenti sviluppati nel
corso degli anni, quali i vincoli dell'inedificabilità, un
efficiente sistema di previsione meteo degli effetti al suolo e il
sistema di protezione civile regionale. Bisogna comunque ricordarsi
che di fronte ai fenomeni naturali la responsabilizzazione del
singolo rimane lo strumento o uno degli strumenti di difesa più
efficaci per eccellenza.
Con riferimento più puntuale al primo quesito, possiamo dire che
l'individuazione della situazione di rischio non è un lavoro
definitivo, che realizzato una volta vale per sempre, bensì
un'opera in divenire che si basa molto sulla capacità offerta dalla
scienza e dalla tecnica di studiare e comprendere i fenomeni e che
si accresce in caso di eventi o decresce in relazione alla
realizzazione di opere di protezione. Ricordo, ad esempio, che lo
scorso inverno si sono manifestate decine di valanghe mai
censite.
Oggi la Regione dispone di alcuni efficaci strumenti
conoscitivi, costituiti dalle cartografie degli ambiti
inedificabili per pericolo di frane, inondazioni e valanghe, ai
sensi della legge regionale in materia urbanistica, la n. 11/1998,
dove è valutato come indice di pericolosità non solo l'area già
interessata dal dissesto, ma anche la propensione al dissesto del
territorio e l'inventario dei fenomeni franosi che comprende più di
cinquemila frane e dai diversi studi conosciti svolti durante tutti
questi anni.
Dal punto di vista della classificazione che spesso viene
citata, ricordo che nell'ambito del piano dell'assetto
idrogeologico PAI, approvato dall'Autorità di bacino del fiume Po,
nel 2001 è stato definito un indice a livello comunale di
pericolosità idrogeologica; sulla base di tale indicatore emerge
che 42 comuni sono risultati a pericolosità molto elevata, 11 a
pericolosità elevata e 21 a pericolosità media.
Con riferimento al secondo quesito, nelle cartografie degli
ambiti, ai sensi della legge regionale n. 11/1998 sono riportate le
perimetrazioni delle aree nelle quali possono avvenire dissesti
idrogeologici o fenomeni di piena. Per far fronte ai diversi rischi
presenti, ricordo che l'azione regionale si è articolata su più
livelli per conoscere le situazioni, per sviluppare un sistema di
previsione meteo e degli effetti al suolo, di allertamento in caso
di necessità e di un sistema quindi di protezione civile efficiente
per realizzare le opere di protezione necessarie. Tutte queste
azioni sono strettamente connesse con le possibilità tecniche
esistenti in un dato momento e con le risorse finanziarie
disponibili. L'Assessorato partecipa a questo processo con le
proprie strutture tecniche, gestendo l'attività conoscitiva di
monitoraggio e di intervento nel settore.
Per quanto concerne la pericolosità per colate di detrito, i
tecnici hanno individuato 110 conoidi, sulle quali sono presenti
centri edificati, per le quali sono stati avviati specifici studi
di approfondimento negli anni passati della pericolosità, e per
individuare le opere di protezione più efficaci. Per quanto
concerne i fenomeni di esondazione più estesi, che si localizzano
quasi esclusivamente lungo le aste principali del fondovalle, cioè
della Dora Baltea, ricordo che con i tecnici dell'Assessorato e con
le Amministrazioni locali interessate stiamo valutando da mesi le
migliori soluzioni possibili per le aree di Pramotton, Donnas e
Hône, riesaminando quanto proposto nello studio di assetto della
Dora Baltea, predisposto proprio dall'Autorità di bacino del fiume
Po.
Per quanto riguarda il terzo quesito, ricordo che, vista
l'estensione delle zone pericolose, su un territorio che solo in
percentuale minima permette lo sviluppo antropico (meno del 10 per
cento) è inevitabile che la presenza dell'uomo sia presente nelle
zone a medio e basso rischio, un esempio può valere per tutti: la
strada regionale per Cogne che attraversa per forza aree
pericolose... questo per farmi capire dagli interroganti.
Per quanto riguarda la delocalizzazione, di cui alla legge
regionale n. 11/2002, ricordo che il programma di previsione e
prevenzione dei rischi idrogeologici, approvato nel 2006, nello
stabilire le linee guida per la gestione dei rischi idrogeologici,
indica come la delocalizzazione sia una delle azioni da attuare a
valle di una valutazione di rischio che escluda la possibilità di
realizzare opere di protezione, quindi è chiaro che non può essere
tolta completamente l'antropizzazione. Nel frattempo si è proposto
un sistema di protezione civile locale di allertamento a livello
regionale, oltre che di vincolo dell'uso del territorio, tale da
impedire l'aumento del rischio e l'intervento in caso di necessità
a tutela della pubblica incolumità.
Con riguardo al quarto quesito, i comuni dotati di cartografia
degli ambiti inedificabili - e credo che sia questo che interessa
maggiormente i colleghi - relativi alla classificazione dei terreni
sedi di frane (articolo 35 della legge regionale n. 11/1998) e a
rischio di inondazioni (articolo 36, sempre della stessa legge)
sono 71, mentre i restanti 3 più precisamente i comuni di Bionaz,
Pontboset e Rhêmes-Saint-Georges - alla data odierna non hanno
ancora presentato la cartografia per l'approvazione, pur avendo,
per correttezza di informazione, già avviato il confronto con le
strutture regionali preposte a questa analisi. I comuni dotati di
cartografia degli ambiti inedificabili relativi alla
classificazione dei territori soggetti a rischio di valanghe e
slavine (articolo 37 della legge n. 11/1998) sono 70, mentre i
restanti 4 - precisamente i comuni di Champorcher,
Rhêmes-Notre-Dame, Rhêmes-Saint-Georges e Valsavarenche - alla data
odierna non hanno ancora la cartografia approvata. Si fa presente,
che ad oggi solo il Comune di Champorcher ha presentato la
cartografia per l'approvazione.
Ricordo infine - questo è importante - che con deliberazione
della Giunta regionale n. 4268/2000 venne adottata una disciplina
di vincolo del territorio in conseguenza dei rischi idrogeologici
la quale rimaneva in vigore fino a quando i comuni non avessero
approvato le cartografie degli ambiti inedificabili ai sensi della
legge regionale n. 11, attraverso le quali perimetrare con maggior
dettaglio le aree a diversa pericolosità idrogeologica. Il concetto
è che comunque, per i tre comuni che mancano all'appello, ma che
stanno lavorando per approvare la cartografia, quei territori sono
vincolati dal vincolo posto nel 2000.
Presidente
- La parola al Consigliere Segretario
Tibaldi.
Tibaldi (PdL)
- Ringrazio l'Assessore per la risposta.
Emerge una fotografia che non è che sia così confortante, perché i
dati che lei ci ha appena fornito - grosso modo o con qualche lieve
differenza numerica - confermano quanto già segnalato dal Ministero
dell'ambiente, secondo il quale la Valle d'Aosta è una zona ad
elevato rischio di calamità naturali e questo rischio coinvolge la
maggior parte dei nostri comuni.
Lei ha fatto riferimento ad una cartografia approvata
dall'Autorità di bacino del Po del 2001, una cartografia non molto
recente, ma comunque una cartografia che ha una sua ovvia validità;
siamo consapevoli del fatto che il monitoraggio del territorio sia
un
work in progress
, cioè non sia definito una volta per
tutte e valga di conseguenza per sempre, ma debba essere
costantemente aggiornato, anche perché i dati che ci ha fornito...
qui evidenzio che anche questo è un sintomo di preoccupazione...
cinquemila frane potenziali o centodieci conoidi sulle quali sono
state edificate delle strutture testimoniano che delle situazioni
di pericolosità esistono e vanno prevenute e gestite.
Non mettiamo in dubbio che la Regione, in tandem con gli enti
locali, stia adoperandosi al meglio per evitare delle situazioni
spiacevoli o addirittura tragiche, come purtroppo abbiamo vissuto
nell'ottobre 2000 con quella devastante alluvione e come, in
proporzioni decisamente ridotte, abbiamo visto nei giorni scorsi ad
Arnad, con la frana che ha coinvolto una frazione dell'abitato.
Crediamo per l'appunto che ci sia una capacità e ci debba essere
una capacità di intervento non solamente successivo, ma anche
preventivo da parte degli enti locali, soprattutto dalla
Regione.
Ci lascia perplessi il fatto che una legge del 1998, la legge
sul piano territoriale paesistico, in particolare i tre articoli
che abbiamo indicato, che si riferiscono a frane, esondazioni e
valanghe e slavine, abbiano visto un'attenzione della maggior parte
dei comuni, 71 per gli articoli 35 e 36 di questa legge e 70 per
l'articolo 37, ma comunque ci sia una nicchia di comuni che stenti,
dopo 11 anni - o abbia ancora difficoltà - a produrre compiutamente
o ad ottemperare compiutamente nella realizzazione di una
cartografia del territorio. Lei dice che sono attività comunali
avviate, ne prendiamo atto, ma ci sembra che non deponga a favore
di un'attività comunale particolarmente attenta e preoccupata del
proprio territorio, dove a distanza di 11 anni ci sia ancora chi
debba definire la pericolosità o meno dei terreni del proprio
comprensorio.
Per quanto riguarda le risposte, sono risposte che anche per i
tempi che abbiamo a disposizione sono piuttosto generali, però ci
tracciano una fotografia che non va sottovalutata. Sappiamo che la
disgregazione del suolo montano è un fenomeno naturale e trova la
sua origine negli agenti atmosferici, nelle acque di dilavamento,
siano esse superficiali o sotterranee, e naturalmente la natura non
fa sconti, ma non fa sconti soprattutto quando c'è un'incuria
dell'uomo nell'edificazione di strutture e infrastrutture sul
territorio.
Un aspetto che non ci ha completamente convinti nella sua
risposta è che questo piano di delocalizzazione previsto nella
legge del 2002, per delocalizzare eventuali opere nelle cosiddette
"zone rosse", di fatto sia stato sottoutilizzato. A parte
all'inizio, negli anni 2002-2003-2004, dove c'è stato anche un
intervento finanziario diciamo sufficiente, via via questa legge
sembra aver perso un poco il suo smalto, forse perché è passato
l'effetto del post-alluvione del 2002, ma sta di fatto che è una
legge che non va sottovalutata e che le zone antropizzate anche in
passato, con criteri non proprio di totale sicurezza, oggi debbano
essere ripensate. E questa legge potrebbe e dovrebbe tornare di
attualità.
Le chiederei se si può avere una copia della risposta di cui ha
dato lettura.
Si dà atto che dalle ore 10,31 assume la presidenza il
Vicepresidente Chatrian.
