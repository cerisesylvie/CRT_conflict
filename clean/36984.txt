Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 860 del 18 novembre 2014 - Resoconto
OGGETTO N. 860/XIV - Interrogazione a risposta immediata:
"Problematiche relative alla gestione delle quote latte".
Presidente
- La parole au collègue Donzel.
Donzel (PD-SIN.VDA)
- Grazie Presidente.
Un argomento come questo meriterebbe ben più di
un'interrogazione a risposta immediata, quindi valuterò, anche in
base alla risposta, la necessità o meno di ritornare sulla
questione.
É un argomento che da anni è stato utilizzato e strumentalizzato
anche in modo abbastanza grossolano dalla politica, che ha cercato,
in qualche modo, di eludere quelli che erano obblighi, che la
stessa politica aveva sottoscritto, magari restrittivi per alcune
aziende, ma sicuramente utili per altre, atti, in qualche modo, a
determinare la produzione del latte. Se in queste trattative il
nostro Governo non fu all'altezza e, quindi, non rappresentò bene
la situazione dell'Italia, si è, però, creata una situazione che ha
un po' stravolto tutte le regole, nel senso che i cittadini, le
aziende, gli imprenditori che hanno rispettato le norme si sono
visti, nel tempo, quasi beffati da quelli che le violavano in modo
palese.
Da una mia indagine non risulterebbe in Valle d'Aosta questo
sforamento delle quote latte, perché c'è stato un sistema di
riorganizzazione e di riequilibrio regionale. É però vero che ci
sono state delle sanzioni all'incontrario in Valle d'Aosta. Sempre
sul regime delle quote latte, che non attiene quindi allo
sforamento in eccesso, alcune aziende che non avevano segnalato per
tempo la loro riduzione di produzione hanno avuto la sanzione
all'incontrario. Anche da noi esiste, quindi, un problema di
gestione delle quote latte e vorrei capire come si interviene su
questo problema. Grazie.
Presidente
- La parola all'Assessore Testolin.
Testolin (UV)
- Grazie Presidente.
Si evidenzia come, in relazione alla procedura di infrazione da
parte della commissione europea, relativamente alla gestione del
recupero del prelievo supplementare trattenuto dagli acquirenti, si
rileva che la situazione per la Valle d'Aosta riguarda due casi,
limitatamente alla campagna 1999-2000.
In un caso per un importo di circa 4.000 euro, mentre nel
secondo caso per un importo di circa 4.500 euro. Si segnala che nel
primo caso, trattasi di acquirente che essendo sostituto di
imposta, e avendo trattenuto il prelievo relativo a un suo
conferitore, doveva, a seguito delle comunicazioni AGEA, versare la
somma dovuta nelle casse erariali. Nel frattempo è però deceduto e
gli eredi hanno rinunciato all'eredità e ne disconoscono l'operato.
Nel secondo caso, pur venendo richiesto il versamento del prelievo
trattenuto, AGEA aveva già comunicato all'acquirente che l'importo
del prelievo era già stato compensato in parte e in parte
recuperato su altri aiuti comunitari e quindi non era più
esigibile. Alla luce di questo, quindi, si può affermare come la
situazione in Valle d'Aosta sia sostanzialmente regolare e si
conferma che c'è, comunque, un'attenzione da parte degli uffici in
merito a questo tema delicato, così come sottolineato dal collega
Donzel.
Presidente
- Grazie. La parola al collega Donzel.
Donzel (PD-SIN.VDA
) - Ecco, sicuramente questo va dato
merito agli allevatori, alla gestione regionale, l'aver evitato od
operato in compensazione regionale lo sforamento delle quote latte,
evitando le sanzioni che, invece in altri luoghi, penso Lombardia,
Veneto, dove, in particolare anche l'Emilia-Romagna, si era
intervenuti, illudendo le aziende che non avrebbero pagato, invece,
adesso bisogna restituire un miliardo e 400 milioni. Alcune
aziende, quindi, sono addirittura a rischio chiusura a seguito
delle multe che arriveranno. Da questo punto di vista bisogna fare
attenzione. Ovviamente la mia domanda era generica sulla gestione
delle quote latte, qui, invece, ci sono stati dei fenomeni di non
comunicazione del non raggiungimento della quota latte. Gli
allevatori hanno dovuto pagare delle sanzioni che si aggirano
intorno ai 30 mila euro, non sono cifre da paura. Da questo punto
di vista, quindi, serve mantenere e perfezionare questo raccordo
tra aziende e AGEA attraverso l'AREA, perché si eviti, quanto più,
la procedura di irregolarità. Sapendo che - ho chiuso - con le
piccole aziende che abbiano noi è molto più difficile allinearsi
sulle quote latte, rispetto alle grandi produzioni, che possono
liberarsi facilmente di un quantitativo di capi o una quantità di
latte, non conferendola ai caseifici, mentre nella nostra realtà è
molto più difficile gestire la produzione del latte. Grazie.
Presidente
- Grazie collega. Punto 3.02 all'ordine del
giorno.
