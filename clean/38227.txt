Classificazione
ASSISTENZA SANITARIA E OSPEDALIERA



Oggetto del Consiglio n. 1800 del 24 febbraio 2016 - Resoconto
OGGETTO N. 1800/XIV - Interrogazione: "Risultanze
dell'attività svolta dal Registro tumori della Valle
d'Aosta".
Viérin M. (Presidente)
-
Punto 6 dell'ordine del
giorno. La parola all'Assessore Fosson.
Fosson (UV) -
Grazie.
Con la delibera del 2012 citata dai proponenti, la Giunta
regionale formulava l'approvazione dell'istituzione del Registro
tumori della Regione autonoma Valle d'Aosta presso l'azienda USL. È
stata una decisione importante, impegnativa, e dirò perché, ma
sicuramente necessaria. Tutti gli studi epidemiologici e le
malattie rare non possono avere un affronto corretto senza avere un
registro dei tumori in Valle d'Aosta: questo l'avevamo sempre
detto, anche quando abbiamo fatto il primo Atlante di mortalità per
la Valle d'Aosta. L'avvio di questo registro, come tutte le cose,
non è stato semplice, nel senso che è stata necessaria una
convenzione della Valle con l'ente esterno di provata esperienza,
che è stato individuato nell'IRCCS, Istituto nazionale dei tumori
di Milano, da delibera aziendale. Ciò però ha comportato nel
concreto, con l'adozione di un sistema informatico di nuova
concezione, la necessità degli operatori dell'azienda di venire
formati per questo. Intanto è partito - ed è questo il fatto
positivo - un inserimento dei dati provenienti attualmente da fonti
citate e recupero dei dati storici. Per precisazione, le tre fonti
da cui vengono questi dati sono le SDO, l'Anatomia Patologica e la
Mortalità. I dati per le SDO riguardano circa 20 mila pazienti
all'anno. È chiaro che su questo grava il discorso della mobilità
passiva, cioè coloro che vanno a farsi operare per tumore in altre
regioni d'Italia, e qui la mobilità ci viene comunicata due anni
dopo, quindi noi adesso stiamo raccogliendo i dati del 2014. Quindi
inserimento dei dati e l'elaborazione degli stessi sotto il profilo
epidemiologico già avviene, ed è estremamente importante verificare
se c'è un aumento di un certo tipo di patologia che potrebbe essere
legata all'ambiente, con i relativi controlli conseguenti.
Attualmente tutto questo lavoro è terminato per gli anni che vanno
dal 2007 al 2011 e mancano solo gli ultimi controlli. Tutti gli
altri dati (Mortalità, SDO, eccetera) sono stati raccolti fino al
31 dicembre 2015, manca ancora la mobilità passiva.
Quando il registro verrà accreditato: questo è un altro problema
parallelo, ma che segue dei regolamenti che sono fissati
dall'AIRTUM (Associazione italiana registro tumori), in base al
quale per avere un registro tumori bisogna avere una copertura di
popolazione di almeno 200 mila abitanti, con una raccolta dei dati
di 5 anni. Questo numero per essere accreditato ha però bisogno di
una validazione del direttivo dell'AIRTUM con cui ci sono dei
contatti. Noi speriamo che questi cinque anni siano sufficienti. Le
dico che prima di fare la domanda abbiamo cercato di sentire
AIRTUM, proprio perché ci fosse un accordo su questo. Il Consiglio
d'amministrazione di AIRTUM è però in scadenza. Chi si occupava di
queste cose è il professor Zanetti, un noto epidemiologo di Torino,
che tra l'altro è valdostano, ma è andato in pensione da sei mesi.
Comunque i nostri dati saranno inseriti ad aprile del 2016 pensando
che l'AIRTUM dia un parere positivo - e così sembra che siano gli
accordi - per venire comunque registrati all'interno del Registro
nazionale dei tumori. Nello stesso tempo, ad aprile di quest'anno
chiederemo anche l'accreditamento internazionale allo IARC, che è
l'
International Agency for Research on Cancer
. Siamo sicuri
che avverrà prima l'accreditamento internazionale di quello
nazionale, perché i tempi e i regolamenti sono diversi, però ormai
siamo in fase di conclusione e di inserimento di un meccanismo
comunque che funziona già. Rispetto al periodo 2011-2013, i dati
sono pronti per essere inseriti anche questi nell'AIRTUM. Per cui,
se non basteranno cinque anni, ce ne saranno sette per avere questa
che, comunque, è uno strumento per poter programmare la sanità
all'interno di una regione molto piccola con dei numeri bassi.
Président
-
La parole au collègue Bertin.
Bertin (ALPE)
- Grazie Presidente. Ne approfitto anche
per rispondere alla precedente interrogazione a risposta scritta,
nel senso che l'ho ricevuta, perché di solito bisogna chiedere poi
se si riceve l'interrogazione scritta o no, nel caso l'ho ricevuta.
Per quanto riguarda l'ordine del giorno, la invito a farlo
rispettare, perché se poi ogni volta si cambia l'ordine del giorno
io vengo preso in contropiede e mi dà un po' fastidio, anche perché
l'Assessore è qui nel foyer, basta chiamarlo.
Veniamo all'interrogazione. I dati che mi dà sono piuttosto
preoccupanti, 20 mila pazienti sono una cifra considerevole.
Sappiamo che la Valle d'Aosta da questo punto di vista è una
regione piuttosto affetta da questa problematica, dovuta a tante
ragioni, non ultime quelle legate all'inquinamento atmosferico e ad
altre questioni. L'importante è che rapidamente si dia attuazione a
questo Registro dei tumori, anche perché la situazione è comunque
importante e va tenuta sotto controllo. Tra l'altro monitorare il
fenomeno ha molti aspetti positivi, come il valutare le dimensioni
della malattia nella popolazione, ma anche mettere in atto tutta
una serie di prevenzioni e di azioni per garantire la salute della
popolazione. Da lì si deve partire e bisogna farlo in fretta,
perché mi sembra che siamo un po' in ritardo anche rispetto agli
accreditamenti. Ritengo importante far conoscere i lavori che
vengono fatti da questo registro, anche perché anche in passato
abbiamo avuto difficoltà ad avere informazioni sulla questione. Mi
ricordo, all'epoca del referendum, l'informazione sulla diffusione
dei tumori in Valle d'Aosta, non erano notizie facilmente
ottenibili. Al più presto bisognerebbe avere un accreditamento a
cui fare riferimento, anche perché permette di essere inseriti in
un contesto più grande e avere anche maggiori possibilità. Tra
l'altro, da quanto ci risulta, non è stata ancora inoltrata la
richiesta e bisognerà farlo in fretta. Mi pare che in termini
generali siete un po' in ritardo rispetto alla tempistica. Questa è
una questione che si trascina da tempo, è urgente avere dei dati
precisi e tenere sotto controllo il fenomeno che, anche in una
regione come la nostra, ha delle dimensioni preoccupanti e deve
essere tenuto sotto controllo in modo serio.
