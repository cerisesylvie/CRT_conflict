Classificazione
FINANZA REGIONALE E LOCALE
TRASPORTI E VIABILITÀ
Impianti a fune



Oggetto del Consiglio n. 98 del 3 ottobre 2018 - Resoconto
OGGETTO N. 98/XV - Interrogazione a risposta immediata:
"Criteri di scelta dei componenti del Consiglio di amministrazione
della società Monterosa Ski".
Fosson (Presidente) -
Punto 2.043 all'ordine del giorno.
La parola al consigliere Mossa per l'illustrazione.
Mossa (M5S) -
La Monterosa SpA è una società controllata
regionale tramite la Finaosta che detiene l'88,07 percento delle
azioni. Nell'ottica di rendere sempre più trasparenti non solo i
procedimenti per l'assunzione del personale attraverso i concorsi
pubblici, ma anche i criteri attraverso i quali vengono nominati
gli amministratori che andranno poi a ricoprire delle funzioni
fondamentali, ovvero la gestione delle società, siamo sempre più
convinti che alcuni ruoli, soprattutto quelli verticistici, debbano
essere assegnati utilizzando la cosiddetta meritocrazia, mentre
invece il più delle volte all'interno delle società vengono
nominati amministratori di fiducia, che è una scelta che va molto
vicino a quella che spesso viene chiamata raccomandazione.
Considerato che stiamo parlando di una società controllata dalla
pubblica amministrazione, riteniamo che i cittadini tutti debbano
essere messi a conoscenza di quali siano i criteri di scelta e
nomina del consiglio di amministrazione in questione.
Presidente -
La parola all'assessore Aggravi per la
risposta.
Aggravi (LEGA VDA) -
Le nomine nelle società partecipate
indirettamente per il tramite di Finaosta sono precedute dalla
pubblicazione dell'invito a presentare la candidatura per la carica
in scadenza nella società controllata. Al fine di rafforzare i
principi di trasparenza e le esigenze di più ampia pubblicità,
l'invito per la ricerca del candidato viene pubblicato sul sito
internet della finanziaria e sul sito istituzionale della società.
La nomina spetta al socio Finaosta e si tratta di una scelta
fiduciaria discrezionale che viene fatta all'interno della rosa
delle candidature pervenute. Per presentare la candidatura per il
rinnovo del consiglio di amministrazione della società controllata
Monterosa SpA, oggetto di interrogazione, non sono previsti
requisiti specifici, se non il rispetto della normativa vigente,
con particolare riferimento alle cause di ineleggibilità,
inconferibilità e incompatibilità, come è possibile verificare dal
modello per la candidatura visionabile sullo stesso sito Internet
nella sezione "Candidature organi e partecipate".
Recepisco comunque l'invito e il senso di questa interrogazione
e penso che, se le cose andranno avanti, si potrà lavorare per una
maggiore trasparenza e l'identificazione di maggiori requisiti in
ottica meritocratica per le nomine nelle società partecipate.
Presidente -
La parola al consigliere Mossa per la
replica.
Mossa (M5S) -
Ringrazio l'assessore Aggravi per la
risposta. La prima parte non mi ha soddisfatto, mentre le
intenzioni future sinceramente sì: spero che le nomine vengano
fatte con la massima trasparenza, nel rispetto soprattutto dei
cittadini che sono i maggiori azionisti di queste società.
