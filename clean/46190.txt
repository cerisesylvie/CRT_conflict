Classificazione
ORDINE PUBBLICO - FORZE ARMATE



Oggetto del Consiglio n. 2656 del 13 luglio 2023 - Resoconto
OGGETTO N. 2656/XVI - Interpellanza: "Intendimenti in merito
alle azioni di monitoraggio e statistica delle sanzioni
amministrative relative al divieto dei "botti di
Capodanno"".
Marguerettaz (Presidente) -
Punto n. 48 all'ordine del
giorno. La parola per la presentazione al vice presidente
Sammaritani.
Sammaritani (LEGA VDA) -
Come è stato detto nella
presentazione, si tratta di un'interpellanza che ha come oggetto
proprio i cosiddetti "Botti di Capodanno", cioè quelle esplosioni,
l'utilizzo di fuochi pirotecnici ma non solo, perché normalmente
nelle ordinanze che vengono emesse da alcuni Sindaci - naturalmente
non tutti, ma da alcuni - si prevede tendenzialmente sempre più o
meno la stessa formula, e quindi il divieto di far esplodere botti,
sparare con armi da fuoco, lanciare razzi, fuochi d'artificio,
innalzare aerostati con fiamme, mortaretti o similiari, cagionare
esplosioni o accensioni pericolose, far esplodere qualsivoglia
articolo pirotecnico e accendere in generale anche articoli
pirotecnici, anche solo con effetto luminoso; quindi, delle
restrizioni abbastanza severe.
Siamo un po' fuori stagione, naturalmente, anche se poi uno di
questi eventi avverrà a breve come tutti gli anni qua in Aosta, ma
considerato che le sanzioni amministrative elevate dagli organi di
Polizia operanti sul territorio regionale, qualora vengano
impugnate, quindi in caso di opposizione, sono poi trattate dagli
uffici regionali, perché si tratta proprio di una delle competenze,
delle funzioni prefettizie in parte espletate dalla nostra
Presidenza della Regione, ci siamo chiesti se ci fossero dei
monitoraggi a proposito di questo tipo di sanzioni che dovrebbero
essere elevate al momento in cui vengono commesse; ed è abbastanza
evidente, purtroppo malgrado le ordinanze dei Sindaci, che questi
eventi avvengono comunque sotto capodanno.
Quindi interpelliamo il Governo per sapere se a livello
regionale, magari in coordinamento con il CELVA (Consorzio degli
Enti Locali della Valle d'Aosta), visto che si tratta appunto di
ordinanza dei Sindaci, siano in corso attività statistiche di
monitoraggio del numero e della tipologia delle sanzioni
amministrative elevate dalle forze di Polizia locale e dalle altre
forze di Polizia. In caso negativo, chiediamo: se sia intendimento
del Governo regionale avviare tale azione di monitoraggio e
statistica; quale sia stato il numero di sanzioni elevate da tutte
le forze di Polizia anche locale negli ultimi cinque anni per
violazione delle ordinanze dei Sindaci di divieto di utilizzare i
cosiddetti "Botti di Capodanno" e attività assimilate sull'intero
territorio regionale e quale sia stato il numero delle impugnazioni
di sanzioni elevate per violazione delle predette ordinanze dei
Sindaci valdostani negli ultimi cinque anni.
Presidente -
Per la risposta, la parola al presidente
Testolin.
Testolin (UV) -
Il consigliere Sammaritani pone tre
questioni che sono sicuramente molto più legate alla sua sfera
professionale che non alla mia, quindi capirà bene quello che andrò
ad esplicitare, anche se non sarà probabilmente soddisfatto della
risposta, che è un po' diversa da quella che io mi sarei almeno
immaginato.
Innanzitutto, va detto che l'attenzione e gli interventi delle
Forze dell'ordine sono indirizzate alla vigilanza e alla
prevenzione degli illeciti in materia di articoli pirotecnici, in
particolare al contrasto della vendita di prodotti illegali che
sono anche quelli responsabili degli incidenti più gravi.
Per quanto concerne invece le ordinanze sindacali che vietano
l'utilizzo di fuochi d'artificio, adottate nella forma
dell'ordinanza contingibile ed urgente, ai sensi dell'articolo 54
del Testo Unico degli Enti locali, sono stati sollevati alcuni
dubbi di legittimità, proprio per un difetto dei requisiti di
contingibilità ed urgenza.
Questa tipologia di ordinanza è stata infatti nel recentissimo
passato oggetto di contenzioso; per esempio, il TAR (Tribunale
Amministrativo regionale) della Lombardia nel 2022 ha dichiarato
illegittima la norma di un regolamento comunale che vietava di
accendere fuochi d'artificio, in quanto la materia non è di
competenza dell'Ente locale.
Sempre nel 2022, il medesimo TAR ha accolto il ricorso dei
commercianti contro l'ordinanza temporanea del Comune, risalente al
2021, che vietava i fuochi d'artificio a cavallo del Capodanno;
ragion per cui il Comune di Milano non ha più adottato tale
ordinanza, seguito da diversi altri Comuni lombardi.
A tal proposito, per quanto concerne il territorio regionale, la
competente struttura Sanzioni amministrative del Dipartimento
legislativo e aiuti di Stato ha comunicato di non aver mai ricevuto
alcun ricorso relativo a sanzioni comminate per la violazione delle
ordinanze sindacali concernenti i divieti in argomento; ciò perché
risulta problematico da parte dei Comuni, stante quanto sopra
evidenziato, contestare tali violazioni amministrative e
conseguentemente procedere a sanzioni stante il quadro
normativo.
Le ordinanze sindacali in questione, dunque, rischiano di avere
carattere essenzialmente dissuasivo, come si usa dire di
moral
suasion
, essendo di debole applicazione, tant'è vero che anche
i Comuni che hanno adottato tali ordinanze, e che abbiamo sentito
informalmente, hanno confermato che non sono state erogate sanzioni
per la violazione delle suddette ordinanze, anche per l'evidente
impossibilità oggettiva di procedere in tal senso.
Presidente -
Per la replica, la parola al vice presidente
Sammaritani.
Sammaritani (LEGA VDA) -
Grazie presidente Testolin per
la risposta. Devo dire che un po' è quello che temevo e immaginavo,
perché ho visto che, anche negli ultimi anni, qualche Comune emette
in ogni caso queste ordinanze, ma che, come ha detto lei, sono
unicamente una sorta di
moral suasion
più che vere e proprie
norme; o comunque ordinanze con una valenza di norma giuridica,
perché in effetti una norma privata della sua coercibilità o
coattività - come si dice in termini tecnici in tema di teoria
generale del diritto - è chiaro che diventa una norma che non ha
nessun senso, perché praticamente è difficile da far osservare ed è
impossibile che ottenga il suo risultato.
Naturalmente, questo è un tema divisivo perché c'è chi, per
tutelare in particolare gli animali, vorrebbe che queste pratiche
terminassero del tutto, fossero del tutto estirpate dal comune
sentire, dal comune modo di festeggiare certe festività, e c'è chi
invece, nell'ottica della totale libertà, vorrebbe essere libero,
almeno in qualche giorno dell'anno, di poter esprimere questi
momenti di gioia con fuochi pirotecnici, rumori molto forti e luci
varie.
È comprensibile che ci sia questo conflitto tra queste due
visioni: è chiaro che però, probabilmente, si dovrebbe intervenire
in modo diverso perché, come dicevo prima, è inutile emettere delle
ordinanze anche da parte dei Sindaci quando già si sa benissimo che
tanto: a) non verranno osservate (perché vediamo tranquillamente
che il Sindaco faccia l'ordinanza o non la faccia, si spara e si
fanno i fuochi pirotecnici comunque); b) non c'è nessuno strumento
per far rispettare questo tipo di provvedimenti dei Sindaci.
Quindi, chiaramente è deludente la situazione, ma è un po'
quello che a livello generale ci attendevamo da quest'interpellanza
esplorativa.
