Classificazione
AMMINISTRAZIONE REGIONALE
Celebrazioni



Oggetto del Consiglio n. 1231 del 9 febbraio 2022 - Resoconto
OGGETTO N. 1231/XVI - Interrogazione: "Stato dell'iter per
l'intitolazione a Salvatore Radizza di un luogo idoneo a ricordarne
l'importanza storica".
Bertin (Presidente) -
Punto n. 6 all'ordine del giorno.
Risponde il Presidente della Regione.
Lavevaz (UV) -
Come dice il titolo, questa interrogazione
chiede a che punto sia l'iter di intitolazione che era stato
giustamente sollecitato con una mozione approvata.
Come richiamato nell'interrogazione, siamo alla vigilia peraltro
del Giorno del Ricordo, è una questione che il Consiglio ha preso a
cuore e anche l'impegnativa è assolutamente attenzionata da parte
della Presidenza. Vi ricordo che si tratta della volontà di
ricordare quanto accadde alla fine della Seconda Guerra Mondiale,
al confine nord-occidentale dell'Italia, con riferimento in
particolare alla legge n. 61/1976 che ricorderemo poi più in
dettaglio nella giornata di domani come deciso dai Capigruppo. La
mozione, nello specifico, impegna il Governo a individuare un luogo
idoneo a questo ricordo. La difficoltà che abbiamo avuto in questi
mesi è stata quella di individuare un luogo idoneo a dei fatti che,
in qualche modo, sono almeno geograficamente lontani dalla nostra
Valle e che quindi hanno la difficoltà di trovare uno spazio di
memoria fisica, chiamiamola così, nel nostro territorio. Per dare
esecuzione a questa mozione, abbiamo pensato che il luogo più
adatto potesse essere individuato nell'interno dell'ex caserma
Testafochi, che credo sia un luogo importante anche per la famiglia
Radizza e quindi possa essere il luogo più idoneo a questo
scopo.
Come sapete, i lavori per la realizzazione del polo
universitario sono a un buon punto ma non sono ancora terminati,
credo che nei prossimi mesi, con la conclusione dei lavori e gli
ultimi passaggi, potremo individuare in quell'ambito il luogo più
adatto per questa intitolazione. Questi sono i ragionamenti che
abbiamo fatto in queste settimane.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
In realtà, questa iniziativa doveva
essere discussa nello scorso Consiglio proprio perché anche
prodromica rispetto alla Giornata del Ricordo, che poi verrà
celebrata domani, ricordo che questa mozione era stata presentata
esattamente un anno fa all'attenzione del Consiglio regionale, era
stata approvata e quindi arrivare dopo un anno al compimento di
quello che riteniamo sia assolutamente un segnale importante di
attenzione nei confronti di una tragedia che, come ha ricordato il
Presidente, è accaduta sul confine orientale ma - e questo lo
testimonia - ha coinvolto una pluralità di persone che hanno fatto
anche parte e fanno parte della nostra comunità... ricordare
soprattutto quando si avvicina e quando si celebra la Giornata del
Ricordo credo che sia assolutamente importante e necessario. Prendo
atto del fatto che sia stato individuato nella zona della caserma
Testafochi, quindi all'Università, il luogo idoneo, quello che mi
chiedo è se bisognerà attendere che sia terminato oppure se le
procedure vengono portate avanti a prescindere e si arrivi al
momento dell'inaugurazione immagino di quanto costruito e di quanto
terminato e contestualmente, a quel punto, anche all'intitolazione.
Sarebbe, secondo me, un buon segnale visto che giustamente il
Presidente ha ricordato anche che siamo in dirittura di arrivo e
che permetterebbe di dare un'assoluta dignità e importanza rispetto
all'oggetto dell'iniziativa, ovvero una delle tante persone che
sono state purtroppo barbaramente assassinate e infoibate per
motivi etnici e politici e che sicuramente potrà testimoniare con
il suo ricordo e con la sua presenza una tragedia che non dovrà mai
più essere ripetuta e potrà essere un monito per le future
generazioni.
