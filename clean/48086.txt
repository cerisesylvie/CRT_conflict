Classificazione
EDILIZIA



Oggetto del Consiglio n. 4227 del 19 dicembre 2024 - Resoconto
OGGETTO N. 4227/XVI - Interrogazione: "Verifiche della
Regione sulla realizzazione dell'edificio The Stone al
Breuil".
Bertin (Presidente)
- Punto numero 11. Risponde
l'assessore Sapinet.
Sapinet (UV)
- La collega interroga il Governo per sapere
se la Regione ha acquisito il parere della Commissione edilizia del
Comune di Valtournenche sul progetto The Stone e se ne ha
verificato la congruenza e la legittimità.
Nelle premesse dell'interrogazione si evidenzia l'opportunità,
da parte della Regione, per la competenza che esercita in materia
urbanistica e di tutela del paesaggio, di condurre un esame
accurato di tutta la documentazione, di tutto il procedimento
istruttorio e si invita alla massima attenzione alle valutazioni
espresse dalla Commissione edilizia comunale nella formulazione del
parere di sua competenza. Proprio perché il riparto delle
competenze tra i vari enti è alla base del sistema di Governo della
Regione, è sancito dalla legge, ad esso bisogna attenersi, devo
ricordare, e lo ricordiamo nuovamente, la non competenza degli
uffici regionali che si occupano di pianificazione territoriale a
esprimersi su procedimenti per il rilascio del permesso di
costruire in corso. Infatti, la legge regionale 11 del 1998, ad
oggi vigente, stabilisce che la Regione possa intervenire sugli
atti comunali riguardanti la materia urbanistica ed edilizia ai
sensi dell'articolo 89, (annullamento di provvedimenti comunali)
solo su deliberazioni o altri provvedimenti comunali già rilasciati
e passibili di annullamento per non conformità delle disposizioni
di legge.
Il caso di specie non corrisponde per nulla a quanto previsto
dalla legge, poiché non risulta essere avvistato alcun rilascio di
titolo abilitativo.
La competenza al rilascio del permesso di costruire è in capo al
Comune, secondo le procedure definite dalla legge regionale numero
11 del 1998; la Regione non ha titolo per intervenire nell'ambito
di una procedura di rilascio di permesso per costruire, fatta salva
l'autorizzazione paesaggistica che è già stata rilasciata dalla
Soprintendenza per i beni e le attività culturali.
La Regione non ha quindi acquisito il parere della Commissione
edilizia del Comune di Valtournenche e non avrebbe, appunto, alcun
motivo per acquisirlo. La Regione non ha verificato la congruenza e
la legittimità del parere della Commissione edilizia perché non
rientra nei propri poteri farlo, se non per deliberazione o altri
provvedimenti comunali già rilasciati, passibili di annullamento.
Le strutture dell'Amministrazione regionale stanno però
analizzando, congiuntamente alle parti politiche, la particolare
situazione del Breuil e del Comune di Courmayeur - torniamo sulla
risposta precedente al collega Distort - e le ricadute che la legge
24 del 2009 ha avuto in questi territori.
Intervento fuori microfono
Il tutto viene affrontato all'interno del tavolo di lavoro che è
stato istituito con la delibera di Giunta regionale 914 del 6
agosto 2024, approvato congiuntamente alla delibera 913 del
medesimo giorno. Con una delibera di Giunta regionale, così come
sostenuto e chiesto anche in condivisione con i Comuni, si
proseguiva modificando e migliorando l'applicazione del Piano Casa
in Valle d'Aosta, del quale si mette e si ricorda nuovamente in
evidenza gli aspetti positivi, quello del risparmio del suolo.
(torniamo sui 128 campi di calcio), l'applicazione (l'unica Regione
in Italia nei centri storici). E questo significa anche continuare
in quello che è l'intervento e la volontà di rilancio dei nostri
centri storici.
Con l'altra delibera si dava la giusta attenzione ai due enti
locali che hanno portato all'attenzione delle criticità, esigenze
problematiche, quindi diversi dagli altri Comuni.
Il tavolo, come anche la politica deve fare, affronta i
principi, le linee guida con un'equilibrata visione tecnica e
politica, senza esprimersi su delle singole iniziative, perché è
quello che la politica deve fare: ragionare sui principi e non sui
casi singoli.
Il lavoro di questo tavolo è in parte causa di allungamento
delle tempistiche sulla revisione e sulla legge 11 e sul Salva
Casa, proprio perché ci potrebbero essere delle interlocuzioni e
degli inserimenti di alcuni specifici articoli all'interno della
legge 11, considerato il momento e l'opportunità che questa
manutenzione rappresenta.
Presidente
- Per la replica, consigliera Minelli.
Minelli (PCP)
- Chiedo scusa all'Assessore se durante la
sua esposizione abbiamo fatto brusio, ma quello che lei ha detto ha
generato una reazione spontanea, perché lei mi ripete: "Va
mantenuta la distinzione dei ruoli, bisogna rispettare l'autonomia
dei Comuni, della loro pianificazione urbanistica, dei regolamenti
edilizi; non ci sono degli strumenti per intervenire
sull'istruttoria di un procedimento che è in atto".
Ecco, io rilevo che la Regione è talmente rispettosa della
pianificazione urbanistica comunale che con una sua legge, la
cosiddetta legge Casa, ha previsto dei meccanismi che incidono sui
piani regolatori comunali e che in certi casi, non in tutti
ovviamente, consentono delle demolizioni e delle ricostruzioni di
edifici con degli ampliamenti che riteniamo eccessivi!
La potestà primaria in materia urbanistica è stata attribuita
alla Regione proprio per poter tutelare il territorio valdostano,
che è un territorio di pregio e di rilevante importanza turistica.
L'articolo 2, lettera g) dello Statuto speciale, dice che la
Regione ha competenza primaria in materia urbanistica, piani
regolatori per zone di particolare importanza turistica. La Regione
- come del resto è successo in casi specifici, penso anche soltanto
a un caso, a Pila - ha il potere di intervenire e di pianificare
l'uso del territorio in collaborazione e parallelamente ai Comuni.
È un principio che è stato inserito nello Statuto proprio per non
lasciare soli alcuni Comuni nei confronti di quelle che possono
essere anche delle speculazioni edilizie di grandi gruppi di
imprese. Invece che cosa succede? Invece succede che la Regione non
interviene, lo ha detto lei, in sostanza si chiama fuori... Io però
mi chiedo: se il problema non è una delle zone di notevole
importanza turistica, quelle che sono citate anche nello Statuto,
allora non so, non ce ne saranno altre in Valle d'Aosta!
Poi a mio avviso non è solo un diritto, ma è anche un dovere per
la Regione intervenire per evitare degli interventi che possono
risultare estremamente impattanti.
E invece qui che cosa è successo? Lei dice, me lo conferma: "Gli
uffici non hanno acquisito la documentazione che avevamo già
sollecitato tempo fa su questo impattante progetto di The Stone".
La Soprintendenza ha dato un discutibile via libera a un'opera che,
secondo me, aggraverà quel disordine urbanistico che conosciamo al
Breuil. Poi lei mi dice che non è stato acquisito il parere della
Commissione edilizia del Comune di Valtournenche e non doveva
essere acquisito. Male! Molto male! Perché, se lei lo avesse fatto
- come l'ho fatto io, attraverso un accesso agli atti con la
procedura del 116 -, saprebbe - immagino però che lo sappia - che
il parere favorevole della Commissione edilizia c'è. È un parere
che c'è dal 16 settembre del 2024. E in che cosa consiste questo
parere? Questo parere consiste in mezza riga: "la CCE esprime
parere favorevole". Sono cinque parole, mezza riga! E a me è
sembrato incredibile leggere questa cosa, perché non c'è una sola
argomentazione, non c'è una sola valutazione, non c'è una sola
preoccupazione che venga espressa da un qualsiasi componente della
Commissione edilizia! Eppure ci troviamo di fronte a un progetto
che è sicuramente di grande impatto, che è stato portato avanti con
delle forzature, lo sappiamo, perché c'erano dei vincoli. In questo
contesto, che io credo richiederebbe una estrema vigilanza, il 16
settembre la Commissione si riunisce, non fa nessuna valutazione o
comunque non ce n'è traccia, non viene riportata, si limita a
mettere a verbale il parere favorevole e non sappiamo neanche se
sia un parere unanime o a maggioranza! Non è un parere motivato: io
immagino che potrebbe anche essere oggetto di impugnativa. In ogni
caso, a mio avviso, c'è da rimanere sbigottiti per come è stata
condotta questa vicenda da parte delle Istituzioni. Una vicenda che
ha avuto un rilievo anche a livello nazionale. Non sono quindi per
nulla soddisfatta di questa risposta e io la invito nuovamente,
Assessore, a prendere in mano, come Regione, questo
dossier
e di intervenire su un progetto che è fortemente impattante e che,
se verrà realizzato, lo sarà con il silenzio della Regione!
