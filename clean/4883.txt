Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 604 del 11 novembre 1982 - Resoconto
OGGETTO N. 604/VII - DISEGNO DI LEGGE CONCERNENTE:
"MODIFICAZIONI DELLE DELIMITAZIONI TERRITORIALI STABILITE CON LEGGE
REGIONALE 5 APRILE 1973, n. 13, RECANTE NORME SULL'ISTITUZIONE E
SUL FUNZIONAMENTO DELLE COMUNITA' MONTANE."
PRESIDENTE:
Chi illustra la proposta? La parola al
Consigliere Martin; ne ha facoltà.
MARTIN - (UVP):
Il problema della Comunità montana Walser
era già stato sollevato in quest'aula altre volte ed in tempi
diversi. Ricorderò una delibera approvata dal Consiglio regionale
in data 6 dicembre 1979 con la quale veniva votata una proposta di
legge statale di iniziativa regionale concernente le modificazioni
della legge costituzionale 26 febbraio 1948, n. 4, dove si chiedeva
una variazione del numero dei Consiglieri del Consiglio regionale
della Valle d'Aosta proponendo il 36° Consigliere, che doveva
essere espresso dal gruppo di lingua tedesca residente nei Comuni
di Issime, Gressoney-La-Trinité e Gressoney-Saint-Jean che
costituivano la Comunità Montana Walser.
Successivamente si tornò a parlare del problema walser in
quest'aula, nella seduta del 7 aprile 1982, quando venne votata una
mozione che affidava alla I Commissione consiliare permanente per
gli Affari Generali, lo studio di una proposta di legge riguardante
la Comunità montana walser, in accordo naturalmente con i comuni
interessati.
La Commissione consiliare si è riunita più volte ed ha
provveduto, in data 18 giugno, a sentire i sindaci di
Gressoney-La-Trinité, Gressoney-Saint-Jean, Issime e Gaby su questo
problema.
In quella sede è emerso che, mentre i comuni di
Gressoney-Saint-Jean, Gressoney-La-Trinité e Issime erano
favorevoli alla costituzione di una Comunità montana walser, il
comune di Gaby nutriva alcune perplessità in quanto la sua
provenienza non è walser.
In tale sede venivano fatte più proposte: una di queste
concerneva la costituzione, tout-court, della Comunità montana da
scorporarsi dalla 7
^
Comunità montana e venivano
avanzate anche delle altre proposte che, però, venivano respinte
dai comuni interessati in quanto vedevano più favorevolmente la
proposta, appunto, di costituzione di una 8
^
Comunità
montana.
Sulla scorta di questi colloqui avuti con i comuni interessati,
la Commissione consiliare permanente per gli Affari Generali
studiava un disegno di legge - è formato da un solo articolo - col
quale praticamente si scorpora in due Comunità l'attuale
7
^
per formare l'8
^
che comprende i comuni di
Gressoney-Saint-Jean, Gressoney-La-Trinité e Issime; Gaby viene
quindi lasciato nella 7
^
Comunità per sua espressa
richiesta.
L'articolo è molto semplice in quanto non fa che disegnare una
nuova Comunità montana e, quindi, la Commissione consiliare pensa
in questo modo di aver risolto il mandato che gli è stato affidato
dal Consiglio regionale.
La Commissione non si è naturalmente addentrata sul problema
molto più vasto delle Comunità montane, perché questo non era il
mandato ricevuto dal Consiglio, ma si è limitata a studiare il
disegno di legge per risolvere il problema dei walser.
PRESIDENTE:
E' aperta la discussione. La parola al
Presidente della Giunta; ne ha facoltà.
ANDRIONE - (UV):
La Giunta, sentiti i comuni interessati,
concorda con la proposta di legge presentata, anche perché
sollecitata recentemente dai tre comuni per addivenire alla
definizione del problema della Comunità montana.
Se il Presidente del Consiglio lo permette vorrei fare una
parentesi. Leggo una nota dell'ANSA: "Roma, 11 novembre. Dopo un
incontro incominciato alle 17,30 tra il Presidente della Repubblica
Sandro Pertini ed il Presidente del Consiglio Giovanni Spadolini è
stato diramato il seguente comunicato:
Oggi il Presidente della Repubblica ha ricevuto al Quirinale il
Presidente del Consiglio dei Ministri, Senatore Giovanni Spadolini,
che gli ha rassegnato le dimissioni del Governo. Il Presidente
della Repubblica non ha accolto le dimissioni ed ha invitato il
Presidente del Consiglio a riferire in Parlamento sulla condizione
costituzionale e politica del Governo."
PRESIDENTE:
Ritorniamo alla 441, in attesa che il
Parlamento italiano si pronunci sulle dimissioni del Governo, visto
che il Presidente della Repubblica ha rimandato il
tutto
alle Camere.
Vorrei sapere se ci sono dei Consiglieri che intendono prendere
la parola. La parola al Consigliere Nebbia; ne ha facoltà.
NEBBIA - (PSI):
Noi abbiamo sottoscritto questo disegno
di legge pensando che esso fosse un primo passo verso la
costituzione di una Comunità montana dell'alta Valle del Lys più
organica e completa, perché riteniamo che, se i motivi che hanno
spinto giustamente le tre amministrazioni comunali
Gressoney-Saint-Jean, Gressoney-La-Trinité e Issime a chiedere la
costituzione di una Comunità denominata, in modo ancora ufficioso,
Walser, sono validi e sono legati ad aspetti culturali effettivi,
che abbiamo già più volte richiamato e sottolineato in questo
Consiglio. Noi riteniamo però che per l'esaltazione e per la
valorizzazione di queste peculiarità culturali non sia sempre la
Comunità montana lo strumento più adatto.
La Comunità montana può essere uno strumento che agisce in
questo senso, ma certamente altre iniziative di carattere più
specificatamente culturale sono indispensabili. Mi riferisco a
quanto riporta la legge regionale 5.5.1973, n. 13, all'art. 3 dove
dice che "la Comunità montana è organo intermedio di decentramento
amministrativo, organizzativo ed operativo nonché minima unità
territoriale di programmazione socio-economica e di pianificazione
urbanistica."
La stessa legge, all'art. 15, dice che "la Comunità montana
appronterà in base all'indicazione della programmazione regionale
un piano pluriennale per lo sviluppo economico-sociale della
propria zona. Concorrerà inoltre alla formazione del piano
urbanistico comprensoriale secondo gli indirizzi della
Regione."
Ora, noi pensiamo che l'attuale struttura delle Comunità
montane, mi riferisco alla struttura territoriale ed alla
conformazione territoriale, non sia la più adeguata per rispondere
alle esigenze che negli anni si sono verificate, visto come si sono
espresse nei confronti dei diversi aspetti economici e sociali dei
singoli comuni.
Oltre agli aspetti culturali, che prima ho richiamato, ci sono
delle effettive necessità da tener presente nell'alta valle del Lys
per definire una Comunità montana, vi sono dei problemi
prevalentemente turistici che non sempre possono trarre una
adeguata risposta nell'ambito di una Comunità più ampia che parte
dagli oltre 4.000 metri del Monte Rosa per arrivare a Champorcher
dall'altra parte.
Le realtà di fondo valle e d'alta valle, infatti, sono spesso
diverse e non sempre riescono ad integrarsi.
Quindi, noi pensiamo che la Comunità montana dell'alta valle del
Lys dovrebbe e dovrà sicuramente comprendere anche il comune di
Gaby per necessità pratiche e di organizzazione per, appunto,
definire in modo più organico la programmazione socio-economica e
la pianificazione urbanistica del territorio già richiamata.
Quindi, e questo è il nostro auspicio, rileviamo come,
probabilmente, altri strumenti più specifici, più opportuni, di
carattere culturale e di carattere sociale, dovranno essere
approntati per valorizzare nella sua giusta misura un patrimonio
culturale che è, sì, walser, ma, come tale, credo debba essere
sentito come un patrimonio collettivo.
PRESIDENTE
: La parola al Consigliere Tonino; ne ha
facoltà.
TONINO - (PCI):
Noi abbiamo espresso in più occasioni il
nostro parere favorevole all'istituzione di una Comunità montana
per i comuni che hanno una popolazione walser.
Abbiamo detto, anche in altre occasioni, che la tutela, la
difesa, la valorizzazione di quelle tradizioni, di quella cultura
non possono certo essere affidati soltanto ad un livello
istituzionale. Però, il riconoscere, anche attraverso un nuovo
livello istituzionale, quella realtà è un fatto, secondo noi,
positivo.
Ci eravamo fatti promotori in quest'aula, e lo ha ricordato il
Consigliere Martin, della proposta di legge costituzionale per il
riconoscimento della Comunità walser; il progetto che fu approvato
in Consiglio fu infatti un progetto unificato, dopo la
presentazione di una proposta nostra e di una dell'Union
Valdôtaine.
Abbiamo in altre occasioni chiesto iniziative diverse: ricordo,
a titolo di esempio, la necessità del museo etnografico, per fare
in modo che siano valorizzati gli aspetti positivi di quella
Comunità.
Siamo arrivati a questo disegno di legge unitario, ed è anche
questo un fatto positivo, che prevede la costituzione della
Comunità montana senza il comune di Gaby.
In effetti, da un punto di vista del livello istituzionale, può
forse lasciare qualche perplessità il fatto che la Comunità montana
n. 8 si presenterà senza quella continuità territoriale che è
tipica di tutte le Comunità montane.
Credo, tuttavia, che sia un problema risolvibile, intanto perché
nel tempo è giusto lasciare al Comune di Gaby la maturazione e la
necessaria riflessione sull'opportunità o meno di entrare nella
Comunità montana walser, e inoltre perché, avendo conosciuto
personalmente quali sono i rapporti all'interno di quella Comunità
montana, sono convinto che sui problemi di carattere organizzativo
e territoriale, un accordo tra le due Comunità montane sarà trovato
con estrema facilità.
Penso ai problemi del turismo, penso ai problemi
dell'organizzazione sanitaria, penso anche ai problemi di gestione
del territorio. Oggi su questi temi è abbastanza impossibile
pianificare soltanto nei tre comuni e senza tener conto
dell'esistenza della realtà del comune di Gaby, ma non solo, senza
tener conto dell'esistenza degli altri comuni della Valle del
Lys.
Queste sono le ragioni per cui noi crediamo che questo primo
passo sia un momento positivo che risponde ad una aspettativa che è
reale e che esiste nella zona.
Noi abbiamo avuto modo di verificare tutto questo in una
riunione che abbiamo fatto sul posto alcuni mesi fa, una riunione
in cui abbiamo toccato con mano quanto il problema sia sentito in
quella realtà.
Ci auguriamo che la nuova Comunità montana sappia mettere in
cantiere iniziative valide che siano anche d'esempio per la
valorizzazione di quel patrimonio culturale. Siamo convinti che
questo sarà possibile.
Con queste motivazioni dichiariamo il nostro voto
favorevole.
PRESIDENTE:
La parola al Consigliere Lustrissy; ne ha
facoltà.
LUSTRISSY - (DP):
Come è noto questa soluzione del
problema della Comunità walser prende le mosse dalla risposta
governativa alla richiesta inoltrata da questo Consiglio regionale
per l'istituzione di un trentaseiesimo Consigliere regionale, in
rappresentanza di tale comunità.
Naturalmente, questa proposta governativa, che aveva disatteso
per alcuni versi le aspettative di questo Consiglio, non poteva
essere lasciata tranquillamente a tacere, tant'è che subito dopo
l'On. Dujany presentò in Parlamento una proposta di legge di
modifica allo Statuto regionale nel senso che fosse riconosciuta,
con articolo aggiuntivo, la particolarità della popolazione
abitante nei tre comuni indicati zona walser.
Anche in conseguenza della richiesta che proveniva dalle
amministrazioni comunali dei tre comuni interessati, non potevamo
certo rimanere inerti di fronte all'indifferenza del governo
nazionale che, pur avendo presente quanto previsto dalla
Costituzione sulla tutela delle minoranze linguistiche, aveva
disatteso le aspettative di questa Comunità e di questo Consiglio
regionale.
Le vie per la soluzione di questo problema potevano essere molte
e le abbiamo discusse anche lungamente, in una serie di incontri
che abbiamo avuto con i rappresentanti dei comuni interessati e
anche partecipando ad alcune riunioni che si sono svolte nella
zona, in modo da poter capire meglio quelle che erano le esigenze
che portavano avanti i rappresentanti della Comunità.
Credo che con questo primo atto, che deve essere solo di attesa
di quella che sarà la soluzione definitiva che dovrà poi adottare
il Parlamento, pronunciandosi sul disegno di legge, che colà è
stato presentato, di modifica allo Statuto regionale, bene abbiamo
fatto a dare fiducia a questa popolazione, a queste richieste, in
modo da utilizzare quell'unico strumento che abbiamo attualmente a
disposizione nella nostra Regione e che prevede l'organizzazione
del territorio in Comunità montane con quelle prerogative che alle
Comunità stesse sono affidate dalla legge.
Intendiamo però, oggi, con questo atto, riconoscere
ufficialmente come Regione, sul piano normativo e sul piano
legislativo, l'esistenza della Comunità come primo atto
fondamentale per poi pervenire ad atti successivi, meglio elaborati
e più studiati sul piano della rispondenza alle esigenze della
popolazione.
Come molti hanno ricordato si tratta di una soluzione di
transizione, si tratta di una risposta a delle richieste precise
che sono state inoltrate a questo Consiglio a credo che, al di là
di questa proposta, oggi non si poteva fare niente di meglio che
portare avanti la soluzione del problema nel modo in cui è stato
richiesto, come la Commissione stessa dopo lungo dibattito ha
convenuto.
Siamo quindi favorevoli all'approvazione di questo disegno di
legge che propone l'istituzione di un'ulteriore Comunità montana,
comprendente i tre comuni walser, in attesa di poter studiare
ancora meglio il problema e in attesa di una definizione sul piano
legislativo più rispondente alle esigenze della popolazione di
quella Zona.
PRESIDENTE
: Possiamo passare alla votazione?
Colleghi Consiglieri, trattandosi di un articolo unico, la
votazione avviene solamente per scrutinio segreto.
Debbo fare presente che c'è un errore di battitura: alla prima
riga si deve leggere "La settima zona dell'articolo 2 della legge
regionale 5 aprile 1973" e non "1" come è stato erroneamente
battuto.
Do lettura dell'articolo con questa correzione e si passa alla
votazione segreta:
Articolo unico
La settima zona dell'articolo 2 della legge regionale 5
aprile 1973, n. 13 è sostituita dalla presente:
7a zona: Gaby, Fontainemore, Lillianes, Perloz,
Pont-Saint-Martin, Donnas, Bard, Hône, Pontboset e
Champorcher
Dopo la settima zona di cui al citato articolo 2 della legge
regionale 5 aprile 1973, n. 13 è aggiunta la seguente ottava
zona:
8a zona: Gressoney-La-Trinité, Gressoney-Saint-Jean e
Issime
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
ESITO DELLA VOTAZIONE
Presenti e votanti: 30; favorevoli: 29; contrari: 1
Il Consiglio approva.
Pertanto, con la proposta di legge n. 441 viene istituita
l'8
^
Comunità montana.
Colleghi Consiglieri, da più parti si fa presente che avendo
lavorato speditamente oggi, il Consiglio può domani mattina
affrontare le mozioni e i due oggetti che sono stati iscritti
all'ordine del giorno con la previsione di terminare alle ore
13.00, se i lavori proseguono domani mattina con la stessa
celerità. Pertanto mi viene richiesto, se il Consiglio è d'accordo,
di sospendere qui i lavori e riprenderli domani mattina alle ore
9.30.
La seduta è sospesa.
La seduta termina alle ore 18,56.
