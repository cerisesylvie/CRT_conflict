Classificazione
ACQUE
Acque pubbliche
AGRICOLTURA



Oggetto del Consiglio n. 1368 del 9 marzo 2022 - Resoconto
OGGETTO N. 1368/XVI - Interpellanza: "Iniziative volte a
salvaguardare l'approvvigionamento idropotabile e ad uso agricolo
della Regione".
Bertin (Presidente) -
Punto n. 37. Per l'illustrazione,
ha chiesto la parola il consigliere Ganis.
Ganis (LEGA VDA) -
La nostra iniziativa ha come finalità
quella di evidenziare come i cambiamenti climatici stanno
modificando sia la disponibilità che la quantità stessa dell'acqua.
L'innalzamento delle temperature sta cambiando gli assetti idrici
in vaste aree, rendendo il rifornimento idrico-potabile un
problema.
Come sappiamo, il cambiamento climatico dovuto principalmente
alle emissioni di gas serra, causato dall'aumento delle
temperature, ha trasformato in parte il clima, dando il via a
eventi estremi sempre meno rari o, viceversa, con precipitazioni
abbondanti in tempi brevi. Non solo, i ghiacciai, grossi serbatoi
d'acqua, si stanno pian piano ritirando; questi come sappiamo sono
una grande riserva di acqua da utilizzare nel periodo estivo per le
varie attività. Oggi però stiamo perdendo questi
stock
,
queste riserve di acqua, molti ghiacciai sono infatti praticamente
estinti e altri scompariranno nel corso degli anni. Da alcuni studi
di nivologia si è appreso che sul Monte Rosa l'altezza del manto
nevoso è stato in questi ultimi anni inferiore del 30 percento
rispetto alla media degli ultimi quindici anni e, se vogliamo
continuare a snocciolare numeri, secondo l'ARPA a fine febbraio in
Valle d'Aosta mancano all'appello cinquanta centimetri di neve,
record negativo negli ultimi vent'anni.
Riguardo alle precipitazioni, è piovuto circa il 74 percento in
meno alla media del mese, arrivando a toccare la soglia del 90
percento nella fascia centrale della nostra Regione.
Per quanto riguarda poi le temperature, il mese di febbraio del
2022 risulta essere quello più caldo dal 1970. Nel vicino Piemonte,
e non dico Italia, Presidente, così rientro nei ranghi da buon
autonomista, le cose non vanno di certo per il meglio. Abbiamo
appreso da organi di stampa che il lago artificiale di Ceresole
Reale è stato in parte svuotato per garantire le richieste del
territorio, in particolare per gli agricoltori di zona...
Presidente -
È saltato il sistema... la parola al collega
Ganis.
Ganis (LEGA VDA) -
...inoltre sembrerebbe che la Regione
Piemonte abbia chiesto urgentemente, vista la carenza di
precipitazioni, un osservatorio sulla crisi idrica. Entro il 2030,
secondo l'Osservatorio mondiale delle Nazioni Unite, sullo sviluppo
delle risorse idriche la popolazione mondiale potrebbe affrontare
una carenza idrica globale del 40 percento.
Il problema è strettamente legato al tempo ma non solo, una
parte della colpa va attribuita anche al genere umano, una cattiva
gestione delle acque potabili dovuta alla scarsa manutenzione delle
reti idriche e dei sistemi agricoli provoca, ad esempio, una
notevole dispersione di acqua.
Nella nostra regione va ricordato inoltre che una grande parte
delle risorse idriche vengono utilizzate per l'innevamento
programmato, un sistema indispensabile oggigiorno per garantire la
pratica dello sci, tant'è che molte stazioni sciistiche
sopravvivono grazie all'utilizzo di questi impianti, vengono
utilizzate per l'irrigazione, anche per uso agricolo e per tutte le
derivazioni ad uso idroelettrico, fonte primaria e di assoluta
importanza per la nostra Regione. Il PTA regionale dovrebbe tener
conto della situazione attuale e intervenire anche tenendo conto
oggi di quello che potrebbe avvenire tra venti-trent'anni. Alcune
soluzioni, al fine di migliorare la situazione, sono state
ipotizzate dal collega Distort durante la presentazione di una
mozione che riguardava la costruzione di nuovi invasi al fine di
trattenere l'acqua per poi portarla a destinazione quando
serve.
In base a queste considerazioni interpelliamo dunque l'Assessore
competente per conoscere qual è lo
status
della situazione
idrica nelle diverse aree della nostra regione, quali iniziative
sono state intraprese e quali si intendono porre in essere al fine
di salvaguardare l'approvvigionamento idropotabile e a uso agricolo
della Regione.
Presidente -
Ha chiesto la parola l'assessore Marzi.
Marzi (SA) -
Innanzitutto mi scuso con il collega Ganis,
però nello scusarmi faccio anche presente che l'oggetto del
contendere era legato appunto alla risposta di riferimento, com'è
opportuno specificare che, dato il titolo dell'iniziativa e dato
anche la maniera nella quale lei ha rappresentato l'iniziativa
stessa, ovviamente si sarebbe aspettato che la risposta arrivasse
dal collega Davide Sapinet, ma assieme al collega Sapinet e anche
al Presidente, per quanto riguarda le deleghe legate ad aspetti non
di natura agricola ma di natura potabile che spettano all'ambiente,
abbiamo fatto la scelta in termini di programmazione, quindi poi
anche di pianificazione, di dare una risposta in capo al
territorio.
A mio modesto avviso, tutto quanto da lei rappresentato, sia
nell'iniziativa, sia nella presentazione della stessa, e siccome
molto probabilmente ha già preparato anche la replica come spesso
accade, anche nella replica che darà, a tutti gli effetti l'oggetto
del contendere non può essere semplicemente individuato nel
suddividere l'utilizzo dell'acqua tra un utilizzo dell'acqua con
finalità agricole, quindi irrigue, e un utilizzo dell'acqua invece
di matrice potabile, quindi più legato all'ambiente, ma il
ragionamento di riferimento è giusto farlo in termini
pianificatori, quindi di programmazione, sul bene acqua come
ontologicamente soggetto-oggetto aprioristico e poi dopo, una volta
che abbiamo fatto questo tipo di analisi, declinarlo in maniera
diversificata rispetto all'utilizzo che di questo bene primario
viene fatto.
Partiamo dal presupposto che è nostra intenzione, nel giro di
pochissime settimane, portare all'esame degli organi consiliari
l'aggiornamento del piano di tutela delle acque, che è di fatto già
pronto ma che ha dovuto subire una serie di interpretazioni legate
al fatto che alla fine del 2021 una serie di dettami di natura
normativa ha previsto che il piano di tutela delle acque, che
appunto era già pronto, dovesse vedere scorporata tutta una serie
di parti e quindi, di conseguenza, in questo momento lo stiamo
semplicemente aggiornando togliendo le parti che la normativa ha
esplicitato non debbano essere ma debbano avere una normativa
specifica di riferimento, soprattutto per le parti che riguardano
le sanzioni e naturalmente il DMV.
Il piano di tutela delle acque pertanto è il soggetto di
riferimento che a brevissimo prevederà la strutturazione,
soprattutto di natura strategica, rispetto al bene acqua. Di
conseguenza in Commissione, e poi anche in Consiglio, saranno
oggetto di analisi di discussione le strategie di intervento
individuate per contrastare gli effetti della carenza idrica che
derivano da analisi e attento monitoraggio secondo gli standard
riconosciuti a livello internazionale. La quantità di acqua
immagazzinata nella neve infatti è solo uno dei parametri che
concorrono a stabilire in modo scientifico e omogeneo a livello
internazionale lo stato di siccità, cioè la condizione temporanea
relativa di scarsità idrica parametrata rispetto a condizioni
climatiche medie.
Lo stato di siccità non è da confondersi con il fenomeno di
aridità, che indica una condizione di permanente carenza di risorse
idriche. Non esiste quindi un'unica definizione di siccità, occorre
infatti specificare a quale ambito di fenomeni, siano essi
naturali, sociali o economici, si fa riferimento. A metà febbraio
ARPA Valle d'Aosta ha reso note le prime valutazioni sulle
precipitazioni nevose affermando che le precipitazioni erano state
scarse in tutto il nord Italia e che quindi erano prevedibili
conseguenze connesse a una mancanza di stoccaggio della risorsa
idrica stessa. ARPA affermava inoltre che la quantità di acqua
immagazzinata nella neve era ai valori minimi mai osservati negli
ultimi vent'anni ma sottolineava nel contempo che era ancora presto
per considerare di essere ufficialmente in emergenza.
Per predisporre un piano completo, è necessario quindi attendere
l'inizio della primavera poiché ultimamente capitano spesso,
soprattutto nei mesi di marzo e aprile, eventi di precipitazione
nevosa molto importanti che potrebbero compensare la mancanza
d'acqua dei mesi precedenti.
Lo SPI è l'indice comunemente usato a livello nazionale e
internazionale per quantificare, su una data scala temporale, il
deficit o il surplus di precipitazioni delle aree di interesse
rispetto al valore medio. Quest'indice è spesso utilizzato a
livello regionale o di distretto idrografico per il monitoraggio e
l'individuazione di periodi siccitosi considerando le
precipitazioni registrate dalle reti pluviometriche regionali.
Inoltre è stato inserito, sia in ambito europeo che internazionale
come uno degli strumenti più efficaci per il monitoraggio della
siccità.
Con riferimento al primo quesito, il centro funzionale regionale
pubblica mensilmente i valori di questo indice con riferimento a
tre stati: la siccità meteorologica, corrispondente alla relativa
scarsità di precipitazioni, indice a tre mesi, la siccità
idrologica, in presenza di un apporto idrico relativamente scarso
nel suolo dei corsi d'acqua o nelle falde acquifere, e questo è un
indice a dodici mesi, e la siccità agricola, in caso di carenza di
acqua rispetto all'usuale fabbisogno per l'irrigazione, questo è un
indice con cadenza semestrale.
I dati aggiornati a febbraio del 2022, compresi quelli del
quantitativo di acqua in neve di cui alle valutazioni di ARPA
esplicitate in premessa, sono disponibili nel bollettino idrologico
di febbraio 2022 pubblicato nel sito istituzionale alle pagine del
centro funzionale.
L'indice è calcolato per le quattro aree climatiche e rileva un
livello di siccità meteorologica variabile tra moderata nella zona
centrale della Valle, severa nelle Vallate di Cogne, Rhêmes e
Valsavarenche ed estrema nelle Vallate di Ayas, Gressoney e
Champorcher, oltre che della Bassa Valle. Quest'indice è fortemente
determinato dalla minore entità di pioggia registrata in questi
mesi e presenta un valore statistico. Un livello invece di siccità
agricola moderata è rilevata a livello di aree climatiche nella
zona centrale della Valle e nella vallata di Cogne, Rhêmes e
Valsavaranche che sul lungo periodo potrebbe avere conseguenze
anche sulla disponibilità di acqua nei corsi d'acqua stessi. Gli
stessi dati, elaborati a livello di bacino padano, indicano per il
primo indice di siccità meteorologica un valore più critico quando
viene calcolato con riferimento al solo mese di gennaio e indicano
che la nostra situazione è comune a tutto il settore occidentale
fino ai confini con la Lombardia, il Ticino tanto per essere
chiari.
Al momento non si hanno indicazioni particolari di carenza,
anche perché la stagione irrigua, viste anche le temperature,
potrebbe iniziare già nella seconda metà di marzo, anche se le
previsioni meteo per le prossime settimane indicano possibili
fenomeni di pioggia che dovrebbero attenuare le condizioni così
come oggi disponibili.
Il secondo quesito richiederebbe una risposta ampia e articolata
che abbiamo già individuato nella premessa della premessa, che
risulterà chiara nel momento in cui si andrà a discutere del piano
di tutela delle acque che si occupa diffusamente anche di questi
argomenti.
Il settore irriguo trova la sua principale fonte di
approvvigionamento nei corsi d'acqua, che come si è visto,
potrebbero risentire di più della condizione di siccità sul medio
periodo se permangono le condizioni di poca piovosità infatti degli
ultimi mesi.
La riorganizzazione e la razionalizzazione dei prelievi e della
distribuzione, nonché la possibilità di disporre di accumuli da
utilizzare nei periodi di siccità rappresentano le due linee di
intervento previste proposte nel PTA che saranno approfondite con
l'esame del documento. Per l'approvvigionamento idropotabile la
situazione è diversa perché le acque sono prelevate dalle sorgenti
che risentono non solo dell'entità delle piogge ma anche delle
temperature e delle condizioni geologiche, anche in questo caso il
PTA indica nella razionalizzazione e interconnessione degli
acquedotti le linee di intervento principale. È inoltre in campo,
con la collaborazione del BIM, un piano straordinario sulle acque
potabile, perché naturalmente il BIM è il soggetto attuatore delle
analisi collegate al Dipartimento dell'ambiente sulle acque
potabili; è in corso un'analisi e un piano di sviluppo progettuale
sull'interconnessione e i lavori straordinari per quanto riguarda
gli acquedotti e l'acqua potabile che a breve penso riusciranno a
dare ampissimo respiro con ingenti risorse a questa necessità.
Pertanto a brevissimo saremo nelle condizioni, naturalmente in
seno al PTA, di poter affrontare tutte quante le questioni che sono
state poste da quest'importantissima iniziativa, che abbiamo preso
in carico come programmazione e progettazione in seno al
Dipartimento territorio. È fondamentale in tal senso, secondo me,
partire dalla natura stessa del PTA, che, come sapete, nonostante
l'assoluto ritardo con cui verrà portato in discussione, nasce da
un approccio
bottom-up
, da un approccio autorevole, un
approccio che dal basso ha portato e raccolto istanze verso l'alto
e naturalmente il punto nel quale si dovranno fare tutte le
valutazioni decisionali in tal senso, saranno prima le Commissioni
deputate e poi dopo il Consiglio stesso.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per la risposta, le
scuse sono accettate. Mi fa piacere che lei conosca già la mia
risposta, nel frattempo a questo punto, dato che una l'avevo
preparata, ne ho preparato un'altra, così non può conoscere la mia
risposta che ho preparato a casa con calma, l'ho preparata qui in
Consiglio.
Io le ho fatto presente un chiaro problema che si sta
manifestando su tutto il territorio, non ho parlato di aridità,
come ha detto lei, ma di carenza di precipitazioni. Conosco le
metodologie che vengono utilizzate per monitorare la qualità
dell'acqua perché ho studiato ma sottolineo che i dati dell'ARPA
evidenziano proprio questa criticità, ne riparleremo sicuramente
nella prossima iniziativa.
