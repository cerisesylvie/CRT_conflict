Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1901 del 19 marzo 1986 - Resoconto
OGGETTO N. 1901/VIII - ISCRIZIONE ALL'ORDINE DEL GIORNO DEL
NUOVO OGGETTO: "PROPOSTA DI REGOLAMENTO N. 5: "NORME PER LA
CONCESSIONE DI MUTUI AD INTERESSE AGEVOLATO A FAVORE DI PRIVATI NEL
SETTORE DELL'EDILIZIA RESIDENZIALE".
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Come già concordato con i Capigruppo e gli
altri Consiglieri richiederei a questo punto l'iscrizione in via
d'urgenza all'ordine del giorno del Regolamento concernente le
nuove norme per la concessione di mutui ad interesse agevolato a
favore di privati nel settore dell'edilizia residenziale. È una
proposta di regolamento che è già stata discussa in
Commissione.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Personalmente, l'ho già detto stamani,
l'ho ripetuto poco fa, lo ripeto ancora adesso, ritengo
inaccettabile questo metodo da parte della Giunta regionale. Si
continua ad usare l'istituto dell'iscrizione in via d'urgenza, non
voglio mettere in dubbio che nel caso specifico possano anche
sussistere i motivi d'urgenza, però questa è una abitudine
inaccettabile.
Il Consigliere Mafrica prima ha fatto un discorso molto chiaro
rispetto al fatto che questo Consiglio in alcune sedute non si è
trovato ad esaminare alcunché di sostanzioso portato dalla Giunta,
mentre in questa occasione e senz'altro anche nell'ultimo Consiglio
prima delle ferie estive, ci troveremo i soliti pacchi di
provvedimenti che non abbiamo il tempo di esaminare.
Il sottoscritto, non appartenendo alla II^ Commissione, nella
quale non so quanto questo Regolamento sia stato approfonditamente
esaminato, non ha avuto il tempo materiale di esaminarlo, essendoci
tutta un'altra serie di leggi scritte in via d'urgenza, oltre a
quelle che ci sono state inviate. Mi rifiuto di accettare una
iscrizione in via d'urgenza di un argomento che richiede senz'altro
da parte dei colleghi, nonchè mia, una opportuna lettura. Non so
quanti colleghi hanno letto questo provvedimento, non possiamo
continuare a lavorare così, non veniamo qui a fare degli atti di
fede. Dovremmo fare leggi e regolamenti comprensibili, invece
sembra che veniamo solo ad alzare la mano su richiesta o meno del
burattinaio. Non accetto di essere assimilato ad un burattino,
magari sarò un pagliaccio, ma i fili me li muovo da solo.
Sono contrario ad una votazione per l'iscrizione in via
d'urgenza di questo e di altri soggetti. Il regolamento è chiaro in
questo senso: ci vogliono dei chiari motivi d'urgenza oppure una
scarsa rilevanza, non mi sembra che si possa configurare per questo
provvedimento nè l'una nè l'altra, quantomeno giustificatemi
l'urgenza, perchè non mi sembra ci sia la scarsa rilevanza.
Stando così le cose possiamo fare a meno di convocare il
Consiglio regionale, trovo inaccettabile questo metodo soprattutto
quando si fanno delle dichiarazioni di intenti che vanno in
tutt'altro senso. Almeno ditelo chiaramente: abbiamo la maggioranza
e governiamo così e dell'opposizione ce ne fottiamo. Ma allora non
ci si venga a dire che su una legge bisogna presentare degli
emendamenti se poi, quando vengono presentati, non sono neanche
presi in considerazione o vengono snobbati e, peggio ancora, quando
si chiede l'opportunità di poter esaminare i provvedimenti che ci
vengono sottoposti, niente da fare, si procede avanti a mo' di
carro armato, si ha quasi paura di essere coinvolti dalla lentezza
burocratica. Ma qui la lentezza della burocrazia è un'altra cosa:
una legge, quando esce da quest'aula, deve essere stata esaminata
da questo Consiglio.
Mi appello ai colleghi della maggioranza per sapere che ruolo
rivestiamo come Consiglieri regionali, altrimenti veramente finiamo
per essere solo dei burattini. Mi sembra logico che, continuando in
questo modo, la nostra diventi una professione, che ci siano solo
persone che fanno politica per raggiungere degli obiettivi a
livello personale, mentre le persone che la politica la sentono
come un servizio rispetto alla collettività, queste persone sono
destinate per forza a scomparire come politici, se neanche nel
massimo organo politico della nostra Regione non siamo in grado di
far valere quelli che sono i principi.
Sono sempre i soliti discorsi perchè qui c'è qualcuno che questi
discorsi li fa ma non li capisce, e allora bisogna insistere. Certo
che se non c'è la volontà di capire, è evidente che non si capirà
mai.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.):
Voglio prima di tutto riconoscere al
Consigliere Viberti che ha ragione, non solo per questo
provvedimento ma anche per altri che siamo costretti in questo
Consiglio ad esaminare in modo affrettato, senza poter utilizzare
come dovremmo i contributi che ci sono venuti da un precedente
confronto avuto con associazioni esterne che operano nella nostra
Regione.
Su questo provvedimento, è inspiegabile il tempo che è rimasto
nei cassetti della Giunta; è un regolamento che quasi interamente
ricalca un lavoro fatto da una apposita Commissione pronto alla
fine dell'anno scorso, tant'è che doveva essere approvato entro la
fine dello scorso anno, al massimo a gennaio di quest'anno, con
effetto dal 1° trimestre 1986, e che inspiegabilmente è rimasto
fermo per tutto questo periodo.
Come avevamo già detto in una interrogazione presentata nello
scorso Consiglio, sosteniamo che il provvedimento è di estrema
urgenza nel settore dei mutui per la prima casa, che è oggi
caratterizzato da una incertezza generale. L'opinione pubblica non
sa più come muoversi fra norme esistenti che gli stessi uffici
della Regione dicono non essere più applicabili in attesa di nuove
norme, e nuove norme che ancora non sono state approvate dal
Consiglio, che quindi devono ancora avere il visto della
Commissione di Coordinamento per diventare operanti.
Pertanto, pur essendo solidali con il Consigliere Viberti, siamo
favorevoli all'iscrizione in via d'urgenza di questo Regolamento:
chiederemmo che sia però discusso domani affinchè i Consiglieri
possano (rinunciando alla partita della Juve stasera) studiarselo
meglio e portare domani un contributo, tuttavia è questa una
concessione che facciamo vista l'urgenza dell'argomento. Ci
preoccupa il fatto che quello dell'urgenza stia diventando un
metodo abituale della Giunta, che non ci trova ovviamente
d'accordo.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE (U.V.):
Voglio intervenire solo perchè con il
Consigliere Tonino faccio parte della Commissione che ha cercato di
capire cosa c'era che non funzionava nel precedente regolamento, ed
assieme agli Assessori Martin e Fosson ed ai membri laici (nel
senso che non sono Consiglieri, ma tecnici) della Commissione,
abbiamo fatto questo Regolamento, mettendoci molto tempo.
Vorrei dire al Consigliere Viberti che non c'è stata nessuna
reticenza nel tenere nascosto qualcosa a qualcuno: si trattava di
un provvedimento complicato, esaminato da un Commissione in cui la
maggioranza era rappresentata dal sottoscritto, l'opposizione dal
Consigliere Tonino, il Governo regionale dai due Assessori, per cui
a questo punto è evidente che qualcuno dovrà pur fidarsi di noi,
perchè credo proprio che tutti i Consiglieri di questo Consiglio
non possono leggere tutti i provvedimenti, visto che la mole di
lavoro legislativo che si svolge all'interno di questo Consiglio
non consente a nessun Consigliere di poter leggere tutto. Ognuno si
dovrà fidare di qualcun altro, altrimenti non ce la farà mai.
In questo caso la maggioranza si fiderà un po' di me,
l'opposizione si fiderà un po' del Consigliere Tonino, il Governo
regionale dei due Assessori che hanno lavorato all'interno di
questa Commissione. Non so che rapporto di fiducia esiste fra noi,
penso che sia sufficiente perchè, bene o male, questo regolamento,
che poi in fondo è quello che abbiamo fatto noi, adesso ci arriva
in Consiglio tale e quale, salvo forse un argomento che è stato
stralciato, cioè quello dei centri storici, ma grazie anche a
questo regolamento i centri storici hanno trovato soluzione in un
altro progetto di legge.
Come diceva il Consigliere Tonino, qui c'è una urgenza assoluta
e se non lo approviamo oggi si crea fra la gente un parapiglia che
non finirà mai, perchè questo regolamento ne sostituisce un altro e
perché si avvicinano certe scadenze.
A questo punto, fidandoci gli uni degli altri e del buon senso
di tutti questo regolamento, che non è stato fatto nè per
l'opposizione nè per la maggioranza e neanche per fare dei piaceri
a qualcuno, ma cercando di essere obiettivi nei confronti di tutti,
potrà essere votato con una certa urgenza.
Il Consigliere Tonino propone la votazione domani mattina, penso
che il Presidente della Giunta e gli Assessori saranno d'accordo,
così qualcuno può darci ancora una occhiata, ma credo che debba
comunque essere approvato in questo Consiglio.
PRESIDENTE:
Metto in approvazione la richiesta di
iscrizione d'urgenza, al punto 21 quinquies dell'ordine del giorno
del provvedimento in oggetto:
ESITO DELLA VOTAZIONE
Presenti 28
Votanti 28
Favorevoli 27
Contrari 1
IL CONSIGLIO
- ai sensi del 2° comma dell'articolo 50 del Regolamento
interno del Consiglio;
DELIBERA
di procedere nell'adunanza in corso alla discussione e alla
decisione sull'oggetto: "Proposta di Regolamento n. 5: "Norme per
la concessione di mutui ad interesse agevolato a favore di privati
nel settore dell'edilizia residenziale".
