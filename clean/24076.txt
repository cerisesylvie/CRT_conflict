Classificazione
BILANCIO E CONTABILITA' REGIONALE



Oggetto del Consiglio n. 3062 del 18 ottobre 2007 - Resoconto
OGGETTO N. 3062/XII - Disegno di legge: "Primo provvedimento
di variazione al bilancio di previsione della Regione per l'anno
finanziario 2007 e a quello pluriennale per il triennio
2007/2009".
Articolo 1
(Autorizzazioni di maggiori o minori spese recate da leggi
regionali)
1. Le autorizzazioni di spesa recate dalle leggi regionali,
ivi comprese le leggi regionali 15 dicembre 2006, n. 30 (Legge
finanziaria per gli anni 2007/2009) e 13 giugno 2007, n. 15
(Assestamento del bilancio di previsione per l'anno finanziario
2007, modificazioni a disposizioni legislative, variazione al
bilancio di previsione per l'anno finanziario 2007), sono
modificate, per l'anno 2007, nelle misure indicate nell'allegato
A.
Articolo 2
(Variazioni allo stato di previsione della spesa)
1. Allo stato di previsione della spesa del bilancio per
l'anno finanziario 2007 e di quello per il triennio 2007/2009 sono
apportate le seguenti variazioni come indicate, in diminuzione,
nell'allegato B e, in aumento, nell'allegato C:
a) in diminuzione
anno 2007 competenza euro 11.609.219,61
cassa euro 4.672.000,00
anno 2008 competenza euro 2.000,00
anno 2009 competenza euro 2.000,00
b) in aumento
anno 2007 competenza euro 11.609.219,61
cassa euro 4.672.000,00
anno 2008 competenza euro 2.000,00
anno 2009 competenza euro 2.000,00
Articolo 3
(Modifica dell'allegato n. 1 al bilancio di previsione -
fondi globali)
1. Il fondo iscritto al punto A. 3. (Interventi a sostegno
della previdenza complementare ed integrativa e di iniziative di
natura assistenziale) dell'allegato n. 1 al bilancio di previsione
per l'anno finanziario 2007 e a quello pluriennale per il triennio
2007/2009 (Elenco dei provvedimenti legislativi che si intendono
finanziare con i fondi globali), a seguito della variazione
disposta dall'articolo 2, comma 1, lettera a), è ridotto di euro
1.500.000,00.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati
(Omissis)
Presidente
- La parola al relatore, Consigliere Rini.
Rini (FA)
- Il provvedimento legislativo in esame prevede
delle variazioni al bilancio di previsione per l'anno finanziario
in corso e per il triennio 2007-2009 senza modificare le risultanze
finali in quanto le variazioni in aumento sono compensate da
variazioni in diminuzione.
Per quanto riguarda in particolare l'anno in corso, le spese di
investimento vengono incrementate di 1.248.000 € contro una
riduzione delle spese correnti corrispondenti allo stesso importo.
Trattasi in definitiva di variazioni non programmatiche, ma
finalizzate al recupero di fondi non spendibili da orientare in
settori ritenuti strategici. Le variazioni in aumento per il 2007
sono rivolte in modo particolare: al settore dell'edilizia con
incremento delle spese relative ai mutui prima casa e al Fondo
sociale regionale per l'emarginazione abitativa e questo per venire
incontro alla sempre crescente richiesta in tale settore; alla
valorizzazione delle risorse energetiche per complessivi 980.000
euro così suddivisi: per contributi in conto capitale per
l'incentivazione degli investimenti finalizzati all'uso razionale
dell'energia nel settore dell'edilizia residenziale 750.000 euro,
quindi la parte più consistente del capitolo in questione; per la
costituzione e il funzionamento del Centro di osservazione avanzato
sulle energie di flusso e sull'energia di rete, 50.000 euro; per la
redazione e l'aggiornamento degli strumenti di pianificazione
energetico-ambientale, 50.000 euro; per iniziative di formazione ed
informazione in materia di risparmio energetico, di uso razionale
dell'energia e di impiego delle fonti rinnovabili, 130.000 euro,
che complessivamente portano a 980.000; quindi importanti e
ulteriori investimenti in un settore dove si investe non solo per
il risparmio energetico, ma per favorire indirettamente anche la
riduzione dell'inquinamento. Le variazioni in aumento vanno a
favorire: interventi a favore delle ricerche archeologiche con
stanziamenti per lavori di indagine nella piazza della Chiesa di
Sant'Orso di Aosta per circa 500.000 euro e a Villeneuve presso il
"Châtel-Argent" per circa 300.000 euro; interventi a sostegno delle
attività turistiche per l'attuazione del diritto allo studio in
ambito universitario; interventi per la diffusione e lo sviluppo
della cultura musicale e per il Piano di sviluppo rurale.
Le diminuzioni investono principalmente i fondi globali previsti
per il finanziamento di un disegno di legge approvato nel 2006 per
il quale si era previsto il finanziamento anche per il 2007,
trattasi della legge regionale n. 27/2006 relativa ad interventi a
sostegno della previdenza complementare ed integrativa ed
iniziative di natura assistenziale. Le altre riduzioni sono
inerenti al finanziamento all'Università per interventi di
edilizia, oltre che nel settore dei trasporti.
Ieri ci sono stati presentati dall'Assessore alla cultura 3
emendamenti, che avete sicuramente visto e avrete notato che, come
per le variazioni precedenti, non si vanno a modificare le
risultanze finali, in quanto gli aumenti vengono compensati con
delle diminuzioni. Infatti, si preleva 1 milione di euro sul
capitolo relativo agli interventi previsti per l'edilizia
universitaria per il 2008, oltre a 600mila euro dal capitolo
concernente le spese per restauri e manutenzione del patrimonio
archeologico sempre per il 2008. L'intera somma di 1.600 euro verrà
utilizzata per la realizzazione della sede provvisoria dell'ISIP di
Aosta, opera che, come ben sappiamo, è di estrema urgenza,
indispensabile e necessaria per far fronte all'incresciosa ed
imprevedibile situazione venutasi a creare.
Con questa breve sintesi termino e credo che, se necessario,
l'Assessore alle finanze o gli Assessori competenti per materia
potranno scendere ancora più in dettaglio e darci ulteriori
elementi di valutazione del provvedimento predisposto.
Presidente
- Ricordo che sul disegno di legge è stato
dato parere a maggioranza dalla II Commissione e sono stati
presentati 3 emendamenti dall'Assessore Viérin Laurent: uno sul
testo, uno sull'allegato B e uno sull'allegato C. Dichiaro aperta
la discussione generale.
La parola al Consigliere Bortot.
Bortot (Arc-VA)
- Abbiamo finito adesso di discutere di
edilizia residenziale, licenziato il provvedimento n. 173, sono
stati bocciati i nostri emendamenti con cui chiedevamo di portare
all'1% del bilancio lo stanziamento finanziario, quelli della
collega Fontana; ho fatto il conto, con la legge appena licenziata
costruiremo al massimo 300 alloggi. La graduatoria è ferma a 400
domande di base 4-5 anni fa, se aggiorniamo la graduatoria, minimo
arriviamo a 1.200 euro ed è vero che "il diavolo fa le pentole, ma
non fa i coperchi", perché in questo provvedimento che ci viene
presentato di variazione di bilancio scopriamo che è stato stornato
dall'edilizia abitativa convenzionata 1 milione di euro, che è
stato passato ai mutui per la prima casa, quasi una guerra fra
poveri. La differenza del passaggio di questo milione e mezzo di
euro dall'edilizia abitativa ai mutui prima casa vuol dire che
l'edilizia abitativa convenzionata si costruisce con certi criteri
e si possono fare dei recuperi, mentre il milione e mezzo di euro
stanziato per i mutui della prima casa va al libero mercato, va
all'immobiliare che costruisce dove ritiene più opportuno e dove
guadagna di più. È quindi un ulteriore danno sia alle famiglie e
alle persone che hanno i soldi o che si impegnano con mutui per
acquistarsi la prima casa ad un prezzo notevolmente sfavorevole
rispetto alla costruzione di case o di ristrutturazioni di edilizia
convenzionata. Qui abbiamo una legge che abbiamo approvato prima
che è sottofinanziata, addirittura con tale variazione di bilancio
abbiamo una variazione in meno degli stanziamenti destinati a
quella legge, abbiamo 1 milione in più sul mercato libero per
finanziare chi acquista la prima casa e sappiamo benissimo a che
prezzi e stamani abbiamo visto a che livelli di indebitamento, sono
le persone che acquistano la prima casa con i mutui sul mercato
bancario, finanziario o immobiliare, come cavolo volete! Mi sembra
che la "frittata" peggio di così e - ripeto - "il diavolo fa le
pentole e non i coperchi", perché questo provvedimento "capita a
fagiolo", ossia togliamo soldi ad una legge per l'edilizia
convenzionata che è sottofinanziata, per dare 1 milione di euro sul
mercato libero, per costruire alloggi a prezzo libero per
indebitare ulteriormente quelli che si possono permettere di
indebitarsi con un mutuo! Il risultato è che tali mutui saranno
sempre più cari e le case sempre più care perché saranno messe sul
mercato libero e sappiamo che prezzi hanno le case e le
ristrutturazioni nella nostra Regione, sappiamo che spinta
immobiliare c'è e non è detto che si vada ad erodere ulteriori
terreni agricoli.
Presidente
- La parola alla Consigliera Squarzino
Secondina.
Squarzino (Arc-VA)
- Credo che, oltre agli interventi di
cui si parla nella relazione e di quelli di cui ha parlato anche il
relatore, nelle tabelle allegate alla legge ci sono alcune
informazioni che forse non sono così chiare e neppure in
Commissione mi pare sia stato analizzato con molta attenzione.
Volevo capire come mai negli aumenti si prevede:
"trasferimento
ai fondi di rotazione Finaosta"
per 1.550.000 euro, come mai
c'è questo aumento? Quali sono i progetti che si devono finanziare,
quali sono le richieste di "Finaosta" rispetto a tale capitolo,
perché mi sembra che fondi a "Finaosta", sia quelli diretti, sia
per interventi ordinari che straordinari, ve ne sono già
abbastanza. Volevo capire pertanto, visto che non se ne parla nella
relazione introduttiva, qual è la motivazione alla base di questo
aumento.
Presidente
- La parola al Vicepresidente Tibaldi.
Tibaldi (CdL)
- Un chiarimento che ricalca le stesse
osservazioni che sono state fatte da chi mi ha preceduto. Si nota
in questo spostamento di voci in bilancio la diminuzione per
1.550.000 euro dai capitoli della legge n. 5/2003, quella
sull'edilizia convenzionata, legge recente dove erano stati fatti
degli stanziamenti di tutto rispetto per poter venire incontro alle
necessità di soddisfare il bisogno della prima casa e, di
conseguenza, di potenziare l'offerta attraverso convenzioni tra
pubblico e privato. D'altro canto la stessa somma viene trasferita
sui capitoli dei fondi di rotazione gestiti da "Finaosta". Poiché
nella relazione qui allega non si dà spiegazione di questo
movimento finanziario e poiché tale movimento è di una certa
consistenza, credo sia doveroso da parte dell'Assessore darci
qualche ragguaglio in merito.
Presidente
- La parola al Consigliere Frassy.
Frassy (CdL)
- Sempre su questo argomento, che non penso
sia secondario per l'importanza della cifra, andando a leggere
l'articolato di tale variazione di bilancio, ci rendiamo conto che
questo articolato è espresso e leggibile attraverso i 3 allegati:
A, B e C. L'articolo 1 reca autorizzazioni di spesa di alcune leggi
regionali che sono citate e l'allegato A dovrebbe essere l'allegato
di riferimento. Se andiamo a vedere l'allegato A, vediamo che il
capitolo 35625 ha un aumento per quanto riguarda le entrate
regionali di 1.550.000 euro e sono trasferimenti di giacenze dei
fondi di rotazione presso "Finaosta", perciò capiamo che entrano
nelle casse regionali, provenienza "Finaosta", 1.550.000 euro,
capitolo 35625. Se andiamo a leggere l'articolo 2, variazioni alla
previsione di spesa del bilancio approvato lo scorso dicembre, e
andiamo a leggerci gli allegati B e C, vediamo che nell'allegato C
è riportata nuovamente quella voce e quel capitolo. Mi domando
allora qual è il motivo per cui gli articoli 1 e 2 fanno
riferimento a situazioni e allegati diversi, ma alla fine il
medesimo capitolo è riportato sia nell'articolo 1, che riguarda le
autorizzazioni di spesa, sia nell'articolo 2, che riguarda le
variazioni di bilancio: questo per capire la tecnica con cui è
stata scritta e, di conseguenza, quali sono i riflessi dal punto di
vista concreto.
Rimanendo ad altri aspetti, vorremmo capire meglio, leggendo il
combinato disposto dell'allegato C e dell'allegato B, sulla
questione dell'informatizzazione. Vediamo che l'informatizzazione
ha delle riduzioni di spesa nell'allegato C per i 2 capitoli 21870
e 21880, ma nell'allegato B su altri capitoli ci sembra che siano
ripresi dei finanziamenti per l'informatizzazione, adesso non ho il
dettaglio... comunque volevamo capire se le minori spese sono
dovute a variazioni sugli investimenti, o se sono solo spostamenti
delle previsioni, di spesa o se sono dei risparmi rispetto alle
previsioni.
Vorremmo poi avere un dettaglio nel merito per quanto riguarda
l'aumento quantificato in quasi 2,5 milioni per la realizzazione di
infrastrutture ricreativo-sportive di interesse regionale, ossia
vorremmo capire se tale previsione è già agganciata alla legge
regionale approvata da questo Consiglio 2 mesi fa sui finanziamenti
delle infrastrutture sportive. In caso affermativo, evidentemente
c'è stato un rifinanziamento rispetto alla previsione di quel
disegno di legge e ci sembra dubbio che tale spesa possa essere non
dico effettuata, ma impegnata nei 2 mesi che ci separano dalla fine
dell'esercizio in corso. Vorremmo pertanto qualche chiarimento sul
capitolo 64951.
Presidente
- La parola al Consigliere Segretario
Venturella.
Venturella (Arc-VA)
- Per alcune domande sull'allegato A
che riguardano le spese in diminuzione. Faccio riferimento alla
prima somma in diminuzione: interventi per la realizzazione di
infrastrutture ricreativo-sportive, volevo sapere perché per il
2007 la diminuzione è di quasi 2,5 milioni di euro. Faccio
riferimento anche all'iniziativa su questo tema che aveva preso il
collega Ottoz rispetto alla quasi carenza strutturale di
infrastrutture, quali palestre... che vanno da una parte
all'altra...
Un'altra domanda è sulla legge regionale n. 14/1992, che fa
riferimento alla promozione della direttrice ferroviaria del Gran
San Bernardo: quella della Santhià-Aosta-Martigny, traversale
alpina ad alta velocità, c'è una spesa in diminuzione di 50mila
euro. Dato che è già una legge datata e forse converrebbe nella
"omnibus" abolirla, perché si era partiti con l'articolo 3 nel 1992
con 200 milioni a carico dell'esercizio finanziario, credo
90-100mila euro, adesso c'è stato un aumento della dotazione
finanziaria nel 1994 per 500 milioni, volevo sapere dall'Assessore
qual era "lo stato dell'arte", quanti soldi dal 1992 si sono spesi
per la promozione della direttrice traversale alpina ad alta
velocità Santhià-Aosta-Martigny e se non era il caso, invece di
diminuire sempre, di cassarla.
Presidente
- La parola alla Consigliera Squarzino
Secondina, per il secondo intervento.
Squarzino (Arc-VA)
- Chiederei all'Assessore
all'istruzione se ci aiuta a capire questo continuo aumento e
diminuzione dei vari capitoli; se prendiamo l'allegato B,
diminuzioni, vediamo che sono in diminuzione 434.500, spese per
attuare il diritto allo studio, è in diminuzione 1 milione nel 2007
per l'edilizia universitaria per l'Università della Valle d'Aosta,
mentre in aumento troviamo altre spese, diritto allo studio in
ambito universitario, aggiornamento dei docenti, spese di attività
e ricerca, spese per manutenzione di immobili, funzionamento
Istituto musicale. Invece di fare la domanda per ognuno di questi
capitoli, le chiedo se ci spieghi la logica che è sottesa, anche
perché troviamo nell'allegato A in diminuzione 362mila euro per
l'autonomia delle istituzioni scolastiche e allora questo mi
preoccupa perché vorrei capire come mai sono diminuiti i fondi per
la scuola che servono a portare avanti progetti autonomi nella loro
programmazione annuale.
Presidente
- Se nessuno chiede la parola, dichiaro chiusa
la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Innanzitutto ringrazio la II
Commissione, ringrazio il relatore e gli intervenuti per le domande
che pongono e mi compiaccio per l'attenzione che viene posta su
questo documento, vedo che avete un interesse particolare, d'altra
parte la materia di bilancio è una materia principe...
(interruzione della Consigliera Squarzino Secondina, fuori
microfono)
... se l'ha studiata da stamattina, l'ha studiata poco, allora
ha ragione il Presidente Caveri a dire che dovete studiare di
più... avevo capito è da stamani che studiamo... mi scusi... io
sono rimasto qui tutto il tempo, dei brevi momenti...
Questa variazione di bilancio è una variazione che mantiene
immutato il discorso generale, per cui sono tutte variazioni
compensate. Tale variazione, come avrete potuto vedere nella
relazione, migliora il rapporto fra spese correnti e spese di
investimento a beneficio di quelle per investimento. Il bilancio
regionale è un bilancio particolare, non vi sono delle poste fra di
loro che da un lato diminuiscono e dall'altro aumentano in modo
corrispondente; abbiamo una quadratura generale, dopodiché vi sono
delle situazioni in cui vi sono delle coincidenze con le somme, ma
è assolutamente casuale ed è un discorso che può distoglierci dalla
scelta generale programmatoria.
Nel caso in esame avete posto soprattutto l'attenzione sui fondi
di rotazione di "Finaosta"; i fondi di rotazione di "Finaosta"
hanno poi delle leggi specifiche che legittimano il finanziamento
del fondo di rotazione, nel caso specifico la motivazione
dell'aumento di 1.550.000 euro per i fondi di rotazione è quello
riguardante i mutui prima casa, che fanno riferimento alla legge
regionale n. 76/1984, prima casa. Per quanto attiene la diminuzione
di 1.550.000 euro dalla legge n. 5/2003, è riconducibile non tanto
alla voglia di mortificare l'edilizia abitativa convenzionata, ma è
dovuto all'impossibilità di spendere quei soldi con dei progetti
che fossero nella condizione di poter utilizzare le risorse. Se le
risorse vengono allocate e non ci sono le azioni conseguenti che
permettono di spendere, a tale punto queste non sono utilizzabili
nel corso del 2007 e vengono a tale punto utilizzate meglio.
Rispetto alle spese per il potenziamento delle infrastrutture
ricreativo-sportive di 2,497 milioni, come vedrete, quell'importo
lo trovate in aumento e in diminuzione solo perché le variazioni di
bilancio che non vengono fatte con legge devono essere fatte con
certi canoni e, nel momento in cui si cambia capitolo e si cambia
richiesta, la necessità è legislativa. Rispetto a questo discorso,
quindi abbiamo il 2447, che fa riferimento al capitolo 64820,
richiesta 6132 in diminuzione, e trova la stessa valutazione nel
capitolo 64951, richiesta 14594. Andiamo quindi a finanziare le
spese per la realizzazione di infrastrutture ricreativo-sportive di
interesse regionale con la richiesta di spese per la realizzazione
di infrastrutture ricreativo-sportive di interesse regionale.
Abbiamo cambiato capitolo e richiesta, ma la destinazione rimane in
quell'ambito.
Per domande specifiche che riguardano i vari Assessorati
ovviamente lascio la risposta ai miei colleghi, ma vorrei
evidenziare che questa variazione di bilancio migliora
sensibilmente il rapporto fra spese di investimento e spese
correnti, quindi andiamo verso la direzione giusta: quella di
utilizzare tutte le risorse pubbliche a disposizione dell'Ente
Regione; di conseguenza, vi invito - vale come dichiarazione di
voto - a votare positivamente tale variazione di bilancio.
Presidente
- La parola al Consigliere Bortot.
Bortot (Arc-VA)
- Intervengo sull'articolo 1, mi rifaccio
alle risposte dell'Assessore che dice: "abbiamo spostato
dall'emergenza edilizia delle risorse che erano state allocate",
queste risorse allocate non era un fondo di riserva per noi per
andare a sciare, ma erano risorse allocate per l'emergenza edilizia
abitativa...
(interruzione dell'Assessore Marguerettaz, fuori
microfono)
... convenzionata, va bene... con l'edilizia convenzionata
abbiamo tanta gente che ha dei problemi abitativi e scopriamo che
non abbiamo usato le risorse. Lei dice che non fanno la domanda. Mi
risulta che ve ne sono 400 e la graduatoria è ferma a 5 anni fa e
lei dice che la gente non fa la domanda? Un'altra cosa poi: lei
dice che tutto questo "giro di torta" di tali cifre da un capitolo
all'altro migliora gli investimenti... lasciamolo finire...
Marguerettaz
(fuori microfono)
- ... se pone delle
domande che non hanno senso, lei confonde la convenzionata con la
sovvenzionata...
Bortot (Arc-VA)
- ... allora parliamo di gente che ha
bisogno di abitazioni: avevate 1,5 milioni e non avete speso,
Assessore, o Assessori, o Governo, o maggioranza, questo è il
problema! Mi dice poi: "miglioriamo gli investimenti", cosa fa?
Migliora gli investimenti togliendo da un capitolo e mettendolo in
un altro! Riduciamo ossia gli investimenti in un settore edilizio
per spostarli in un altro e questo vuol dire migliorare gli
investimenti? Va bene, grazie tante, se va bene a voi...
Presidente
- La discussione generale è chiusa, passiamo
all'articolato.
La parola all'Assessore all'istruzione e cultura, Viérin
Laurent.
Viérin L. (UV)
- Je répondrai aux questions de la
collègue Squarzino bien volontiers, même sur l'article
1
er
sans problème. Pour ce qui est des augmentations et
des diminutions, pour les augmentations, pour ce qui est de
l'Institut musical avant tout c'est le renouvellement des contrats,
qui nous a vu obligés d'engager cette somme et en plus toute une
série de projets que nous avons passés avec l'Institut musical pour
la formation musicale dans les écoles de base et aussi pour un
projet qui s'appelle "Chants de la terre", qui va engager
l'Institut musical et l'Assessorat, pour des projets qui concernent
les jeunes, qui vont donner la possibilité à nos chorales, à nos
fanfares d'élaborer des projets didactiques musicaux pour les
écoles.
Pour ce qui est de la formation des enseignants, c'est la
formation des enseignants à l'étranger dans les zones francophones;
nous avons eu beaucoup de requêtes et avec cette augmentation cela
nous donne la possibilité de faire participer toutes les écoles de
base entièrement et de commencer avec les écoles secondaires.
Pour ce qui est des financements qui sont compris dans la voix
"autonomie scolaire", d'un côté, il y a eu le budget d'institutions
scolaires qui ont eu des sommes qui sont avancées ("avanzi di
amministrazione") et, de l'autre, nous avons aussi toute une série
d'engagements qui normalement étaient transférés aux institutions
scolaires, qui étaient compris sous la voix "acquisto di beni
inventariabili", qui autrefois étaient compris dans cette voix et
qui par contre ont été directement transférés, l'achat direct, donc
c'est pour cela, ce n'est pas de l'argent que nous avons enlevé aux
écoles, voilà.
Presidente
- La parola al Vicepresidente Tibaldi.
Tibaldi (CdL)
- Ringrazio l'Assessore Marguerettaz perché
ha dato qualche spiegazione sul capitolo 35625, che viene
arricchito di 1.550.000 euro, perché vengono trasferiti ai fondi di
rotazione della legge n. 76/1984 sulla prima casa questi soldi; su
tale punto ci siamo capiti. Ci piacerebbe però capire - forse qui
l'Assessore più indicato è l'Assessore Cerise - come mai c'è stata
questa decurtazione dal capitolo 63515 che prevede l'erogazione di
contributi in conto capitale per interventi di edilizia abitativa
convenzionata. Sappiamo che questo settore fa riferimento a una
legge recente, del 2003, che è una legge finalizzata a dare delle
risposte al problema abitativo che non passa solo attraverso la
formula dell'edilizia sovvenzionata o dell'edilizia agevolata, ma
anche attraverso la formula dell'edilizia convenzionata, che vede
anche la compartecipazione di privati alla soluzione di questo
problema, che sussiste anche attraverso forme di disagio che sono
talvolta drammatiche. Siamo reduci da una recente audizione che c'è
stata in III Commissione dove imprenditori del settore edile hanno
dichiarato che tale legge, pur essendo importante, non ha potuto
dispiegare i suoi effetti perché non è stata sufficientemente
pubblicizzata e sappiamo che questa legge prevede, attraverso la
formula della convenzione, l'accesso da parte delle famiglie ad
affitti agevolati nell'ambito degli alloggi che vengono realizzati
con questa formula. Qui allora ci vuole non solo una risposta di
carattere finanziario - peraltro pervenuta dall'Assessore -, ma ci
vuole anche una spiegazione di carattere politico da parte
dell'Assessore Cerise. Non è che forse tale legge, proprio perché è
del 2003 e porta la firma e la pensata di un illustre Assessore di
quell'epoca: Vallet, sia stata accantonata e decurtata di questa
importante somma? Assessore, 1.550.000 euro sono una quota
importante nell'ambito dello stanziamento previsto. Ringraziamo
l'Assessore Marguerettaz, ci piacerà ringraziare anche l'Assessore
Cerise per le spiegazioni che gentilmente ci vorrà fornire.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Devo dire che questa legge purtroppo è
buona nelle intenzioni, ma di difficile applicazione. Fra l'altro,
rigetto con molta decisione l'accusa di non essere stata
pubblicizzata, perché non solo è falsa, ma voglio ricordare che c'è
il rappresentante degli imprenditori nella Consulta, dove più di
una volta ho avuto modo di dire: "mi raccomando, fate presente che
c'è la legge n. 5"; non solo, abbiamo fatto in merito dei
comunicati stampa. È già successo nel 2004 che, a fronte di quel
potenziale, le domande non arrivavano ad esaurire i fondi, tanto
che quell'anno i soldi andarono in perenzione per mancanza di
richieste, in parte, e per altra parte ci sono stati degli
imprenditori che hanno fatto domanda, hanno attivato la procedura e
poi hanno rinunciato dicendo che si trovavano troppo vincolati.
Cosa abbiamo fatto quest'anno? Memori di quanto avvenuto in
passato, per non perdere questi soldi che andavano in perenzione e
quindi venivano rimessi nel calderone, abbiamo preso 1.550.000
euro, che non avrebbero avuto nessun utilizzo in questo senso per
mancanza di domande, e li abbiamo messi nei fondi destinati a
finanziare l'edilizia sovvenzionata, ossia quella lunga coda di
persone che hanno fatto la domanda per avere il mutuo prima casa.
Abbiamo quindi preso dei soldi che non sarebbero serviti alla casa,
per dare una casa a chi si voleva comperare una casa, esattamente
quello che vuole lei, collega Bortot. Secondo la sua ottica di uomo
di Sinistra, ma nella sua logica, è meglio che noi i soldi li diamo
all'imprenditore che poi ci fa i suoi guadagni per affittare degli
alloggi a della povera gente, piuttosto che darli a della gente che
si vuole comprare l'alloggio? In ogni caso ci siamo capiti, se
abbiamo voluto capire, se non abbiamo voluto capire, allora va
bene...
(interruzione del Consigliere Segretario Venturella, fuori
microfono)
... soldi che vanno per la casa a chi ha bisogno di una
casa...
Presidente
- La parola al Consigliere Frassy.
Frassy (CdL)
- Sull'articolo 1 faremo la dichiarazione di
voto su questo disegno di legge, che è una variazione al bilancio
di tale maggioranza, bilancio su cui abbiamo già espresso in sede
di discussione a dicembre dello scorso anno un giudizio negativo
per scelte programmatiche che, dal nostro punto di vista, non erano
condivisibili; di conseguenza, il nostro voto sul provvedimento non
può essere sicuramente favorevole. Non può neppure essere un voto
contrario, perché sembrerebbe che si volesse così difendere quel
bilancio sul quale già abbiamo espresso un giudizio negativo, di
conseguenza l'astensione esprime l'indifferenza politica rispetto a
variazioni di bilancio che fate su un bilancio che non abbiamo fin
dalla sua stesura condiviso. Ci verrebbe anche da dire che una
parte di buone ragioni potevamo avercele, perché, a vedere l'entità
della manovra finanziaria di assestamento finale: 11,6 milioni di
euro, vuol dire che più di un qualche aggiustamento lo avete dovuto
effettuare.
Ci dispiace rimarcare, lo dobbiamo dire forte e chiaro... e vedo
che l'Assessore La Torre si è giustamente seduto nei banchi del
Consiglio, abbandonando i banchi della Giunta e vogliamo dare anche
una connotazione politica a questa sua distanza dalla Giunta,
perché è incredibile che lei non abbia avuto la forza politica di
inserire in tale variazione di bilancio di non poco conto le
risorse necessarie per "dare gambe" ad una delle sue leggi, che ha
fatto più discutere i giornali che non far ragionare nel concreto i
cittadini: ci riferiamo agli incentivi per la rottamazione. Quando
abbiamo appreso dai giornali che erano già finite le risorse,
peraltro avevamo espresso dubbi sulla quantificazione e la
disponibilità finanziaria di quella legge quando era stata discussa
in aula, lei aveva detto che erano più che sufficienti - e vada a
rileggersi le sue dichiarazioni - e, se ve ne fosse stata la
necessità, avrebbe operato in sede di manovra e di assestamento di
bilancio. Noi prendiamo atto che o lei dice delle cose e poi non le
fa, perciò ha un'attitudine sostanziale a prendere in giro i
cittadini con le leggi da lei portate avanti, oppure in questa
Giunta l'ambiente e l'Assessore La Torre non contano nulla, perché
è incredibile che lei dichiari sui giornali che le risorse
finanziarie verranno trovate nel bilancio del 2008! Sappiamo che il
bilancio 2008 verrà approvato a dicembre, ma per i meccanismi dei
bilanci di gestione quelle risorse saranno disponibili ai cittadini
verso la fine del primo semestre 2008...
La Torre
(fuori microfono)
- ... cosa dici...!
Frassy (CdL)
- ... disponibili con i mandati di pagamenti
ai cittadini, nel senso che i Valdostani non riusciranno a mettere
in tasca l'assegno per la rottamazione se non dopo marzo 2008; di
conseguenza, prenderanno i soldi fra marzo e giugno. Prendiamo
perciò atto di questa situazione di estrema debolezza in cui si
trova la considerazione per le problematiche ambientali e la
considerazione che ha la forza politica che qui rappresenta
l'Assessore La Torre nell'ambito della maggioranza.
Presidente
- La parola al Consigliere Segretario
Venturella.
Venturella (Arc-VA)
- Sull'articolo 1 faremo anche noi la
dichiarazione di voto sul disegno di legge. Il nostro è un voto di
astensione e, affinché rimanga a verbale, volevo rispondere
all'Assessore Cerise, quando nella sua risposta al collega Bortot
ha confuso lui stesso edilizia sovvenzionata con... è la
dimostrazione che il capo II, categoria di intervento, in cui avete
messo convenzionata, sovvenzionata, facendo un gran macello, andava
emendato! Se lei mi parla di edilizia sovvenzionata, quella che si
riferisce ai mutui prima casa, allora non so più cosa pensare di un
Assessore all'edilizia, ai lavori pubblici che fa questa
confusione, perché deve essere una delle basi: edilizia
sovvenzionata va all'ente che abbiamo individuato noi stessi con il
provvedimento n. 173, che è l'ARER; quindi quando voi spostate
dall'edilizia convenzionata ai mutui prima casa, non fate
un'operazione che è quella di dare la casa agli enti per
costruirla, date ai privati che sono quelli dell'articolo 9.
Assessore, quando noi le chiedevamo dei fondi per l'edilizia
sovvenzionata, sono altre cose! Non facciamo i giochini per cui ci
si basa nella foga di un discorso di un collega che interviene....
e dice: "va bene, avete fatto... fondi dall'edilizia
convenzionata", ma l'edilizia convenzionata l'avete spostata sui
mutui che con l'edilizia sovvenzionata non c'entrano nulla!
Presidente
- Pongo in votazione l'articolo 1:
Consiglieri presenti: 28
Votanti e favorevoli: 21
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
Presidente
- All'articolo 2 c'è l'emendamento
dell'Assessore Viérin Laurent, che recita:
Emendamento
All'articolo 2, comma 1, le lettere a) e b) sono così
sostituite:
"a) in diminuzione
anno 2007 competenza euro 11.609.219,61
cassa euro 4.672.000,00
anno 2008 competenza euro 1.602.000,00
anno 2009 competenza euro 2.000,00
b) in aumento
anno 2007 competenza euro 11.609.219,61
cassa euro 4.672.000,00
anno 2008 competenza euro 1.602.000,00
anno 2009 competenza euro 2.000,00.".
Pongo in votazione tale emendamento:
Consiglieri presenti:27
Votanti e favorevoli: 21
Astenuti: 6 (Bortot, Fiou, Fontana Carmela, Frassy, Squarzino
Secondina, Tibaldi)
Il Consiglio approva.
Presidente -
Pongo in votazione l'articolo 2 nel testo
così emendato:
Articolo 2
(Variazioni allo stato di previsione della spesa)
1. Allo stato di previsione della spesa del bilancio per
l'anno finanziario 2007 e di quello per il triennio 2007/2009 sono
apportate le seguenti variazioni come indicate, in diminuzione,
nell'allegato B e, in aumento, nell'allegato C:
a) in diminuzione
anno 2007 competenza euro 11.609.219,61
cassa euro 4.672.000,00
anno 2008 competenza euro 1.602.000,00
anno 2009 competenza euro 2.000,00
b) in aumento
anno 2007 competenza euro 11.609.219,61
cassa euro 4.672.000,00
anno 2008 competenza euro 1.602.000,00
anno 2009 competenza euro 2.000,00.
Consiglieri presenti: 27
Votanti e favorevoli: 20
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
Presidente -
Pongo in votazione l'articolo 3:
Consiglieri presenti: 27
Votanti e favorevoli: 21
Astenuti: 6 (Bortot, Fiou, Fontana Carmela, Frassy, Squarzino
Secondina, Venturella)
Il Consiglio approva.
Presidente -
Pongo in votazione l'articolo 4:
Consiglieri presenti: 28
Votanti e favorevoli: 21
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
Presidente -
Pongo in votazione l'allegato A:
Consiglieri presenti: 28
Votanti e favorevoli: 21
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
Presidente -
All'allegato B c'è l'emendamento
dell'Assessore Viérin Laurent, che recita:
Emendamento
All'Allegato B sono inserite le seguenti variazioni:
- l'importo del capitolo 56659 (Finanziamento Università
della Valle d'Aosta per gli interventi di edilizia universitaria) è
determinato per la competenza 2008 in
euro 1.000.000,00
- dopo il capitolo 65300 è inserito il capitolo 66060 (Spese
per restauri e per opere di manutenzione del patrimonio
archeologico) il cui importo per la competenza 2008 è determinato
in
euro 600.000,00
Il totale dell'importo della competenza 2008 dell'allegato B
è rideterminato in euro 1.602.000,00.
Pongo in votazione l'allegato B con l'emendamento:
Consiglieri presenti: 28
Votanti e favorevoli: 21
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
Presidente -
All'allegato C c'è l'emendamento
dell'Assessore Viérin Laurent, che recita:
Emendamento
All'Allegato C, dopo il capitolo 56100 è inserito il
seguente:
"Capitolo 56300 (Spese per la costruzione, sistemazione e
adattamento di edifici per la pubblica istruzione)
in aumento
competenza anno 2008 euro 1.600.000,00.
Il totale dell'importo della competenza 2008 dell'Allegato C
è rideterminato in euro 1.602.000,00.
Pongo in votazione l'allegato C con l'emendamento:
Consiglieri presenti: 28
Votanti e favorevoli: 21
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
Presidente -
Pongo in votazione il disegno di legge nel
suo complesso:
Consiglieri presenti: 28
Votanti e favorevoli: 21
Astenuti: 7 (Bortot, Fiou, Fontana Carmela, Frassy, Squarzino
Secondina, Tibaldi, Venturella)
Il Consiglio approva.
