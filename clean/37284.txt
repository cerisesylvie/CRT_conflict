Classificazione
COMMERCIO
Fiere, mostre e mercati
GIUNTA REGIONALE
INFORMAZIONE



Oggetto del Consiglio n. 1103 del 25 marzo 2015 - Resoconto
OGGETTO N. 1103/XIV - Interpellanza: "Modalità di
informazione dell'attività svolta dalla società EXPO Valle
d'Aosta".
Presidente
- Per l'illustrazione, la parola al
Consigliere Bertin.
Bertin (ALPE)
- Grazie Presidente.
Quest'interpellanza è stata pensata e preparata molto prima
degli ultimi avvenimenti che hanno interessato la società EXPO VdA
S.p.A.: mi riferisco evidentemente alle dimissioni a catena del
Consiglio di amministrazione della società. Niente a che fare
pertanto con le dimissioni del Presidente, l'ineffabile La Torre, e
neanche quelle venute in seguito dal sodale Roberto Cognetta.
Queste dimissioni, peraltro, non fanno altro che confermare le
perplessità, i dubbi e la contrarietà che avevamo espresso al
momento della costituzione di questa società. Siamo l'unica Regione
in Italia che ha scelto tale strumento per partecipare a
quest'importante fiera; questa è anche l'unica società la cui
gestione è stata affidata direttamente a dei politici, un esempio
unico e, visti i risultati, ci auguriamo che non venga ripreso e
seguito da nessun altro e da nessuna altra Regione.
Tra l'altro, è anche un paradosso che un politico eletto in
attività possa far parte di una società partecipata, mentre,
secondo la legge, si devono aspettare due anni dall'ultima elezione
per poter essere nominati in un consiglio di
amministrazione...paradossi di questa società molto, molto
particolare. Non è però un esempio di particolarismo valdostano,
non si può annoverare nel particolarismo valdostano: è molto
semplicemente un caso di partitocrazia vecchio stile, niente di
più. Le ragioni della costituzione di questa società lo sappiamo
sono da ricercarsi negli assetti e negli equilibri politici che
niente hanno a che fare con la partecipazione ad EXPO della Valle
d'Aosta. Le stesse ragioni peraltro sono alla base delle dimissioni
e dei problemi di gestione di questa società. Un pasticcio insomma,
si potrebbe dire: il solito pasticcio, ma non vogliamo...non voglio
ritornare sulla costituzione di questa società, questo dibattito lo
abbiamo già fatto e ho già detto in quella occasione come la
pensavo.
La ragione principale di quest'interpellanza è legata
direttamente al sito internet della società, che ho monitorato
puntualmente per un certo periodo nella speranza di poter avere
delle informazioni sull'attività della società e sull'utilizzo
delle risorse economiche, messe a disposizione di questa società,
ma niente, il sito per mesi è rimasto desolatamente vuoto e
tuttora, anche se ha avuto un aggiornamento, rimane comunque poco
efficace. Un cittadino che avesse voluto anche soltanto sapere
quando la Valle d'Aosta sarà presente a Milano ad EXPO, dal sito
fino a qualche giorno fa non avrebbe avuto nessuna informazione,
neanche quest'informazione: questo al momento in cui ho fatto
l'interpellanza. Se non altro in questo momento è stata inserita
quest'informazione e bisogna dire che almeno qualcosa...a volte le
interpellanze servono a sollecitare l'ovvietà, si può dire così.
Per la cronaca, la Valle d'Aosta sarà presente l'ultima settimana
di luglio, così facciamo anche un po' di informazione e ci rendiamo
utili alla causa della Valle d'Aosta, non di EXPO S.p.A., di cui
francamente non mi importa molto.
A poco più di un mese dall'apertura dell'esposizione universale
il sito ad hoc della Regione è praticamente semispoglio di
informazioni specifiche, non c'è niente di particolare, insomma. È
francamente preoccupante, era già stato sottolineato nell'ultimo
Consiglio quest'aspetto oggettivamente preoccupante. Proprio in
ragione della desolazione del sito internet di EXPO VdA ci
chiediamo, ci chiedevamo:
"con quali modalità la società
sopracitata rende trasparente la propria attività e quali sono gli
intendimenti del Governo regionale in merito a questa
questione"
; inoltre
"se è intenzione della società
rendicontare puntualmente e in modo dettagliato, attraverso il web,
sull'utilizzo delle risorse messe a sua disposizione"
. Ci
auguravamo che, almeno da questo punto di vista, questa società
molto anomala potesse rappresentare un esempio di trasparenza,
invece dobbiamo constatare che, se si tratta di un esempio, è un
esempio in negativo: poco o niente viene riportato sull'utilizzo
delle risorse economiche a disposizione della società se non quel
poco obbligatorio per legge e neanche tutto.
Un altro aspetto che ci interessava riguardava il personale.
Questa società dovrebbe utilizzare esclusivamente personale
dipendente dell'Amministrazione regionale, in effetti nel mese di
dicembre si è proceduto ad una ricognizione per reperire le unità
di personale necessarie alla società. Volevamo sapere:
"quante
sono state le disponibilità ad un eventuale distacco presso la
società da parte dei dipendenti da parte dell'Amministrazione
regionale, quante di queste disponibilità sono state ritenute
idonee e con quali criteri si sono poi determinati i
distacchi"
.
Queste sono le domande e la sostanza dell'interpellanza.
Grazie.
Si dà atto che dalle ore 16,55 assume la presidenza il
Vicepresidente Rosset.
Rosset (Presidente)
- Grazie Consigliere Bertin. Per la
risposta, chiede la parola l'Assessore Marguerettaz, ne ha
facoltà.
Marguerettaz (UV)
- Grazie Presidente.
Rispetto ai quesiti che vengono posti, dalla società sono stati
forniti i vari argomenti, per cui le rappresento, rispetto al primo
punto, che è in fase di definizione il sito
web
della
società e conterrà tutti gli ambiti in cui verrà articolata
l'attività sia per quanto concerne la presenza a Milano, sia per
quanto attiene agli eventi e alle manifestazioni. Il sito che oggi
lei ha descritto è una sezione all'interno del sito regionale e
contiene una serie di informazioni, ma non è il sito della società,
che - mi riferiscono - sarà pronto in poco tempo. Ovviamente i
problemi di affidamento e di realizzazione a volte non sono così
immediati e tempestivi come probabilmente bisognerebbe che
siano.
Punto 2:
"se è intenzione della società rendicontare
puntualmente e in modo dettagliato, attraverso il web,
sull'utilizzo delle risorse messe a disposizione"
,
è
prevista un'apposita sezione
web
destinata alla trasparenza
in cui dovranno essere riportati gli elementi inerenti l'attività e
l'allocazione delle risorse, come richiesto dalla normativa
vigente.
Il punto 3 dell'interpellanza: in modo puntuale le disponibilità
al distacco manifestate dai dipendenti regionali sono state
complessivamente 13, tutti i candidati sono stati sottoposti a
colloquio con i Consiglieri di amministrazione; si sono valutate
per ciascun profilo richiesto le competenze, le esperienze
pregresse, la conoscenza delle lingue straniere e l'attitudine a
lavorare in gruppo. Sono stati dunque identificati i candidati che
meglio rispondevano ai profili richiesti in numero di sette unità
ed è stata inviata richiesta al Dipartimento del personale. Di
queste sette solo tre unità sono state distaccate presso la società
a causa di criticità segnalate dai dirigenti delle strutture di
rispettiva appartenenza. A tutt'oggi ci viene segnalato dalla
società che c'è l'assenza di personale dedicato alla parte
amministrativa, che viene svolta dal Dirigente dipendente regionale
o direttamente, o con l'aiuto del tutto volontario delle strutture
del Dipartimento turismo.
Presidente
- Grazie Assessore. Per la replica, ha chiesto
la parola il Consigliere Bertin, ne ha la facoltà.
Bertin (ALPE)
- Grazie Presidente.
A poco più di un mese dall'inizio dell'EXPO le informazioni
sulle attività di questa società, reperibili sul
web
e sul
sito dell'Amministrazione regionale, sono scarne e praticamente
inesistenti, un sito così è sostanzialmente inutile e siamo - lo
ripeto - a pochi mesi dall'apertura dell'esposizione universale.
Lei ci ha appena riferito che vi state mobilitando per realizzare
il sito e mi auguro che non lo aprirete ad ottobre, perché vi
informo che ad ottobre già sarà finito l'EXPO. Pertanto è un
ritardo sicuramente colpevole, a questo punto non importa sapere di
chi è la responsabilità: società ad hoc, Amministrazione regionale,
assessorati, eccetera, magari può essere anche colpa di un pirata
informatico, di un
hacker
o chissà chi altro, a questo punto
c'è soltanto da registrare l'ennesimo piccolo fallimento. È
sconcertante, questa storia è iniziata male e rischia di finire
peggio. Le altre Regioni, che non hanno costituito delle società
specifiche a questo scopo, hanno dei siti accettabili, più o meno
efficienti, ma tutti completi e molto più ricchi del nostro, ci va
anche poco...ma tutti hanno... Quando hanno deciso di partecipare
ad EXPO, si sono mossi anche da questo punto di vista, noi siamo
ancora sostanzialmente fermi. Quei siti sono almeno decenti, il
nostro francamente è al di sotto della soglia dell'utilità, lo
ripeto.
Per quanto riguarda poi la trasparenza, speravamo in un esempio
di trasparenza da questa società, ma ancora niente. Ci auguravamo
che questo piccolo carrozzone dalla dubbia utilità agisse in modo
trasparente affinché i cittadini siano in grado di sapere dove
finisce ogni singolo euro messo a disposizione di questa società.
Questo del singolo euro che il cittadino deve sapere dove va a
finire, tra l'altro, era anche uno dei tanti slogan di Renzi, che
con internet voleva, appunto, rendere trasparente ogni spesa per
quanto riguarda le risorse pubbliche. Ormai siete quasi tutti
renziani...credo di essere rimasto uno dei pochi che non si è mai
entusiasmato per le prodezze dell'ex Sindaco di Firenze...e almeno
per questo mi auguro che seguirete i suoi slogan. La trasparenza,
come sappiamo, è anche un deterrente allo spreco di risorse e alla
corruzione. In questi giorni di scandali, di ennesimi scandali che
si stanno riproducendo a catena, è sufficiente accendere una
televisione per sentirsi indicare come rimedio alla corruzione
anche la trasparenza, un argomento che ci è sempre interessato sin
dall'inizio dell'attività qui in Consiglio...di cui mi sono
occupato da sempre, tra l'altro, anche depositando una proposta di
legge sulla trasparenza appunto, che ovviamente questo Consiglio ha
bocciato nell'altra legislatura. L'Italia - e la Valle d'Aosta, da
questo punto di vista, è perfettamente in linea - è, secondo una
classifica elaborata da un'agenzia non governativa internazionale,
Transparency
, al sessantanovesimo posto al mondo, superata
nella classifica anche dalla Bulgaria e dalla Grecia, tanto per
dire. Da questo punto di vista, questa società, EXPO S.p.A, che
almeno serva, si renda utile a qualcosa e che cerchi di
sperimentare nuove modalità di trasparenza, anche andando al di là
dello stretto necessario e obbligo per legge. Tra l'altro, visto
che i risultati sono al settantesimo posto nella classifica
mondiale, anche a seguire la legge non è che si vada molto bene;
insomma, che almeno questa società nata male e che rischia di
finire peggio serva a qualcosa, che sia un esempio di trasparenza,
temo che non sarà neanche questo.
Per quanto riguarda il personale - e concludo - ci interessava
sapere quali erano i criteri alla base di queste scelte.
Ritorneremo poi sulla questione in un altro momento. Grazie.
Presidente
- Grazie Consigliere Bertin. Punto 24
all'ordine del giorno.
