Classificazione
FINANZA REGIONALE E LOCALE



Oggetto del Consiglio n. 878 del 22 settembre 2021 - Resoconto
OGGETTO N. 878/XVI - Interpellanza: "Definizione delle
progettualità e delle relative modalità di spesa dei fondi PNRR per
la Regione Valle d'Aosta".
Bertin (Presidente) -
Punto n. 39. Per l'illustrazione
dell'interpellanza, ha chiesto la parola il consigliere Aggravi, ne
ha facoltà.
Aggravi (LEGA VDA) -
Questa interpellanza sostanzialmente
ha tre obiettivi: il primo è cercare un po' di fare ordine nelle
aspettative da pozzo di San Patrizio che ormai stanno pervadendo
qualsiasi citazione o progettualità di natura pubblica e qualcuna
anche privata del piano nazionale di ripresa e resilienza di cui
tutti si dimenticano il fatto che comunque un piano che ha un
quantitativo di risorse limitato, seppur ingente, e soprattutto ha
delle limitazioni notevoli nei tempi di realizzazione dei progetti,
di spendibilità e soprattutto anche nelle modalità di come questi
progetti si concretizzeranno e soprattutto di come coinvolgeranno i
vari enti ed è in parte anche questo l'obiettivo che si pone questa
interpellanza.
Dall'altra parte appunto capire se ci sono state o se ci saranno
dei contatti fattivi, chiari e reali su quelle che possono essere
le prospettive, le occasioni che questo piano darà alla Regione
Autonoma Valle d'Aosta e in ultimo, visto che è stato oggetto di
tanto parlare, considerato che siamo appunto a settembre, capire se
ci sono delle novità riguardo al futuro o, meglio, allo stato di
avanzamento potremmo dire del progetto di elettrificazione della
tratta Aosta/Ivrea.
Sappiamo tutti che il cosiddetto "decreto semplificazioni" ha
definito una
governance
, in particolare nei primi articoli,
abbastanza caratterizzata dalla figura del Presidente del Consiglio
se vogliamo conoscendo anche le derivazioni di natura bancaria
della governance, si apprende dall'analisi appunto delle linee
guida che il Governo si è dato di una centralizzazione della
gestione delle progettualità, infatti la responsabilità di
indirizzo del piano è incardinato in una cabina di regia che è
presieduta dal Presidente del Consiglio dei ministri alla quale
partecipano di volta in volta Ministri, Sottosegretari e soggetti
coinvolti. La cabina di regia è quella struttura che dà indirizzo,
impulso e coordinamento a tutta l'attività del piano nazionale.
I soggetti coinvolti, e qui entriamo nello
step
2 della
governance... si prevede che partecipi alle riunioni di questa
cabina anche il Presidente della Conferenza delle Regioni e
Province autonome quando le questioni concernono più Regioni,
ovvero Presidente di ANCI e Presidente dell'UPI quando sono appunto
esaminate le questioni di interesse locale. Vi è poi la figura che
è abbastanza importante del Ministro degli affari regionali e delle
autonomie, anche per i rapporti che la nostra Regione ha, che può
appunto presiedere la seduta su delega dello stesso Presidente del
Consiglio dei ministri.
Vi è poi un altro elemento importante che è il Tavolo permanente
all'interno del quale sono rappresentati parti sociali, Governo,
Regioni, Enti locali, Roma capitale, che spesso è quasi vista più
come una maledizione che come un ente io direi, con delle varie
sedi e soprattutto convocazioni legate principalmente alle
progettualità di cui si sta discutendo, cioè si cerca di
efficientare le riunioni. È bene dire che poi ogni Amministrazione
centrale titolare degli interventi deve andare a identificare o a
costituire anche
ex novo
una struttura di coordinamento che
agisca come punto di contatto con il servizio centrale del piano
nazionale.
Tra l'altro, ricordo che lo stesso Comune di Aosta, forse in uno
slancio di grande ottimismo, ha creato una struttura che potrebbe
probabilmente legarsi a questo aspetto ma mi sembra che in questo
Consiglio il Sindaco di Aosta sia stato investito di numerose
attività anche magari di minore impatto per quello che riguarda la
finanziabilità, ma sicuramente di maggiore impatto sulla
cittadinanza, quindi lo invito a occuparsi forse più di quello
prima poi di andare a pensare ai grandi sogni di gloria che molti
si stanno portando avanti con il piano, che, secondo me, sarà una
grande delusione per molti che pensano che arriveranno barcate di
denaro libero da poter spendere in 3 anni. A fronte di questo - e
vado su una parte un pochettino più di "opportunità" ma anche
pericolosa - il principio prevede la spendibilità delle finanze, e
quindi quell'effetto sostituzione nel momento in cui gli enti che
sono titolari delle progettualità non agiscono e non operano
nell'ottica appunto di attuare le progettualità e quindi
sostanzialmente si parla di commissariamento, e ci sono dei forti
poteri sostitutivi per il mancato rispetto delle tempistiche e
delle previsioni nei confronti appunto di Regioni, città
metropolitane, Province, diciamo gli enti che sono titolari di
questi progetti. A fronte di questo l'interpellanza chiede se la
Regione Autonoma sia stata ad oggi coinvolta nell'ambito della
definizione delle modalità di spesa dei fondi del PNRR e, in caso
positivo, per quali progettualità, in che termini e con quali
prospettive. Sostanzialmente qualcuno ha bussato alla porta, che
sia da Aosta a Roma o da Roma a Aosta per capire effettivamente se
c'è qualcosa, cioè se qualcosa pur si muove. "Come intenda
procedere l'Amministrazione regionale per la gestione delle
incombenze amministrative e di spesa relativa alle progettualità
eventualmente finanziate dal PNRR": ovviamente qui la
concentrazione è più legata a quei progetti che riguarderanno, io
spero tipicamente l'Amministrazione regionale ma so che l'Assessore
che mi risponderà saprà sicuramente sintetizzare anche altre
prospettive per altri enti. In ultimo quale sia lo stato appunto di
conoscenza - sono stato gentile - delle Autorità regionali circa
l'avvio delle procedure di finanziamento dell'opera di
elettrificazione della tratta Aosta/Ivrea e del deposito del
relativo progetto di realizzazione, perché, come ci è stato
spiegato, i soldi arrivano se ci sono i progetti e se poi questi
progetti si rispettano.
Presidente -
Risponde l'assessore Caveri.
Caveri (VdA Unie) -
Le risponderò con grande sincerità
rispetto a elementi di viva preoccupazione per i ritardi che si
stanno accumulando rispetto a questo PNRR, che viene considerato
una specie di Pozzo di San Patrizio, nel senso che non c'è convegno
a cui io partecipi o videoconferenza in cui si evoca come un
aspetto quasi biblico l'arrivo di questo insieme di soldi che
dovrebbero risolvere la situazione. Il presidente Lavevaz potrebbe
confermare come il mondo delle Regioni e Province autonome sia al
momento abbastanza attonito degli avvenimenti che riguardano la
possibilità di spendere questi soldi che, come lei ha ricordato,
hanno, tra l'altro, un muro che ci aspetta, che è il 2026, cioè
qualunque cosa debba essere fatta è sicuro che l'Unione europea
sarà severa nel rispetto dei tempi, ci sarà la logica degli
Italiani, poi ci sarà una proroga, ci sarà un condono, ci sarà
chissà che cosa. Io devo dire che, come Presidente, ho partecipato
a videoconferenze con tutti i colleghi di tutte le parti politiche
preoccupatissime del fatto che il regionalismo per adesso è
beatamente accantonato compreso il presidente dei Presidenti
Fedriga, che più di una volta ha lanciato al Governo un ammonimento
del fatto che al momento non si rispettano quei livelli
costituzionali che vedono nelle Regioni evidenti protagoniste e
questo è presente anche nei documenti europei, nei quali si cita
sempre un coinvolgimento di quella che possiamo chiamare in senso
generale la democrazia locale, quindi viene in mente: "l'Araba
Fenice che ci sia ognun lo dice dove sia nessun lo sa".
Lei ha ripercorso, evito di nuovo di ripetere le premesse, il
punto cardine, questo articolo 9 di questo decreto-legge convertito
nel maggio scorso in cui c'è questa cooptazione delle Autorità
regionali ma, da quel che sappiamo, la cabina di regia è
strettamente gelosamente nelle mani della Presidenza del Consiglio
dei ministri e da legami politici e di amicizia di persone che
fanno parte di questo nucleo solido di tecnici, la preoccupazione è
analoga, nel senso che non solo esiste al momento uno scarso
coinvolgimento delle Regioni ma anche a livello nazionale per
adesso si vaga nel buio. In passato abbiamo incontrato in
videoconferenza tutti i Ministri che hanno detto molto spesso delle
cose intelligenti, il ministro Giorgetti, che ha spiegato tutto
quel che riguarda il suo settore, il ministro Brunetta, che ha
spiegato come se non togliamo lacci e lacciuoli nessuno spenderà da
qui al 2026. La stessa ministra Gelmini che con grande garbo ha
sempre ripetuto dell'esistenza di una disponibilità al
coinvolgimento delle Regioni. La logica però per adesso è
centralizzata, la Conferenza delle Regioni ha di recente condiviso
la richiesta di una convocazione di questa cabina di regia proprio
per avere la voce delle Regioni all'interno, per adesso questa
cabina di regia non è ancora stata convocata. L'articolo 15 del
decreto-legge convertito con la legge n. 108 dice: "le procedure
relative alla gestione finanziaria delle risorse previste
nell'ambito del PNRR sono stabilite con appositi decreti del
Ministro dell'economia e delle finanze, sentite le Regioni e le
Province autonome". Ora, un primo schema di decreto recante le
procedure relative e la gestione finanziaria è stato trasmesso il 9
di settembre, la Valle d'Aosta ha partecipato agli aspetti di
approfondimento e devo dire che le Regioni e le Province autonome
hanno votato un documento di posizionamento esprimendo un parere
favorevole come si dice condizionato all'accoglimento di modifiche
profonde in questo decreto. È stata sollevata in particolare una
questione in merito alla necessità di chiarire diversi ambiti di
responsabilità fra Amministrazioni titolari, Amministrazioni
centrali e soggetti attuatori Regione ed altri enti attuatori.
Insomma, non si riesce ancora a capire come funzionerà questo
meccanismo. La Conferenza Stato-Regioni ha avanzato la richiesta di
un ulteriore approfondimento tecnico e questa riunione si è svolta
il 13 settembre. Dal nuovo approfondimento tecnico è emersa la
necessità di avere un accordo fra Governo e Regioni volto a
superare le possibili criticità derivanti non solo dallo schema di
decreto di cui ho detto ma anche quanto disposto dal recente
decreto-legge del 10 settembre 2021, che riguarda: "Disposizioni
urgenti in materia di investimenti e sicurezza delle
infrastrutture, dei trasporti e della circolazione stradale". In
sostanza si è in una situazione di sovrapposizione di competenze
che al momento risulta assolutamente poco chiara. L'altro decreto
del Ministero dell'economia e delle finanze che ha già ottenuto la
bollinatura della Ragioneria generale dello Stato ed è in attesa di
pubblicazione è quello che contiene il piano di assegnazione delle
risorse PNRR alle singole amministrazioni titolari degli
interventi. Non si capisce se noi avremo dei fondi specifici, se
verranno coperte delle progettualità che noi abbiamo inviato a Roma
nel celebre elenco anche con la promessa di poter integrare, non si
capisce se ci saranno elementi a bando perché la Valle d'Aosta ha
già ottenuto un finanziamento a bando che riguarda il finanziamento
di un depuratore e per il resto abbiamo ricevuto una richiesta
gentile di Mariastella Gelmini, che ha detto: "nel frattempo diteci
quali sono le vostre priorità" e noi abbiamo mandato due progetti:
uno che riguarda il centro per l'idrogeno e uno sull'assetto
idrogeologico, anche questi al momento sono spariti. Come si
intende procedere al funzionamento quando la macchina si
sbloccherà?
Da una parte, abbiamo creato la cabina di regia regionale per il
PNRR, questa cabina di regia dal punto di vista tecnico può
avvalersi del NUVAL e del NUVVOP, cioè del Nucleo di Valutazione
dei Programmi a finalità strutturale e Nucleo di Valutazione e
Verifica delle Opere Pubbliche. Alla cabina di regia sono dati
tutta una serie di compiti e a fianco è nata la
task force
e
cioè la parte più propriamente organizzativa dirigenziale con
dirigenti di primo e secondo livello per avere dei tavoli tematici.
Nei lavori della task force potranno essere coinvolti anche i
componenti di quello che si chiama "Tavolo permanente per il
confronto partenariale sulla politica regionale di sviluppo
2021-2027", che è l'unica cosa di cui abbiamo certezza, cioè quelli
sono soldi cristallizzati, il FESR, Interreg e cose di questo
genere. Ora, è del tutto evidente che in questo ambito c'è la
questione, ma qui rispondo con una nota dei trasporti,
l'elettrificazione della tratta Aosta/Ivrea risulta inserita nel
PNRR nell'ambito del progetto sul potenziamento dei nodi delle
direttrici ferroviarie e delle reti regionali. Sulla base delle
informazioni in possesso della Regione, come voi sapete, il costo
dovrebbe essere di 110 milioni, il finanziamento dovrebbe essere
già disponibile per RFI ai sensi del decreto-legge 25 maggio 2021
convertito con la legge 23 luglio 2021 e con una successiva
delibera. In realtà, scorrendo l'elenco, non risulta così chiaro se
ci sia o non ci sia, ma non per cattiveria da parte nostra, ma per
la scarsa leggibilità, per così dire, delle opere che in realtà
sono finanziabili o meno. Sul progetto credo che si sappia tutto,
il progetto prevede tre sottostazioni elettriche, alimentate a
media tensione, l'adeguamento di attraversamento e gallerie,
l'elettrificazione di tutti i binari di circolazione delle stazioni
lungo la tratta. Rispetto al progetto preliminare, come voi sapete,
c'è una riduzione delle sottostazioni elettriche e cose di questo
genere.
L'intervento è assegnato a RFI. Il cronoprogramma - questa forse
è la parte cardine - ad oggi fornito da RFI, che dovrà essere
aggiornato quando sarà completato il progetto, prevede di
concludere il progetto definitivo per la fine del 2021, di
acquisire tutte le autorizzazioni di legge entro l'aprile 2022 e di
adeguare il progetto alle stesse e farne la validazione entro
settembre 2022 per poi procedere con l'appalto integrato. "I lavori
- si dice in questa nota di RFI - dovrebbero iniziare a ottobre
2023 ed essere terminati per luglio 2026, poi ci saranno cinque
mesi per la messa in servizio della linea elettrificata. Questi
sono i dati a disposizione, ho un po' sintetizzato, quindi le
lascio la risposta scritta.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
La ringrazio, Assessore, anche per
la copia della risposta, in realtà la risposta vera e propria è che
non sappiamo nulla di nuovo rispetto a quello che già sapevamo sul
discorso della linea e neanch'io a suo tempo fui cattivo ma dissi
semplicemente quello che era lo stato di evidenza della
progettualità dell'inserimento nel PNRR, perché purtroppo in tanti
si sono appassionati nella lettura delle missioni, dei capitoli,
transizione ecologica, rivoluzione verde, "bla bla bla", però ci
sono due pezzi del progetto definitivo del PNRR che andrebbero
letti con attenzione. Il primo che riguarda le riforme, giustizia,
fisco e soprattutto procedure per poter autorizzare i cantieri e
non solo, e chi parla di rivoluzione verde e qui ha parlato anche
di materia di rifiuti visto che parleremo anche del piano dei
rifiuti, c'è da considerare che se uno va a leggere nelle righe, si
parla anche di semplificazione delle procedure di autorizzazione di
questi impianti, quindi occhio alla penna. Ovviamente queste
riforme devono essere fatte per poter agire. Quello che io temo, ma
non lo dico con una sorta di pessimismo cosmico alla Kierkegaard e
non cito altri filosofi perché la filosofia non fa per me, sono per
le cose pratiche, ma semplicemente per un vizio tutto italiano...
andremo piano in questa fase, poi a un certo punto succederà che
arriveranno dei decreti "draconiani" per fare efficienza e
soprattutto poter spendere perché, come ci insegna il
cronoprogramma di RFI, siamo al limite, tutti i progetti rischiano
di essere al limite e, sapendo com'è stato concepito e costruito il
PNRR anche dal punto di vista politico, cioè una transizione da un
Governo all'altro e una difficoltà perché chi è arrivato non si è
neanche trovato gli atti di Villa Pamphilj, si è trovato un
abbozzato, cosa ha dovuto fare? Ha dovuto presentare un progetto.
Tutta la parte di progettualità, laddove si va a leggere anche gli
allegati, perché anche gli allegati del PNRR devono essere letti...
non si trova un elenco di progetti, si trovano delle indicazioni.
Alcuni sì, perché alcuni finanziamenti sono già stati assegnati e
sono stati assegnati a dei grossi gruppi di natura razionale che
per definizione e per struttura sicuramente andranno a spendere
questi soldi, però questo rischierà, a mio giudizio, di andare a
detrimento della regionalizzazione dei progetti, perché poi a un
certo punto, come lei l'ha definito correttamente e farò uso di
questa citazione, il 2026 è un muro e, di fronte al muro, neanche
un treno elettrificato può andare oltre.
Presidente -
Vista l'ora, i lavori del Consiglio
regionale di questa giornata si interrompono qui. Riprenderanno
domani alle ore 09:00. Buona serata.
---
La seduta termina alle ore 19:53.
