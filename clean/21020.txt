Classificazione
CONSIGLIO REGIONALE
Attività consiliare d'aula



Oggetto del Consiglio n. 988 del 3 dicembre 2004 - Resoconto
OGGETTO N. 988/XII - Rinvio del disegno di legge: "Disposizioni
per le attività di coordinamento, promozione e sostegno del sistema
della comunicazione e dell'informazione regionale".
Président - La parole au rapporteur, Conseiller Fiou.
Fiou (GV-DS-PSE) - Pochi disegni di legge regionali sono stati
interessati da un dibattito partecipato, anche esterno agli organi
istituzionali, come questo che riguarda gli interventi a favore
della comunicazione e dell'informazione regionale. Questo fatto
evidenzia le molte sensibilità all'interno del settore, ma anche
l'interesse che lo stesso suscita nell'opinione pubblica, viste le
sue potenzialità di influire sulle scelte democratiche che
riguardano la comunità. L'intervento pubblico, poi, a sostegno
dell'informazione può influenzare in modo importante il rapporto
fra il "Palazzo" e l'informazione stessa e, indirettamente, fra il
"Palazzo" e l'opinione pubblica, fra centri di potere e opinione
pubblica: ecco perché la materia in discussione è delicata ed ha
destato molto interesse.
La legge regionale n° 41 del 1998, ancora vigente, ha nel tempo
evidenziato criticità significative in materia. Discussioni in
proposito si sono accese in questo Consiglio e analisi critiche
hanno segnato anche i lavori della Commissione d'inchiesta
sull'"affaire Maccari". Si rendeva perciò necessaria una revisione
critica di questa legge per garantire agli interventi regionali
maggiore rigore e trasparenza. Questo lavoro di revisione è servito
anche per recepire le novità intervenute nella legislazione statale
e per rendere compatibili i nostri interventi alla normativa
comunitaria.
Alla definizione del testo proposto dalla Presidenza della
Giunta alla II Commissione consiliare hanno partecipato tutti gli
operatori del settore, i quali sono stati ancora auditi durante i
lavori della Commissione stessa. Non tutte le sollecitazioni di cui
essi erano portatori sono state recepite, o perché, a volte, in
contraddizione fra loro, o perché di competenza di altri tavoli
(vedi alcune questioni di natura sindacale). La proposta oggi in
discussione come testo di commissione rappresenta il punto di
equilibrio delle varie esigenze ed è stato fatto proprio anche
dalla Presidenza della Giunta. Il testo si propone come una
sostanziale evoluzione di quanto previsto dalla legge regionale n.
41 del 1998 per la logica programmatoria di cui è portatore, per
gli elementi di maggiore trasparenza che introduce e per la
maggiore attenzione ai controlli che prevede.
Il testo è articolato in 5 Capi che organizzano ciascuno una
distinta materia, permettendo una migliore specificazione degli
interventi e una maggiore chiarezza e linearità delle procedure: il
Capo I è dedicato ai principi generali e alle finalità della legge;
il Capo II concerne le attività di informazione e comunicazione
della Regione; il Capo III organizza la materia relativa agli
interventi a sostegno dell'informazione locale; il Capo IV è
dedicato agli interventi a sostegno dell'informazione associativa,
politica e sindacale e alla formazione professionale; il Capo V
prevede le disposizioni transitorie e finanziarie.
Richiamando infine alcuni temi che più hanno animato nei mesi
passati il dibattito consiliare relativo alla gestione degli
interventi per la comunicazione e l'informazione regionale, mi
paiono significative alcune scelte che il testo in esame propone:
l'impegno a regolamentare il funzionamento della Commissione
tecnica per l'informazione, previsto al comma 3, articolo 7; la
condizione, per l'accesso ai contributi, del rispetto delle norme
vigenti in materia di trasparenza pubblicitaria (lettera c,
articolo 12); la condizione, per l'accesso ai contributi, della
dimostrazione della trasparenza della proprietà delle imprese
interessate (comma 2, articolo 12); la previsione dei controlli, da
parte della struttura competente, sullo stato di attuazione delle
iniziative oggetto di contributo, sul rispetto degli obblighi
previsti dalla normativa, sulla veridicità delle dichiarazioni e
delle informazioni rese dai soggetti beneficiari (comma 1, articolo
15).
Si dà atto che, dalle ore 17,08, presiede il Vicepresidente
Nicco.
Presidente - Dichiaro aperta la discussione generale, ricordando
che discutiamo sul nuovo testo predisposto dalla commissione.
La parola alla Consigliera Squarzino Secondina.
Squarzino (Arc-VA) - Brevissimamente, nell'attesa che gli
emendamenti arrivino, volevo ricordare che il nostro gruppo è
d'accordo nel rivedere la legge.
La legge andava rivista, il relatore ha già spiegato i motivi,
credo che tutti conosciamo le note vicende che hanno interessato il
Capo Ufficio Stampa che gestiva la legge sull'informazione, una
legge che il nostro gruppo non aveva votato, avevamo votato contro
quella legge, con tutta una serie di emendamenti, nessuno dei quali
accettati. Noi già avevamo visto come fosse pericolosa quella
legge, perché ha consentito di dare una serie di contributi solo ad
alcune testate e alcune imprese editoriali. Lo voglio ricordare
perché credo che sia significativo, nel senso che nel triennio, a
fronte di contributi che non arrivano neanche a 40mila euro per "Il
Corriere della Valle", questo dà l'idea di una spesa più che
decorosa, ma limitata a 40mila euro, troviamo che "Media Servizi"
si è aggiudicato quasi 250mila euro, come pure "La Vallée" si è
presa, nel solo 2003, 247mila euro. Questo ci dice come la legge
fosse stata fatta senza prevedere dei meccanismi chiari di
controllo - la stessa "Take" si è presa, in tre anni, 157mila euro
- era una legge veramente incontrollabile anche nella spesa e
consentiva di destinare grosse risorse ai giornali, alle società
che erano in quel momento particolarmente disponibili a dialogare
con il capoufficio stampa, se vogliamo usare questi termini.
Ora, questa nuova legge tenta di rispondere in parte a questi
limiti e li ha già ripresi il collega Fiou. Noi abbiamo individuato
alcuni emendamenti che vanno soprattutto nell'ottica della
trasparenza della proprietà. Abbiamo chiesto che ci fosse nella
legge un emendamento che indicasse chiaramente che solo le testate
che dichiaravano la proprietà potevano accedere a questi
contributi; noi chiediamo di andare oltre, di precisare meglio chi
sono i finanziatori di queste testate, altrimenti tutta
l'operazione diventa solo un'operazione di facciata, ma non va a
toccare il problema. Questo è uno dei punti cruciali, perché se non
si precisa non solo la proprietà, ma chi assicura i finanziamenti,
non facciamo un vero passo avanti nella trasparenza!
Ci siamo accorti in questi giorni come sia importante
l'informazione per l'opinione pubblica, credo che dobbiamo essere
molto attenti quando gestiamo delle risorse; vediamo poi organi di
informazione che contribuiscono a creare una mentalità e che
possono privilegiare o meno certe informazioni, diventare, in
taluni casi, un canale diretto con i politici che hanno i soldi e
che finanziano il giornale. Non vogliamo che questo avvenga,
vogliamo che ci sia una chiarezza fra la proprietà del giornale e i
lettori, vogliamo sapere con esattezza chi sta dietro alle
informazioni e credo che la vicenda recente de "La Vallée Notizie",
di cui abbiamo discusso, ma che non è ancora conclusa, ci dica come
è particolarmente delicato questo settore, per cui è meglio essere
più attenti e precisi rispetto a situazioni simili, altrimenti si
rischia di non modificare nella sostanza quell'indirizzo sbagliato
che aveva la legge precedente.
Presidente - La parola al Presidente della Regione, Perrin.
Perrin (UV) - C'est pour annoncer la présentation d'un
amendement pour des raisons techniques, que j'illustrerai le moment
où l'on fera la discussion des articles.
Presidente - La parola al Consigliere Tibaldi.
Tibaldi (CdL) - Diciamo due parole, visto che l'argomento è
interessante ed era necessaria una revisione legislativa, anche se
è una revisione parziale di quella legge n. 41/1998 che sarà
abrogata e lascerà spazio a questo disegno di legge non appena
entrerà in vigore.
Questo disegno di legge può costituire anche il momento per
affrontare ad ampio raggio il sistema della comunicazione e
informazione locale, sistema che ha visto un'evoluzione non
indifferente in questi ultimi anni. L'evoluzione c'è stata "in
primis" a livello nazionale, con una produzione legislativa di
tutto rispetto: solo in questi ultimi anni sono state emanate delle
leggi particolarmente importanti come la n. 62/2001 che
ridisciplina l'editoria e la n. 112/2004 che riforma il settore
radiotelevisivo. Queste leggi nazionali hanno delle implicazioni
profonde anche sul microcosmo locale, fatto di realtà editoriali a
dimensione regionale che sono fra loro variegate, sia nel settore
della carta stampata che in quello radiotelevisivo.
Per quanto riguarda il quadro locale possiamo dire che
l'editoria locale si è impoverita, in primis sotto il profilo delle
risorse finanziarie, perché anche il mercato locale valdostano non
garantisce più quelle risorse pubblicitarie che sono indispensabili
per la presenza dei vari editori; è un impoverimento che deriva
dalla crisi congiunturale di tutti i mercati e che non poteva
lasciare esente il settore dell'editoria locale. È un impoverimento
che si è fatto sentire in capo alle finanze dei vari editori, le
cui conseguenze economiche hanno avuto inevitabili riflessi sui
contenuti giornalistici proposti dalle diverse testate.
Abbiamo assistito recentemente a un dibattito organizzato dalla
"Co.re.com.", dove sono state proposte diverse visioni del sistema;
la globalizzazione ci investe, c'è chi la vede come un fattore
devastante che rischia di depauperare l'editoria locale, c'è chi
invece la vede come un elemento che può essere colto positivamente
come fattore di promozione. Sono vere entrambe le versioni. Se
vogliamo parlare di "depauperamento dell'editoria locale", possiamo
dire che si è depauperato oltre che sotto il profilo finanziario
anche sotto il profilo qualitativo e penso che in questo senso una
grossa responsabilità venga dagli editori, ma anche dai
professionisti dell'informazione; sovente la qualità delle notizie
è scadente, sono notizie che vengono mutuate dai vari centri
istituzionali di comunicazione - la Regione o enti di diverso tipo
- e che vengono appena rimaneggiate dagli operatori
dell'informazione, quando non addirittura lette o pubblicate
integralmente. L'apporto critico di approfondimento di veridicità
della fonte viene così dimenticato o lasciato al caso.
È una decadenza che ha avuto un suo picco e faccio un esempio
che voglio ricordare: l'esperienza di "La Vallée Matin", un
quotidiano che nasce come un fungo, e ben venga perché è comunque
un'alternativa all'unico quotidiano esistente, "La Stampa", nasce
con una importante sovvenzione pubblica, sopravvive giusto il
periodo in cui vengono consumate le risorse erogate per costituirlo
e poi sparisce. È un'avventura editoriale che ha una vita
brevissima, ma che ha lasciato un segno: positivo, perché ha creato
un'alternativa a livello di informazione; negativo, perché ha avuto
il sapore di un'avventura editoriale della serie: "prendiamo i
soldi, vediamo fino a quando riusciamo a resistere, nella speranza
che ci sia qualche fideiussione importante o qualche copertura
politica" e poi, all'alba del "niet", dell'impossibilità di
collezionare risorse secondo questi canali è implosa. È auspicabile
che iniziative del genere non siano più finanziate con disinvoltura
da parte di chi ha le responsabilità pubbliche e politiche di
questo ente, ed è un episodio che ha lasciato una traccia
importante nel quadro di questi ultimi anni.
Penso e spero che questa legge possa servire da freno a certe
iniziative estemporanee. Ricordo che la Commissione tecnica
dell'editoria, ai sensi della legge n. 41/1998, esisteva sulla
carta, ma veniva convocata sporadicamente, veniva gestita come cosa
propria da qualcuno e penso che su questi aspetti possa dire
qualcosa di più il collega Frassy, che ha avuto parte rilevante
nella Commissione d'inchiesta che ha approfondito questi aspetti
deteriori della politica connessa con l'editoria. Politica ed
editoria in Valle d'Aosta hanno delle convergenze di interessi che
sono molto più marcate rispetto al quadro nazionale, si guarda
sempre al conflitto di interessi a livello nazionale quando si fa
riferimento a Berlusconi, ma penso che qui tanti piccoli
"berluschini" siano presenti anche in quest'aula e hanno interessi
più o meno diffusi con le varie testate locali, oppure ci sono
delle vicinanze non solo ideologiche, ma anche di interesse con gli
stessi operatori dell'informazione.
Speriamo che questa legge possa essere uno strumento per dire
"stop" a un certo tipo di editoria e di giornalismo; è auspicabile
che anche organi istituzionali come l'Ordine dei giornalisti faccia
una riflessione sull'esercizio della professione in Valle d'Aosta,
perché sovente da parte di qualcuno questo esercizio viene
professato come giornalismo, mentre è comunicazione per conto di
qualcuno che siede in questi banchi o altrove. Questa distinzione,
anche che viene rimarcata dagli stessi operatori con enfasi in sedi
autorevoli come quella del convegno del "Co.re.com.", viene subito
dimenticata quando si rientra in redazione e si deve fare il
servizio che, più che a vantaggio di una collettività, va a
vantaggio di qualcuno. Auspichiamo che questa legge possa portare
qualche elemento di novità in termini professionali e di crescita
del comparto editoriale, i cui presupposti di esistenza sono sempre
più flebili, non solo per questi aspetti, ma anche per la carenza
di inserzionisti che ci sono nello sterile mercato valdostano.
Come gruppo consiliare proponiamo, oltre a queste riflessioni,
una serie di emendamenti che possono correggere in meglio
l'impostazione di questo disegno di legge e mi soffermo su due
emendamenti che riteniamo significativi e che riguardano l'articolo
12. Il primo si riferisce al fatto che è inammissibile - se
vogliamo far crescere l'editoria - andare a finanziare tutti coloro
che esercitano attività editoriali e radiotelevisive che hanno una
periodicità - mi soffermo sulla carta stampata - almeno mensile.
L'attività editoriale fatta con costanza deve essere almeno
settimanale... che senso ha finanziare una larga parte di editori
quando hanno periodicità mensili o quindicinali? L'impegno si vede
anche da questo punto di vista, quindi è necessario che le testate
che beneficiano di finanziamenti, che possono essere anche più
elevato rispetto a quelli previsti, siano almeno a cadenza
settimanale! Questo emendamento non è stato pensato all'ultimo
momento per far piacere a qualcuno e il torto a qualcun altro, ma è
una norma che abbiamo trovato in altre legislazioni regionali, dove
vengono premiati coloro che hanno una maggiore assiduità in termini
di presenza sul mercato della carta stampata. Il secondo aspetto
importante è che gli editori, nel dimostrare la continuità
dell'attività intrapresa, rispettino le normative nazionali
previste per tutti gli editori a livello italiano. La normativa che
emerge dalla legge n. 416/1981, rivista poi dalla n. 62/2001, fissa
delle condizioni che non possono essere ignorate anche in ambito
valdostano, ci devono essere delle condizioni necessarie per
accedere alle provvidenze previste dalla legge: fra queste,
indichiamo l'iscrizione al registro della stampa e al registro
degli operatori della comunicazione. Sono condizioni obbligatorie
per testate che hanno almeno 5 giornalisti professionisti, ma sono
facoltative per coloro che non hanno questa soglia di
impiegati.
È naturale che non sono prevedibili testate che occupino almeno
5 professionisti nella nostra Regione, ma ciò non impedisce che
questa iscrizione facoltativa prevista per il registro ai sensi
della n. 416/1981 sia la condizione per accedere alle provvidenze.
Prescindendo dal requisito occupazionale che non può e non deve
interessare le piccole realtà locali, perché sarebbe di difficile
accesso per chiunque, è però importante che la trasparenza assoluta
sull'azionariato, gli obblighi di comunicazione relativamente alle
comunicazioni societarie e i documenti di bilancio che vengono
presentati al registro nazionale, siano comunicati anche all'organo
regionale, perché dobbiamo sapere chi c'è dietro e chi fa... che
cosa! Questa condizione ci sembra la condizione minima per erogare
il denaro che legittimamente queste società si meritano di prendere
per l'attività svolta.
Secondo noi queste sono due condizioni fondamentali, unitamente
alle quali abbiamo indicato tutta un'altra serie di emendamenti che
vanno ad arricchire l'obiettivo - professionalità e qualità
dell'informazione - e che verranno illustrati in corso di esame di
questa legge. Una legge che riteniamo di fondamentale importanza
approvare in questa fase, perché permetterà a coloro che ne hanno i
requisiti di percepire le provvidenze arretrate, finora
maturate.
Presidente - La parola al Consigliere Borre.
Borre (UV) - Per chiedere una breve sospensione per guardare
tutti questi emendamenti e programmare i lavori.
Presidente - Mi sembra una buona proposta. Il Consiglio è
sospeso.
Si dà atto che la seduta è sospesa dalle ore 17,39 alle ore
18,41.
Presidente - La parola al Consigliere Borre.
Borre (UV) - C'è stata una riunione per verificare tutti gli
emendamenti: 17 emendamenti presentati dal gruppo "La Casa delle
Libertà", 2 emendamenti presentati dal gruppo "Arcobaleno" e un
emendamento presentato da tutti i Capigruppo; si è verificata la
necessità di approfondire gli emendamenti, quindi non solo come
forze di maggioranza, ma anche con gli uffici, per capire se sono
emendamenti che possono essere inseriti senza andare a stravolgere
l'articolato. Chiediamo pertanto il rinvio della legge al prossimo
Consiglio e ci prendiamo il tempo per esaminare a fondo, perché la
legge ha una complessità non indifferente.
Presidente - Mi sembra di capire che ci sia un consenso unanime
alla proposta del collega Borre di rinviare la proposta di
legge.
Il Consiglio prende atto, concordando.
