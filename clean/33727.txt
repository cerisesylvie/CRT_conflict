Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1807 del 18 maggio 2011 - Resoconto
OGGETTO N. 1807/XIII - Interrogazione: "Trasferimento degli
uffici e ambulatori dell'USL siti in via Guido Rey ad
Aosta".
Interrogazione
Venuti a conoscenza del prossimo trasferimento degli uffici e
degli ambulatori dell'Usl siti in via Guido Rey ad Aosta al fine di
consentire l'avvio di lavori di ristrutturazione degli immobili
interessati;
Appreso inoltre che i locali di via Guido Rey al termine dei
lavori di ristrutturazione saranno utilizzati per ospitare
ambulatori specialistici a pagamento (prestazioni
"intramoenia");
i sottoscritti Consiglieri regionali
Interrogano
l'Assessore competente per conoscere:
1) se è vero che gli uffici e gli ambulatori dell'Usl siti in
via Guido Rey saranno trasferiti in altra sede per consentire i
lavori di ristrutturazione degli immobili interessati;
2) se è vero che dopo tali lavori di ristrutturazione i
locali di via Guido Rey saranno utilizzati per ospitare ambulatori
specialistici a pagamento.
F.to: Carmela Fontana - Rigo - Donzel
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Per quanto riguarda gli uffici ambulatori dell'USL in via Guido
Rey, ricordo la palazzina centrale, quella dell'ex dispensario, in
quanto la palazzina a destra è già stata ristrutturata e sono stati
ricollocati una serie di uffici, si procederà anche per la parte
centrale alla ristrutturazione secondo il cronoprogramma previsto
per la ristrutturazione degli immobili interessati. Le attività
attualmente ubicate nella struttura verranno quindi ricollocate
come segue: le strutture afferenti al Dipartimento di prevenzione
troveranno idonea e migliore collocazione nella nuova sede a Quart,
gli ambulatori della Pneumologia sono già oggetto di
riorganizzazione in ambito ospedaliero dove c'è la Piastra, e gli
uffici amministrativi verranno ricollocati nella sede di via Guido
Rey 1.
Per quanto riguarda il quesito sul fatto che saranno utilizzati
per ospitare gli ambulatori specialistici a pagamento, la legge n.
120/2006 e successive modificazioni e integrazioni, concernente:
"Disposizioni in materia di attività libero-professionale
intramuraria e altre norme in materia sanitaria", finalizzata alla
regolamentazione dell'attività libero-professionale dei medici in
regime di intramoenia, che prevede tra l'altro che le Regioni si
impegnino, in modo prioritario, per la realizzazione di spazi
interni alle strutture per garantire pienamente l'esercizio della
libera professione intramuraria. In tale ottica, con delibera di
Giunta regionale n. 3723/2010 è stato approvato il programma per la
realizzazione degli ambulatori dell'attività libero-professionale
intramuraria dell'Azienda USL della Valle d'Aosta, che prevede la
realizzazione nell'immobile di via Guido Rey di n° 16 ambulatori
per l'attività della libera professione intramuraria entro fine
2012. La realizzazione di questi ambulatori è prevista per legge,
deve essere fornito un piano al Ministero, dove si indica qual è il
programma e quali sono gli spazi dedicati alla libera professione
intramuraria. Già dalla "legge Bindi" il Governo aveva demandato
alle Regioni di individuare quali erano gli spazi dedicati alla
libera professione, quindi è un adempimento di legge e per cui vi
sono fondi previsti dal Ministero.
Président
- La parole à la Conseillère Carmela
Fontana.
Fontana (PD)
- Grazie Presidente.
Mi erano arrivate queste voci di questo trasferimento e volevo
capire se era vero. Devo dire che ho fatto un po' di ricerche per
vedere se trovato questo cronoprogramma...ma non sono riuscita a
trovarlo...
(interruzione dell'Assessore Albert Lanièce, fuori
microfono)
...sulla delibera? Allora poi me lo vado a vedere. Comunque le
volevo dire che magari una maggiore informazione prima di fare
questi lavori anche agli operatori e agli utenti creerebbe meno
difficoltà, perché si chiedono delle informazioni e nessuno ti sa
rispondere; comunque mi vado a cercare questa delibera, poi, se c'è
qualcosa, al limite ci sentiamo. Grazie.
