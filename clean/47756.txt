Classificazione
ASSISTENZA SANITARIA E OSPEDALIERA



Oggetto del Consiglio n. 3929 del 18 settembre 2024 - Resoconto
OGGETTO N. 3929/XVI - Interrogazione: "Notizie in merito alla
nuova sede del servizio di fisioterapia riabilitativa in località
Croix Noire".
Bertin (Presidente) -
Punto n. 31. Risponde l'assessore
Marzi.
Marzi (SA) -
Domanda n. 1: "gli esiti della serie di
sopralluoghi e di confronti diretti a questa problematica in merito
alle soluzioni che sono state individuate anche a seguito di tutte
le segnalazioni che la sottoscritta aveva citato a febbraio 2024 e
che l'Assessore aveva assicurato di aver verificato". L'Azienda USL
ha comunicato che è stato effettuato l'ultimo sopralluogo in data
26 agosto 2024, a seguito della segnalazione dell'utente richiamato
nelle premesse, con la collaborazione della struttura prevenzione e
protezione dell'Azienda medesima.
Il sopralluogo ha confermato l'adeguatezza della struttura sia
per quanto riguarda gli accessi, sia per quanto concerne la
sicurezza di utenti e operatori, come peraltro è confermato dalle
verifiche eseguite dall'OTA, cioè l'Organismo Tecnicamente
Accreditante, ovviamente organismo terzo presso ARPA, organismo di
riferimento. L'Azienda riferisce inoltre che la sede è monitorata
settimanalmente dai coordinatori della riabilitazione che
gestiscono eventuali problematiche legate all'operatività dei
riabilitatori o a necessità che possono emergere in stretta
collaborazione con il direttore di distretto e i referenti
territoriali.
Venendo alla domanda n. 2 "se è confermata l'affermazione
secondo cui "Al momento attuale l'Azienda ritiene la sede idonea
per il servizio"", ribadiamo, come affermato in quest'aula in
risposta alla precedente iniziativa sul medesimo argomento, che
l'Azienda USL conferma l'idoneità della sede per l'erogazione del
servizio reputandola assolutamente adeguata in termini di
accoglienza rispetto all'utenza e naturalmente alla sicurezza
rispetto alla precedente ubicazione.
Domanda n. 3: "se la richiesta della persona con disabilità
firmataria della lettera pubblicata da "La Vallée" del 24 agosto è
stata presa in considerazione "con la dovuta attenzione e da chi di
competenza" e, in caso affermativo, in che modo". La segnalazione
della persona con disabilità è stata riscontrata dall'URP
dell'Azienda USL, la quale ci ha poi comunicato quanto segue
rispetto ai seguenti aspetti sui quali abbiamo chiesto maggior
dettaglio. Difficoltà di accesso: tutti gli accessi sono
programmati su appuntamento e concordati con gli utenti e con i
loro familiari. In relazione a isolate situazioni, ad aprire il
portone di ingresso da parte degli utenti disabili in carrozzina
non accompagnati è stata prevista la collaborazione dell'operatore
di accettazione che provvede a gestire l'accoglienza in tutte le
sue fasi. In assenza dell'operatore di accettazione, il servizio è
fornito dal fisioterapista in turno: tale collaborazione è
comunicata con apposito cartello affisso sulla porta della sede e
la sede è dotata di cinque parcheggi segnalati nel piazzale
antistante l'edificio a disposizione degli utenti, di cui due
riservati agli utenti con disabilità. Venendo all'ubicazione della
palestra al primo piano, l'ubicazione al primo piano è regolarmente
dotata di ascensore accessibile a tutti e tale collocazione è
analoga ad altre palestre ubicate nelle diverse sedi distrettuali,
nessuna delle quali è situata al piano terra. Venendo alla palestra
angusta e al concetto di assembramento, la palestra in questione è
una delle più ampie in dotazione all'Azienda USL, le postazioni di
lavoro sono state valutate dal servizio di prevenzione e protezione
in relazione alla sicurezza. Dal sopralluogo dei tecnici della
prevenzione è emerso che in palestra possono essere operativi
cinque fisioterapisti. In merito alla garanzia della
privacy
, tutte le postazioni sono dotate di tende divisorie
e inoltre nella struttura, oltre alla palestra, sono presenti tre
ambulatori dedicati al trattamento degli utenti più fragili come
utenti in situazioni di cura oncologica e
post
oncologica.
In merito alle attrezzature, la sede è dotata di tutte le
attrezzature necessarie regolarmente trasferite dalla sede dell'ex
Maternità e tutte le attrezzature sono adeguate sia per tipologia
che per numero in relazione alle necessità degli utenti in carico
al servizio. Ovviamente la segnalazione all'URP da parte della
persona con disabilità è stata riscontrata.
Presidente -
Per la replica, la parola alla consigliera
Minelli.
Minelli (PCP) -
Siamo tornati sulla questione del
trasferimento della fisioterapia alla Croix Noire, un argomento che
avevamo ripetutamente portato in Consiglio fin dallo scorso anno,
era settembre del 2023, quindi è esattamente un anno che parliamo
di questa questione. E ci siamo tornati proprio perché abbiamo
visto quella lettera su "La Vallée" a fine agosto, perché quella
lettera confermava paro paro quello che avevamo segnalato e
paventato un anno fa e poi ci eravamo tornati su a febbraio. Che
cosa conferma in buona sostanza? Che quella struttura non è
facilmente accessibile e non è adeguata, ma questa volta non siamo
noi a dirlo, non sono nemmeno i rappresentanti sindacali del
personale che opera nelle strutture, ma sono gli utenti. Credo che,
quando sono gli utenti, quindi coloro che hanno accesso
direttamente, che usufruiscono di quelle strutture e di quei
servizi, forse bisognerebbe fare un pochino più attenzione a dare
poi alcune risposte.
Nella fattispecie qui è una persona con disabilità che ha
scritto e io voglio leggere un pezzo di quello che è scritto nella
lettera: "Io mi muovo con il deambulatore o con due stampelle, non
riesco ad accedere senza che ci sia una persona che mi apra la
pesante porta e che me la tenga aperta affinché io possa entrare".
Adesso abbiamo appreso che, se non c'è l'usciere, ci sarà il
fisioterapista, quindi stiamo ottimizzando il personale e i
fisioterapisti fanno gli uscieri... penso che avrebbero altre cose
da fare! "Ora mi chiedo se chi ha ideato una tale struttura abbia
considerato che questa dovesse essere accessibile e fruibile da
persone con serie difficoltà motorie che necessitano di carrozzina,
deambulatore e stampelle. Tutti i pazienti - perché i pazienti lì
si parlano aspettando, questo è chiaro - "si chiedono come è stato
possibile mettere una palestra di riabilitazione al primo piano, in
più piccola, angusta, maschi e femmine tutti ammassati nella stessa
stanza, con notevole disagio sia per i pazienti che per i
terapisti, mancano spazi adeguati e attrezzature, spesso si attende
a lungo che un attrezzo si liberi per poterlo far usare a un altro
paziente. La struttura non è affatto funzionale!".
Sono le stesse considerazioni che avevamo fatto in aula e alle
quali l'Assessore già allora ci aveva risposto in sintesi che
"Secondo l'USL - e cito - la palestra presenta spazi assolutamente
idonei per la deambulazione, la questione è stata comunque
segnalata all'Amministrazione di condominio per l'attuazione degli
interventi di competenza. Al momento attuale l'Azienda ritiene la
sede idonea per il servizio", ce lo ha confermato anche adesso
perché ha detto "assolutamente idonea". Dio solo sa come si fa a
ritenere idonea una struttura che i pazienti frequentanti la stessa
dicono essere tutt'altra cosa. Ricordo poi che quella struttura ci
sta costando fior di quattrini, che sono soldi dei contribuenti, lo
avevamo detto a febbraio quando avevamo fatto la nostra iniziativa.
Poi però l'Assessore aveva aggiunto: "Stiamo prevedendo una serie
di sopralluoghi e di confronti diretti per questa problematica in
merito alle soluzioni che sono state individuate". Evidentemente
non sono state individuate delle soluzioni se si dice che la
situazione è ottimale, che quella palestra va benissimo, che l'OTA
l'ha certificata e via di questo passo. Tutto questo però e anche
le cose che lei ha detto poco fa cozzano completamente con quello
che l'utente firmatario della lettera ha portato all'attenzione
dell'opinione pubblica.
Io sinceramente non credo che una persona con una disabilità e
che ha bisogno di questa fisioterapia si metta a scrivere lettere
di protesta inventandosi tutto di sana pianta. Sono delle criticità
che noi abbiamo segnalato due volte, l'ha fatto anche il collega
Lucianaz con una sua iniziativa, le risposte sono sempre state
rassicuranti, come anche poco fa, però non è cambiato proprio nulla
se il 24 di agosto la situazione era quella descritta. Poi questa
persona nella lettera concludeva: "Mi auguro che venga fatta una
riflessione al riguardo - e l'abbiamo sentita! - ringrazio
dell'attenzione fiduciosa che la questione venga affrontata con la
dovuta attenzione da chi di competenza". Me lo auguravo anch'io
fino a quando ho presentato l'iniziativa, Assessore, ma non ero
altrettanto fiduciosa e la sua risposta lo conferma pienamente. Poi
io e lei possiamo disquisire, metterci a discutere su tutto, ma poi
quello che conta è l'opinione di chi usufruisce dei servizi.
