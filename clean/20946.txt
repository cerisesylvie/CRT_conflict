Classificazione
INDUSTRIA



Oggetto del Consiglio n. 930 del 3 novembre 2004 - Resoconto
OGGETTO N. 930/XII - Disegno di legge: "Modificazioni alla legge
regionale 12 novembre 2001, n. 31 (Interventi regionali a sostegno
delle piccole e medie imprese per iniziative in favore della
qualità, dell'ambiente e della sicurezza. Modificazioni alla legge
regionale 7 dicembre 1993, n. 84 (Interventi regionali in favore
della ricerca, dello sviluppo e della qualità), da ultimo
modificata dalla legge regionale 18 aprile 2000, n. 11)".
Articolo 1
(Modificazione del titolo)
1. Al titolo della legge regionale 12 novembre 2001, n. 31
(Interventi regionali a sostegno delle piccole e medie imprese per
iniziative in favore della qualità, dell'ambiente e della
sicurezza. Modificazioni alla legge regionale 7 dicembre 1993, n.
84 (Interventi regionali in favore della ricerca, dello sviluppo e
della qualità), da ultimo modificata dalla legge regionale 18
aprile 2000, n. 11), le parole: "e della sicurezza" sono sostituite
dalle seguenti: ", della sicurezza e della responsabilità
sociale".
Articolo 2
(Modificazione all'articolo 1)
1. Dopo la lettera c) del comma 1 dell'articolo 1 della l.r.
31/2001 è aggiunta la seguente:
"cbis) sistemi di gestione della responsabilità
sociale.".
Articolo 3
(Modificazioni all'articolo 4)
1. Al comma 1 dell'articolo 4 della l.r. 31/2001 le parole:
"e 15" sono sostituite dalle seguenti: ", 15 e 17bis".
2. Al comma 2 dell'articolo 4 della l.r. 31/2001 le parole:
"e 15" sono sostituite dalle seguenti: ", 16 e 17ter".
Articolo 4
(Modificazione all'articolo 5)
1. Dopo la lettera b) del comma 3 dell'articolo 5 della l.r.
31/2001 è inserita la seguente:
"bbis) un esperto di sistemi di gestione della responsabilità
sociale;".
Articolo 5
(Modificazione all'articolo 7)
1. Al comma 3 dell'articolo 7 della l.r. 31/2001 le parole:
"e 17" sono sostituite dalle seguenti: ", 17, 17bis e
17quater".
Articolo 6
(Modificazione all'articolo 8)
1. Al comma 1 dell'articolo 8 della l.r. 31/2001 le parole:
"e sicurezza" sono sostituite dalle seguenti: ", sicurezza e
responsabilità sociale".
Articolo 7
(Modificazione all'articolo 9)
1. Al comma 5 dell'articolo 9 della l.r. 31/2001 la parola:
"europeo" è sostituita dalla seguente: "internazionale".
Articolo 8
(Modificazione all'articolo 12)
1. Al comma 5 dell'articolo 12 della l.r. 31/2001 la parola:
"europeo" è sostituita dalla seguente: "internazionale".
Articolo 9
(Modificazione all'articolo 15)
1. Al comma 5 dell'articolo 15 della l.r. 31/2001 la parola:
"europeo" è sostituita dalla seguente: "internazionale".
Articolo 10
(Inserimento del capo Vbis)
1. Dopo il capo V della l.r. 31/2001 è inserito il
seguente:
"CAPO VBIS
SISTEMI DI GESTIONE DELLA RESPONSABILITÀ SOCIALE
Articolo 17bis
(Iniziative agevolabili)
1. Possono essere ammesse a contributo le seguenti
iniziative, attuate in unità locali ubicate in Valle
d'Aosta:
a) realizzazione di studi di valutazione di opportunità,
costi e benefici dell'introduzione di sistemi di gestione della
responsabilità sociale;
b) adozione di sistemi di gestione della responsabilità
sociale;
c) certificazione della conformità dei sistemi di gestione
della responsabilità sociale rispetto a norme nazionali o
internazionali;
d) mantenimento della certificazione della conformità dei
sistemi di gestione della responsabilità sociale limitatamente alla
prima conferma della certificazione ottenuta.
2. I costi ammissibili per la realizzazione delle iniziative
di cui al comma 1, lettera a), riguardano:
a) consulenze esterne;
b) apporto professionale del personale dipendente, fino ad un
massimo del 15 per cento della spesa complessiva ammessa a
contributo.
3. I costi ammissibili per la realizzazione delle iniziative
di cui al comma 1, lettera b), riguardano:
a) consulenze esterne;
b) formazione del personale dipendente, compreso il costo
orario;
c) acquisizione di programmi per elaboratore
elettronico;
d) acquisto di norme tecniche;
e) apporto professionale del personale dipendente, fino ad un
massimo del 15 per cento della spesa complessiva ammessa a
contributo.
4. I costi ammissibili per la realizzazione delle iniziative
di cui al comma 1, lettere c) e d), riguardano interventi di
organismi di certificazione accreditati.
5. La certificazione della conformità dei sistemi di gestione
della responsabilità sociale deve essere effettuata da organismi
accreditati dal sistema nazionale o da strutture equivalenti in
ambito internazionale riconosciute dal sistema nazionale.
6. L'ottenimento della certificazione della conformità dei
sistemi di gestione della responsabilità sociale è condizione
necessaria per l'erogazione dei contributi previsti per l'adozione
dei sistemi stessi.
Articolo 17ter
(Entità massima dei contributi)
1. I contributi non possono comunque superare, per ciascuna
impresa, i seguenti limiti di importo:
a) euro 5.200 per le iniziative di cui all'articolo 17bis,
comma 1, lettera a);
b) euro 26.000 per le iniziative di cui all'articolo 17bis,
comma 1, lettera b);
c) euro 5.200 per le iniziative di cui all'articolo 17bis,
comma 1, lettera c);
d) euro 2.600, in ragione di ogni anno, per le iniziative di
cui all'articolo 17bis, comma 1, lettera d).
Articolo 17quater
(Erogazione dei contributi)
1. L'erogazione dei contributi previsti per le iniziative di
cui all'articolo 17bis, comma 1, lettera a), è disposta, sulla base
dei costi effettivamente sostenuti, per metà ad avvenuta
realizzazione dello studio di valutazione e per metà ad avvenuta
certificazione della conformità del sistema.
2. L'erogazione dei contributi previsti per le iniziative di
cui all'articolo 17bis, comma 1, lettera b), è disposta, sulla base
dei costi effettivamente sostenuti, ad avvenuta certificazione
della conformità del sistema.
3. L'erogazione dei contributi previsti per le iniziative di
cui all'articolo 17bis, comma 1, lettere c) e d), è disposta, sulla
base dei costi effettivamente sostenuti, ad avvenuta
certificazione.".
Articolo 11
(Modificazione all'articolo 23)
1. Al comma 1 dell'articolo 23 della l.r. 31/2001 le parole:
"e 15" sono sostituite dalle seguenti: ", 15 e 17bis".
Articolo 12
(Descrizione dei capitoli di spesa)
1. La descrizione del capitolo 46865 è così modificata:
"Contributi per la realizzazione di studi di valutazione e di
sistemi per la gestione della qualità, dell'ambiente, della
sicurezza e della responsabilità sociale, per la loro
certificazione, per la certificazione di prodotti nonché per il
mantenimento delle certificazioni - settore industriale - l.r.
31/2001".
2. La descrizione del capitolo 47570 è così modificata:
"Contributi per la realizzazione di studi di valutazione e di
sistemi per la gestione della qualità, dell'ambiente, della
sicurezza e della responsabilità sociale, per la loro
certificazione, per la certificazione di prodotti nonché per il
mantenimento delle certificazioni - settore artigianale - l.r.
31/2001".
3. La descrizione del capitolo 47845 è così modificata:
"Contributi per la realizzazione di studi di valutazione e di
sistemi per la gestione della qualità, dell'ambiente, della
sicurezza e della responsabilità sociale, per la loro
certificazione, per la certificazione di prodotti nonché per il
mantenimento delle certificazioni - settore commerciale - l.r.
31/2001".
4. La descrizione del capitolo 64340 è così modificata:
"Contributi per la realizzazione di studi di valutazione e di
sistemi per la gestione della qualità, dell'ambiente, della
sicurezza e della responsabilità sociale, per la loro
certificazione, per la certificazione di prodotti nonché per il
mantenimento delle certificazioni - settore turistico - l.r.
31/2001".
5. La descrizione del capitolo 65300 è così modificata:
"Contributi per la realizzazione di studi di valutazione e di
sistemi per la gestione della qualità, dell'ambiente, della
sicurezza e della responsabilità sociale, per la loro
certificazione, per la certificazione di prodotti nonché per il
mantenimento delle certificazioni - settore alberghiero - l.r.
31/2001".
6. La descrizione del capitolo 46880 è così modificata:
"Spese per la promozione di azioni di sensibilizzazione e di
informazione sulle problematiche legate alla qualità, all'ambiente,
alla sicurezza e alla responsabilità sociale".
Presidente - La parola al relatore, Consigliere Fiou.
Fiou (GV-DS-PSE) - Essendo stata individuata la norma "SA 8000"
quale standard internazionale di riferimento per la certificazione
dell'impegno sociale delle imprese, certificabile mediante un
processo di verifica condotta da un organismo terzo, indipendente,
con il presente disegno di legge si intende estendere i benefici
della legge regionale 12 novembre 2001, n. 31 anche alla
realizzazione di sistemi di gestione della responsabilità sociale
certificati appunto conformi a tale norma.
La legge regionale n. 31 del 12 novembre 2001 così modificata
potrà finanziare: la realizzazione di sistemi di gestione per la
qualità, conformi alle norme internazionali della serie "ISO 9000";
la realizzazione di sistemi di gestione ambientale, conformi alle
norme internazionali della serie "ISO 14000" oppure al regolamento
comunitario "EMAS"; la realizzazione di sistemi di gestione per la
sicurezza conformi alle norme internazionali della serie "BS 8800";
la certificazione della conformità dei prodotti rispetto a norme
che ne garantiscano la qualità o la compatibilità ecologica; e,
dopo l'approvazione del presente disegno di legge, anche la
realizzazione di sistemi di gestione della responsabilità sociale,
conformi alle norme internazionali della serie "SA 8000". Con
questo atto rendiamo perciò più completo il sostegno alle imprese,
affinché si pongano in relazione con il mondo esterno con il
recepimento di normative internazionalmente accettate aventi la
finalità di rendere più trasparenti i loro rapporti, di aumentare
l'efficienza e la qualità.
La nuova norma "SA 8000" alla quale il presente disegno di legge
fa riferimento permetterà alle imprese di dimostrare in modo
certificato la propria responsabilità sociale rispetto al modo con
cui i propri prodotti sono realizzati, con riferimento all'uso di
lavoro infantile, di lavoro forzato, alla discriminazione, alle
condizioni del luogo di lavoro. La responsabilità sociale è uno
strumento per rispettare le regole fissate dai clienti e dai
governi, per rafforzare la credibilità delle politiche
imprenditoriali e per proteggere l'immagine dell'impresa.
Si dà atto che dalle ore 19,31 presiede il Vicepresidente
Lanièce.
Presidente - Dichiaro aperta la discussione generale. Se nessuno
prende la parola, dichiaro chiusa la discussione generale.
La parola all'Assessore alle attività produttive e politiche del
lavoro, Ferraris, per dichiarazione di voto.
Ferraris (GV-DS-PSE) - Intervengo brevissimamente. Credo che il
provvedimento in discussione oggi al Consiglio segni un po' un
cambiamento dei tempi, nel senso che il primo disegno di legge era
stato portato a questo Consiglio nel 1993 e riguardava le
certificazioni di qualità, le cosiddette "ISO 9000". Allora era
come parlare adesso di responsabilità sociale delle imprese, era
una cosa di cui si discuteva poco; oggi non vi è impresa che, se
non ha una certificazione "ISO 9000", riesca a vendere i propri
prodotti a livello nazionale ed internazionale.
La norma dota la nostra Regione di un apparato di possibilità di
intervento per le imprese per quanto riguarda, come diceva il
relatore, tutta una serie di questioni che vanno dalla
certificazione di qualità alla certificazione ambientale e
ultimamente questa che riguarda la responsabilità sociale
dell'impresa e segna un forte cambiamento di atteggiamento da parte
del consumatore, un consumatore che è diventato sempre più attento,
che si preoccupa di come viene confezionato il prodotto che viene
posto sul mercato ed è in grado di orientare l'attività delle
imprese. Pensate a cosa è successo alla "Nike" nel momento in cui è
venuto fuori che i prodotti di questa azienda venivano confezionati
in stabilimenti in cui veniva utilizzato il lavoro minorile: si è
creato un boicottaggio che ha portato al dimezzamento delle azioni
di questa società. Vi sono dei sondaggi a livello europeo e
nazionale che dicono come vi sia una disponibilità da parte del
consumatore a pagare qualcosa di più il prodotto nel momento in cui
viene a sapere che l'impresa opera in modo corretto nei confronti
dei dipendenti e nei confronti di un proprio impegno sociale. Direi
che quindi è un segno di cambiamento e di attenzione e una
valorizzazione del ruoto etico dell'impresa. Da parte sua
l'impresa, accettando questo tipo di certificazione, si rimette in
gioco; è vero anche che avere un'azienda che rispetta le norme, i
contratti di lavoro e i propri dipendenti crea un ambiente più
favorevole allo sviluppo dell'azienda stessa. Credo che tale
disegno di legge abbia anche questo tipo di significato: quello di
segnare appunto un cambiamento di atteggiamento e di opinione dei
cittadini e dei consumatori, che vogliono adesso svolgere un ruolo
attivo, non solo passivo, e di indicare come da parte del mondo
imprenditoriale e dell'impresa vi sia attenzione a queste
problematiche e ci si voglia adeguare. Questo il messaggio che si
vuole inviare con tale disegno di legge.
Presidente - La parola al Consigliere Tibaldi, per dichiarazione
di voto.
Tibaldi (CdL) - Per una breve dichiarazione di voto e anche una
considerazione "a latere". Il nostro gruppo è favorevole al disegno
di legge per la valenza etica, giuridica e di fine che si propone
nell'affrontare una tematica sentita dal consumatore "in primis",
ma sentita anche da un sistema sociale che comprende non solo il
consumatore finale dei vari beni o servizi prodotti, ma anche
l'imprenditore e l'ente pubblico, in questo caso l'ente pubblico è
rappresentato dalla Regione che promuove tale legge. È un
provvedimento che va nel senso di evolvere una normativa che ha
visto la luce nella nostra Regione nel 1993 - ricordava l'Assessore
la legge n. 84 - e da parte nostra vorremmo aggiungere un auspicio,
cioè che effettivamente i fondi per la ricerca e l'innovazione, che
sono i pilastri per affrontare una condizione di mercato che è
sempre più competitiva per le nostre piccole imprese, siano
indirizzati a raggiungere i fini per i quali la legge è stata
scritta, ovvero che se tale provvedimento va nella direzione della
responsabilità sociale, come la n. 84/1993 andava nella direzione
dei sistemi di gestione ambientale e dei sistemi di qualità,
effettivamente le risorse siano utilizzate per questo fine. In
passato talvolta sotto la "veste" della ricerca e dell'innovazione
venivano erogati contributi ad imprese locali che in realtà si sono
resi utili solo per garantire la sopravvivenza delle imprese,
ovvero erano contributi che servivano a mantenerne la vitalità, ma
una vitalità che si è poi rivelata di "fine corsa". Con questo
auspicio lanciamo anche un monito all'Assessore: che questi
stanziamenti, i cui fini sono nobili, siano orientati per i
medesimi e che non vi siano abusi o utilizzi distorti in fase
applicativa di questo disegno di legge regionale, che va a
modificare una normativa madre che ha molte "luci", ma anche
qualche "ombra" che vorremmo non più vedere in futuro.
Presidente - La parola al Consigliere Curtaz, per dichiarazione
di voto.
Curtaz (Arc-VA) - Per esprimere a nome del gruppo la piena
condivisione nei confronti di questo disegno di legge per gli
obiettivi che si propone di realizzare. Condividiamo le
osservazioni che sono state fatte sia dal relatore, sia dai
colleghi che sono intervenuti, quindi, anche per economia dei
lavori, non ripeto cose che sono già state dette.
Presidente - La parola al Consigliere Viérin Marco, per
dichiarazione di voto.
Viérin M. (SA) - Anche il nostro gruppo condivide questo disegno
di legge, d'altronde ha già espresso anche in commissione il suo
assenso, quindi voterà a favore del provvedimento per tutto quello
che hanno detto i colleghi, ma soprattutto per la discussione che
c'è stata in commissione e il riassunto lo ha fatto bene
l'Assessore Ferraris.
Presidente - Si passa all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 2:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 3:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 4:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 5:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 6:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 7:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 8:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione l'articolo 9:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione l'articolo 10:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione l'articolo 11:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione l'articolo 12:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione il disegno di legge nel suo
complesso:
Consiglieri presenti, votanti e favorevoli: 33
Il Consiglio approva all'unanimità.
