Classificazione
AGRICOLTURA



Oggetto del Consiglio n. 2389 del 10 gennaio 2007 - Resoconto
OGGETTO N. 2389/XII - Indicazioni sulle origini dei prodotti
agroalimentari. (Interrogazione)
Interrogazione
Premesso che:
·
dal 1° gennaio 2005 sono entrate in vigore in Italia le
norme del Regolamento CE n. 178/2002, che impongono agli operatori
del settore agroalimentare di fornire ai consumatori precise
indicazioni sulle origini dei prodotti e su chi è intervenuto nelle
singole fasi di produzione lungo tutta la filiera;
·
un Accordo del 28 luglio 2005, siglato tra il Ministro
della Salute e i Presidenti delle Regioni e delle Province
autonome, stabilisce precise linee guida in merito alla
rintracciabilità degli alimenti e dei mangimi per fini di sanità
pubblica;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se tutti gli operatori valdostani del settore
agroalimentare hanno adottato sistemi di rintracciabilità dei loro
prodotti;
2) quale tipologia di informazione delle nuove regole vigenti
è stata effettuata dall'Amministrazione regionale o dalle autorità
competenti;
3) con quale metodologia e con quale frequenza vengono
effettuati i controlli da parte delle autorità competenti sui cibi
che finiscono sulle nostre tavole nonché quali sono le
risultanze;
4) a quanto ammontano gli incentivi e i contributi previsti
dal Piano di Sviluppo Rurale a favore delle certificazioni di
qualità e quali sono i prodotti valdostani che le hanno
conseguite.
F.to: Tibaldi - Lattanzi
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'interrogazione presentata,
si evidenzia come il regolamento comunitario n. 178/2002, al quale
sono seguiti una serie di regolamenti denominati "pacchetto
igiene", sia di competenza applicativa del settore sanità; in base
a un accordo con il collega Fosson risponderò su tutti questi
argomenti, anche sulla base di comunicazioni che pervengono dagli
uffici competenti.
Per quel che riguarda i punti 1, 2, 3 dell'interrogazione si fa
riferimento al settore della sanità e si può riferire in merito
che, per il punto 1:
"se tutti gli operatori valdostani del
settore agroalimentare hanno adottato i sistemi di
rintracciabilità..."
, il Servizio veterinario dell'Unità
budgetaria e igiene, alimenti di origine animale, alla luce dei
controlli finora effettuati in corso di vigilanza, ha potuto
verificare che tutti gli operatori di loro competenza - macelli,
sezionamenti, depositi e spacci di carne fresca, caseifici,
depositi di prodotti a base latte, laboratori di smielatura e
spacci di prodotti ittici - hanno adottato le opportune procedure
di rintracciabilità dei loro prodotti. Nell'arco della vigilanza
sono state comminate le seguenti sanzioni amministrative per il
mancato rispetto delle normative riguardanti la tracciabilità degli
alimenti di origine animale: una sanzione amministrativa comminata
in data 24 novembre 2005, una sanzione amministrativa comminata in
data 7 luglio 2006, sempre riferiti al regolamento comunitario n.
178/2002; poi, sempre in merito a questo punto, abbiamo una
comunicazione del Dipartimento di prevenzione dei servizi igiene,
alimenti e nutrizione dell'USL, in cui si riferisce che gli
operatori del settore agroalimentare della pubblicazione del
regolamento n. 178/2002 sono stati informati sulle modalità da
adottare nelle procedure ai fini della rintracciabilità degli
alimenti.
Passando al punto 2:
"quale tipologia di informazione delle
nuove regole vigenti è stata effettuata dall'Amministrazione
regionale o dalle autorità competenti"
, si può riferire quanto
segue (farò un'elencazione di situazioni che sono state oggetto di
pubblicizzazione): sul n. 2 dell'anno 2006 dell'"Informatore
agricolo", a pagina 24, è stato pubblicato l'articolo avente come
oggetto "Produzione zootecnica e sicurezza alimentare", scritto dal
dr. Rovarey e dalla dott.ssa Laura Maccarone, dove vengono chiarite
le disposizioni della nuova normativa comunitaria per la sicurezza
alimentare, "pacchetto igiene", e viene affrontata in modo
esauriente la questione della rintracciabilità degli alimenti. Poi
il 13 giugno 2006 durante l'8° corso di formazione per i giovani
agricoltori tenutosi a Saint-Christophe, località Charrière, dal
dr. Paolo Sonzini, sempre dell'Unità budgetaria igiene e alimenti
di origine animale, Servizio veterinario, sono stati spiegati i
principi riguardanti la rintracciabilità degli alimenti ai fini
della sanità pubblica. Nell'autunno 2005 presso la sala riunione
dell'Assessorato dell'agricoltura, si è svolto un incontro con
tutti gli allevatori valdostani, gestito dall'"AREV", poi nel
trimestrale di informazione dell'USL della Valle d'Aosta è stato
pubblicato, nel marzo 2006, un articolo sulle nuove prospettive per
la sicurezza alimentare alla luce delle normative del "pacchetto
igiene", a cura del dr. Alessandro Sezian. Il 18 maggio 2006 sono
state registrate da parte della "RAI" regionale 2 puntate del
programma televisivo "Rien qu'une vache"
andato in onda
negli ultimi 2 martedì dello stesso mese, con intervista al dr.
Marco Ragionieri, al dr. Carlo Bandirola e al dr. Mauro Ruffier; si
sono tenute poi delle riunioni informative aventi come oggetto le
nuove normative del "pacchetto igiene", con particolare riguardo
alla rintracciabilità alimentare, sempre organizzate dall'Unità
budgetaria igiene, allevamenti e produzioni zootecniche, l'8
novembre 2006 presso il salone polivalente di Donnas, il 15
novembre 2006 presso la sala polifunzionale "Grande Place" di
Pollein e il 22 novembre 2006 presso l'auditorio nelle scuole di
Morgex, quindi decentrate sul territorio. Il 9 novembre 2006 sono
state inviate, a tutti i responsabili di sale di macellazione
autorizzate presenti sul territorio regionale da parte dei servizi
preposti, delle note informative riguardanti i principi e gli
adempimenti previsti dai regolamenti del nuovo "pacchetto igiene".
In seguito, in base al piano regionale di prevenzione
dell'aflatossina nel latte vaccino, è stata eseguita da parte del
Servizio veterinario una verifica riguardante la presenza di
procedure sulla rintracciabilità e sul ritiro-richiamo previsto dal
regolamento comunitario n. 178/2002. Infine, il 21 novembre 2006, è
stata inviata una lettera a tutti i responsabili delle aziende di
trasformazione del latte autorizzate, presenti sul territorio
regionale, una nota informativa riguardante i principi e gli
adempimenti previsti dai regolamenti del "pacchetto igiene". Questo
è integrato da quanto riferito dall'USL, dal Dipartimento di
prevenzione e servizio igiene, in cui si dice che tutte le
associazioni di categoria sono state informate mediante degli
incontri avvenuti presso la sala riunioni del Dipartimento di
prevenzione, tutte le aziende che risultano all'anagrafe ditte del
servizio interessato sono state informate sulla nuova normativa
mediante l'invio di un dépliant, cui è seguito un incontro il 9
novembre con i responsabili delle aziende interessate presso la
sala polivalente di Pollein: questa è una comunicazione a firma del
dr. D'Alessandro.
Passando al punto 3: "con quale metodologia e con quale
frequenza vengono effettuati i controlli da parte delle autorità
competenti sui cibi che finiscono sulle nostre tavole nonché quali
sono le risultanze"
, qui si può riferire che i controlli nel
settore degli alimenti di origine animale vengono eseguiti
rispettando le procedure interne, sempre dell'Unità budgetaria
igiene e alimenti di origine animale, e precisamente la procedura
n. 3 avente come titolo: "procedure di vigilanza periodica", e la
procedura n. 4, avente come titolo: "procedure di vigilanza
permanente". Le seguenti procedure sono uniformate alla procedura
di vigilanza del Dipartimento di prevenzione. Si evidenzia che
durante l'operazione di vigilanza il veterinario ispettore
controlla sistematicamente la presenza di adeguate procedure e la
loro applicazione sulla rintracciabilità dei prodotti alimentari.
Si può dire che la frequenza minima della vigilanza periodica è la
seguente:
- vigilanza periodica e saltuaria nei macelli: 2 volte
all'anno;
- i macelli carni bianche, agricoli, agriturismo: 2 volte
all'anno;
- le casere di alpeggio secondo un piano annuale, le casere
aziendali di piano: 1 volta all'anno (come minimo si sta
parlando);
- le casere pluriconferenti inferiori ai 500mila litri/anno di
conferito: 3 volte all'anno;
- depositi e grossisti: 2 volte all'anno;
- stabilimenti sottoprodotti di origine animale: ogni 3
settimane;
- spacci carne: 3 volte all'anno;
- spacci prodotti ittici: 3 volte all'anno;
- mercati a posto fisso: 3 volte all'anno;
- mercati ambulanti secondo un piano annuale, laboratori miele
definitivi: 1 volta all'anno;
- laboratori miele temporanei: 1 volta ogni 2 anni.
In merito poi alla vigilanza permanente, viene eseguita ogni
volta che gli operatori del servizio veterinario si recano negli
stabilimenti in cui è prevista tale vigilanza. Sempre in merito al
punto 3, la metodologia e la frequenza dei controlli viene
effettuata ai sensi del piano regionale per il controllo dei
prodotti alimentari; anche qui, nel 2006, ci sono state 645
ispezioni, 620 campioni, 40 sanzioni, 25 indagini ministeriali, 9
notizie di reato, 70 verifiche di piani di autocontrollo e 755
autorizzazioni.
Per concludere, in merito alla richiesta del punto 4, si può
rispondere che relativamente alle certificazioni di qualità non
necessariamente di prodotto, ma anche di qualità aziendale,
esistono misure previste dal piano di sviluppo rurale, precisamente
l'azione 2. C.1.1 del PSR 2000-2006 che ora è in scadenza; sono
state concesse le certificazioni aziendali come di seguito
proposto: 2 aziende, norma "ISO 9001" con contributi ammessi €
36.850 rispettivamente e € 16.180. Bisogna ricordare che esiste la
legge regionale n. 13/2001 che prevede la concessione di aiuti a
copertura delle spese di certificazione sostenute per i prodotti
"DOP" e "IGP" che possono essere concessi per un periodo non
superiore a 6 anni con importi a decrescere. Vi cito quali sono i
prodotti interessati: la "Fontina", che è partita nel 2000 e si
conclude nel 2005; "Valle d'Aosta fromadzo", partita nel 2002;
"Valle d'Aosta lardo Arnad", partita nel 2001; "Valle d'Aosta
jambon de Bosses", che è partita nel 2002 (qui bisogna considerare
i 6 anni a decrescere). Se poi interessano anche le cifre, posso
fornire la documentazione adeguata.
Presidente
- La parola al Consigliere Tibaldi.
Tibaldi (CdL)
- Per una breve replica. Le domande erano
il preludio di risposte tecniche e complesse, quindi ringraziamo
l'Assessore per aver compiutamente risposto ai singoli quesiti.
Alcune considerazioni, riservandoci di avere una copia di quanto ha
letto.
Il regolamento CE n. 178/2002 ha cambiato radicalmente il modo
di rapportarci all'alimentazione e alla sicurezza
nell'alimentazione. Ci sono strutture preposte a fare i controlli
adeguati, sulla base della prima risposta che ci ha fornito,
Assessore, abbiamo compreso che il Servizio veterinario dell'USL
dichiara che tutti gli operatori, in particolare quelli che
producono carne, miele, latte e derivati, si sono adeguati alla
normativa, mentre per quanto riguarda il Dipartimento di igiene e
prevenzione dell'USL, gli operatori sono stati sensibilizzati, però
ci manca il dato su quanti effettivamente applichino la normativa,
e ci risulta che - fermo restando che non necessariamente si debba
entrare nell'ambito di un procedimento sanzionatorio - nonostante
la sensibilizzazione effettuata, e lei ha citato tutta la tipologia
delle informazioni che sono state date nel corso di questi anni a
mezzo incontri, opuscoli informativi, programmi RAI..., non tutti
gli operatori - anzi, ci risulta... ben pochi - si siano adeguati
alla normativa, ovvero prevedere le classiche etichette con tutte
le indicazioni richieste. È vero che non si può mettere la grande
industria alimentare alla stessa stregua della locanda di paese e
la prevalenza dei nostri operatori economici interessati
dall'applicazione di questa normativa sono ristoratori, ma è
altrettanto vero che spesso ciò non accade in Valle d'Aosta.
La nostra interrogazione voleva avere una certezza delle
procedure adottate: ci fa piacere sapere che gli organi competenti
si siano attivati, ci piacerebbe sapere che una certa mentalità da
parte degli operatori è cambiata, perché è venuto il momento di
rendere conto al consumatore delle procedure adottate per vendere o
trasformare i vari alimenti che giungono sulle nostre tavole.
Auspichiamo che i controlli da parte degli Assessorati competenti -
in prevalenza quello dell'Assessore Fosson - controllino, non
nell'ottica sanzionatoria, ma nell'ottica della prevenzione, che
alla fine è lo strumento più efficace per far sì che tutti noi
siamo tutelati e assicurati nelle assunzioni dei diversi cibi che
finiscono sulle nostre tavole.
