Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2454 del 9 novembre 2016 - Resoconto
OGGETTO N. 2454/XIV - Proposta di legge: "Disposizioni in
materia di rafforzamento dei principi di trasparenza, contenimento
dei costi e razionalizzazione della spesa nella gestione delle
società partecipate dalla Regione".
Rosset (Presidente)
- Con 32 presenti possiamo iniziare i
lavori. Riprendiamo con il punto n. 26 all'ordine del giorno. Ha
chiesto la parola il consigliere La Torre, ne ha facoltà.
La Torre (UV) -
Finalmente la proposta di legge n. 72
arriva in aula e credo che la prima cosa che debba essere fatta,
visto il percorso molto lungo, sono alcuni ringraziamenti. Intanto
un grazie alla Commissione e a tutti coloro che hanno avuto la
pazienza di lavorare su questo argomento per così tanto tempo,
cercando sempre di trovare più i punti che univano, piuttosto che i
fattori di divisione. Un ringraziamento agli uffici, perché hanno
dovuto predisporre numerosi testi che continuavano a cambiare e che
erano sempre riaggiornati, anche sulla base di fattori esterni.
Chiaramente il ringraziamento va alle forze politiche, perché
voglio ricordare che questa proposta di legge, a parte credo il
Movimento Cinque Stelle, è stata firmata da tutti i gruppi presenti
in Consiglio. Questo ha un significato politico importante, perché
su un argomento rilevante si sta cercando di esprimere in maniera
oserei dire unanime una volontà precisa di intervenire, dando dei
segnali di un cambiamento che si vuole portare avanti.
I tempi sono stati lunghi e anche concitati, perché dettati dal
rapporto con lo Stato, con riferimento alla legge Madia che in
qualche modo è stata determinante rispetto allo sviluppo della
proposta di legge n. 72. Quest'ultima ha subito numerosi ritardi,
proprio perché ha cercato sempre di essere parallelamente
concomitante e non in contrasto con gli indirizzi generali della
legge Madia, che di volta in volta venivano rinviati e che tuttora
non sono stati completamente presentati attraverso i decreti di
attuazione. Tanto è vero che questo percorso così lungo ha permesso
alla legge di arrivare in aula dopo ulteriori incontri, che sono
avvenuti in questi giorni, anche con le forze sindacali che qui
voglio ringraziare. Altri incontri sono stati fatti con i
rappresentanti degli impianti a fune - evidentemente i
condizionamenti non sono venuti solo dalla legge Madia, ma anche da
quelle che sono le particolarità della Valle d'Aosta - che hanno
portato a degli emendamenti che sono stati recepiti dalla
Commissione. Così come, in questi giorni, gli incontri con i
sindacati hanno permesso di evidenziare altre piccole anomalie che,
attraverso alcuni emendamenti che saranno riportati all'aula,
avranno modo di essere discussi.
La relazione era già da tempo allegata alla legge ed è un testo
breve che cerca semplicemente di dare una presentazione di
indirizzo, di cui do lettura.
La presente proposta di legge fissa nuove regole e indirizzi per
il buon funzionamento delle aziende partecipate della Regione Valle
d'Aosta, in un momento di particolare sensibilità e attenzione
dell'opinione pubblica nei confronti del funzionamento degli
apparati amministrativi regionali. È necessario fissare regole
chiare e aggiornate, volte a garantire la massima trasparenza e la
certezza delle procedure in tutti gli atti e azioni di tali
società. Alla luce del cambio di rotta che la riforma Madia
presenta a livello nazionale, la Valle d'Aosta anticipa, senza
volersi sovrapporre, alcune scelte di indirizzo e trasparenza atte
a sottolineare la sua volontà di modernizzare le regole del
funzionamento delle società partecipate.
Con la proposta in esame si vuole soprattutto ribadire il
principio di autonomia che caratterizza le scelte legislative della
Regione Valle d'Aosta, che trova nell'indicazione della conoscenza
del francese la caratteristica privilegiata per l'accesso al lavoro
in tali società: il manifesto di una regione bilingue e autonoma.
La proposta di legge, pertanto, si vuole integrare con la legge
Madia e con i decreti che ancora non sono stati emanati - quindi ci
sarà probabilmente la necessità, andando avanti nel tempo, di
prenderne atto - e si compone di tredici articoli, alcuni dei quali
reiterano norme già esistenti nella normativa regionale, al fine di
dare una collocazione organica nella presente proposta a tutte le
disposizioni relative alla materia in esame.
Presidente -
Siamo in discussione generale, ci sono
richieste di intervento? Ha chiesto la parola il consigliere
Chatrian, ne ha facoltà.
Chatrian (ALPE) -
Su questa legge che oggi stiamo
affrontando e sulla quale speriamo che il Consiglio si esprima
positivamente, abbiamo lavorato parecchio. Da tanti anni
sollecitiamo soprattutto l'esecutivo e Finaosta a una maggiore
trasparenza. Oggi probabilmente non si discute più di tanto la
mission
di queste società, il loro indirizzo, la loro
utilità e l'importanza che hanno per le ricadute occupazionali.
Nella sintesi che come gruppo ALPE facciamo, su questa proposta di
legge che abbiamo scritto insieme agli altri colleghi e sostenuto
da tanto tempo, due sono i punti di forza principali. Il primo è un
po' più di trasparenza: con l'articolo 7 - probabilmente siamo una
delle ultime regioni e forse solo qualcuna di quelle al Sud ha meno
trasparenza di noi nel settore delle partecipate direttamente o
indirettamente - finalmente saranno pubblicati sul sito internet di
Finaosta e su quello della Regione gli elenchi degli operatori
economici fornitori di servizi e fornitori di lavori, quindi si
saprà chi fornisce un servizio e chi fornisce un lavoro. Poi, ci
sarà per la prima volta in Valle d'Aosta la pubblicazione
dell'esito dei relativi affidamenti: non è mai avvenuto nel nostro
sistema e da ora in poi, se questa legge avrà il voto positivo
dell'aula, ci saranno gli esiti dei relativi affidamenti. Per noi
questo è sicuramente un passo importante e da non sottovalutare,
anzi assolutamente da evidenziare.
L'altra considerazione vorrei farla sull'articolo 5, sulle
assunzioni del personale e sul conferimento di incarichi di
consulenza in collaborazione. Se questo articolo sarà approvato dal
Consiglio, per la prima volta in Valle d'Aosta l'assunzione a tempo
indeterminato e determinato presso tali società avverrà
esclusivamente mediante una selezione pubblica.
Queste sono dal nostro punto di vista le due novità principali
che indubbiamente fanno fare un passo avanti al nostro sistema. Con
questi due cambiamenti, la nostra comunità potrà verificare meglio
come vengono utilizzate le risorse pubbliche all'interno delle
partecipate e soprattutto giocarsi la parte forse più importante in
questo momento, sia sul lato occupazionale che su quello delle
forniture di lavori e servizi, che è quella di creare le condizioni
di pari opportunità per chi ha i requisiti, per chi ha un
curriculum
e per chi ha i requisiti come società di poter
partecipare agli affidamenti e alle gare, giocando serenamente le
proprie
chance
. Penso siano questi due elementi il cuore
della proposta di legge e voglio ribadire il concetto che oggi non
discutiamo tanto sulla mission di tali società, ma su questi che
sono un po' i due punti di forza.
Mi dispiace che il gruppo del Movimento Cinque Stelle non ci sia
su questa proposta, perché comunque si fa un passo avanti nella
nostra regione e nella nostra comunità. Nel momento in cui si fanno
delle battaglie all'interno di quest'aula consiliare, penso che
comunque bisogna valutare quali sono i passaggi di sostanza,
rispetto a quelli che sono invece dei passaggi di forma.
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Una breve considerazione sulla
presentazione di questa legge, importante dal punto di vista non
solo dell'immagine ma anche della concretezza, una legge che vede
finalmente regolare aspetti importantissimi nella gestione delle
nostre partecipate. Come gruppo dell'Union Valdôtaine Progressiste
siamo stati tra i presentatori convinti di questa legge, in quanto
convinti della necessità di dare delle nuove regole alla gestione
delle cosiddette controllate e partecipate.
Ci auguriamo dunque di aver conseguito con questo atto
legislativo gli scopi che c'eravamo prefissati. Come ha già
anticipato il collega Chatrian, gli scopi principali erano quelli
della trasparenza nella gestione e la conseguente pari opportunità
per tutti i cittadini di poter usufruire delle occasioni che tali
società offrono e che - ricordiamolo - sono pur sempre a capitale
pubblico.
L'articolato della legge è stato lungamente discusso in
Commissione tra tutte le parti politiche, sociali e anche tecniche.
Io sono entrato un po' nell'ultima fase della discussione, ma ho
notato l'impegno che tutti i commissari hanno profuso
nell'estensione di questa legge, come già ricordato anche dal
nostro presidente della Commissione, dunque di un testo dove
trovano espressione e applicazione i principi di cui abbiamo
parlato all'inizio.
Vorrei sottolineare un altro aspetto importante presente in
questa legge, immesso nell'articolato nell'ultima fase, ma che è
stato secondo noi estremamente importante. Mi riferisco all'aver
dato dignità legislativa all'istituto del 116, rafforzando così uno
strumento di chiarezza amministrativa e politica a disposizione di
tutto il Consiglio e di tutti i Consiglieri.
Dunque una legge che favorisce la buona gestione delle imprese
partecipate, perché a nostro avviso là dove vi è chiarezza e
trasparenza nella conduzione generale, non vi può che essere una
maggiore
chance
di riuscita per il
management,
che si
sentirà anche più libero di esprimere la propria potenzialità e il
proprio talento, accrescendo un valore aziendale che è nostro e che
quindi non potrà che concorrere allo sviluppo della nostra regione
e dei nostri concittadini.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Per unirmi alle considerazioni positive
fatte dai colleghi che mi hanno preceduto. Ritengo questa proposta
di legge molto importante, perché va nel senso di aprire e di dare
trasparenza al settore delle partecipate, che per anni è stato un
po' la casa di qualcuno, con considerazioni che a volte tra i
cittadini comuni non erano sempre sinonimo di trasparenza. Ci tengo
a ringraziare il presidente della Commissione, perché probabilmente
dobbiamo alla sua costanza se siamo arrivati a questo punto. Ci
sono stati anche dei passaggi non facili e delle posizioni diverse,
per cui avere formulato un testo di Commissione penso che sia stato
un passo importante, oggetto chiaramente anche di una
mediazione.
Non voglio ripetermi, ma ci sono alcuni passaggi per me
fondamentali. Si specificano per la prima volta in una legge quali
devono essere le condizioni per l'assunzione del personale, il
conferimento di incarichi di consulenza e di collaborazione
mediante selezione pubblica: è un principio che viene introdotto
con forza nella legge ed è una grande novità.
C'è un altro passaggio molto importante, relativo
all'acquisizione di forniture di servizi e lavori. Fino a oggi
abbiamo avuto difficoltà addirittura a sapere a chi venivano
affidati i lavori e non sapevamo neanche chi erano i soggetti
invitati. Da questo momento non sarà più così, perché comunque gli
affidamenti verranno fatti garantendo il rispetto dei principi di
trasparenza, di parità di trattamento, di non discriminazione, di
rotazione e di proporzionalità. La rotazione era uno dei principi
per cui ci siamo battuti per anni all'interno di questo Consiglio e
che trova finalmente applicazione.
L'ultima considerazione, anche perché se no si rischia di
ripetersi, è quella alla quale ha già accennato il collega Fabbri,
riferita all'accesso dei consiglieri regionali ai dati, agli atti e
all'attività di queste società. Io ci tengo a ricordare che questo
articolo 9 sul diritto di accesso viene ulteriormente rafforzato
dalla sentenza del Consiglio di Stato, di cui dobbiamo ringraziare
comunque il Movimento Cinque Stelle. È stata fatta una battaglia in
questo senso e aver introdotto in legge dopo la sentenza del
Consiglio di Stato una norma così importante, penso che metta una
pietra tombale su quelle che sono state negli ultimi periodi, ma
direi negli ultimi anni, le risposte di queste società che citavano
sentenze del Tar, per non dare l'accesso agli atti. Con questa
legge noi abbiamo una grande opportunità di fare chiarezza e per
questo non possiamo che essere soddisfatti, perché si chiude una
pagina di poca trasparenza e se ne apre un'altra totalmente diversa
per quello che riguarda il futuro di queste società.
Presidente -
Ha chiesto la parola il consigliere Restano,
ne ha facoltà.
Restano (PNV) -
Rischio di essere ripetitivo, però è
importante intervenire e dire che questa è una legge strategica
tanto attesa. Devo ringraziare tutti i commissari componenti della
II Commissione per il lavoro svolto in questo lungo periodo.
L'importanza di questa norma è che anticipiamo i regolamenti
della legge Madia: questo ci contraddistingue come Regione autonoma
e ci valorizza, perché abbiamo saputo portarci avanti rispetto a un
argomento
à la une
presente sul taccuino di altre Regioni,
ma lo è soprattutto per la nostra regione per il momento che stiamo
vivendo.
Parliamo di regole chiare, di massima trasparenza e introduciamo
anche nelle partecipate regionali concetti che concernono la
pubblica amministrazione, per quanto riguarda gli affidi dei
lavori, gli affidi degli incarichi professionali e delle
assunzioni. Tanto si è parlato in questi tre anni relativamente a
questi argomenti e alla fine abbiamo dimostrato con i fatti che la
volontà di regolamentare la materia c'era, da parte della
maggioranza e anche da parte della minoranza.
Questa norma va anche a regolare i compensi dei dirigenti e
regolamenta in diminuzione gli eventuali
benefit
. Definisce
anche una premialità rispetto alle indennità di risultato, che
saranno vincolate alla presenza o meno di un equilibrio di bilancio
o di un effettivo miglioramento della situazione del bilancio delle
società.
Ripetendo quanto già detto, ma in parte distinguendomi al
riguardo dell'accesso agli atti, dico che è vero che è intervenuta
una sentenza del Consiglio di Stato, ma devo ricordare che questo
articolo era già stato scritto dalla Commissione. Quindi anche in
questo caso abbiamo in parte anticipato la sentenza, che è andata a
rafforzare quanto scritto dai nostri commissari, dimostrando una
forte volontà di trasparenza e permettendo ai consiglieri regionali
di svolgere il proprio mandato nel modo migliore. Quindi il nostro
parere rispetto a questa norma non può che essere positivo.
Presidente -
Ha chiesto la parola il consigliere Marquis,
ne ha facoltà.
Marquis (SA) -
La proposta di legge che stiamo
esaminando, così come è stato sottolineato dai consiglieri che sono
intervenuti sinora, è frutto di un ampio lavoro di confronto e di
condivisione che è stato esteso ai lavori della Commissione. È
stato lungo e anche difficile, perché in questo anno si sono
sovrapposte delle iniziative di carattere nazionale: la riforma
della legge Madia sovente ci ha messo in difficoltà, ma tuttavia
non ci siamo fatti prendere dallo scoramento e siamo andati avanti.
Il testo è frutto di una mediazione e credo sia una proposta
interessante, che recepisce in parte le norme esistenti
evidenziandole in un dispositivo unico, così favorendo la lettura
della legge anche da parte dei cittadini e degli operatori, e che
inoltre è frutto di diverse innovazioni che sono già state
sottolineate.
In particolare, credo che due parole le meriti il discorso delle
assunzioni nelle controllate dirette e indirette per le quali,
laddove non è già previsto, si procederà con bando pubblico, quindi
dando pari opportunità a tutti i cittadini e ai giovani che sono in
cerca di lavoro.
Stessa importanza credo che valga per l'articolo 7 che tratta le
acquisizioni di forniture, servizi e lavori. Laddove non è già
previsto, verranno tenuti degli elenchi di operatori economici che
faranno richiesta di essere iscritti per le prestazioni da erogare
da parte delle società, dopo di che verranno anche individuati e
messi a disposizione i risultati delle gare e delle procedure sui
relativi siti aziendali. Credo che questo vada nell'ottica della
pari opportunità, della trasparenza, così come tutti i criteri
inseriti che riguardano la rotazione, la parità di trattamento e di
opportunità, secondo criteri di proporzionalità nell'affidamento
degli incarichi.
Ritengo che questo costituisca un grosso passo avanti rispetto
alla situazione esistente, in un contesto nel quale a livello
nazionale l'ambito delle società partecipate si presta a delle
grosse critiche, perché si ritiene che sia il settore in cui si
sviluppano le cattive abitudini. Però non bisogna fare di tutta
l'erba un fascio e credo che in Valle d'Aosta le partecipate
abbiano saputo dimostrare nel tempo di essere delle opportunità di
sviluppo per il nostro territorio, quindi credo che potranno
continuare a svolgere questo ruolo, sempre con la stessa capacità e
sempre al servizio della Valle d'Aosta. Tuttavia voglio rimarcare
che questo è un passo avanti, soprattutto per le esigenze dei
cittadini e degli operatori di avere comunque una vetrina per poter
accedere o perlomeno conoscere le situazioni che vengono a
crearsi.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Questa legge ha avuto un lungo
travaglio certamente per la concomitanza con l'iter della
cosiddetta legge Madia che - come è noto - non è ancora del tutto
definito, perché per completare la riforma mancano alcune deleghe,
che tra l'altro interessano anche l'ambito di cui ci stiamo
occupando con questa proposta di legge. Ma il percorso è stato
lungo anche per la necessità di operare le opportune mediazioni tra
le diverse sensibilità presenti in Consiglio, che una norma di tale
impatto e importanza comportano. Tanto più questa norma, che è il
frutto di un lavoro congiunto tra la maggioranza e quasi tutta la
minoranza, a esclusione del Movimento Cinque Stelle, a
dimostrazione che sui temi sensibili non ci si divide.
Non nascondo una certa soddisfazione nel vedere finalmente in
aula una norma che il nostro gruppo ha addirittura posto tra le
priorità per la sua entrata in maggioranza: il tema della
trasparenza e delle pari condizioni di accesso, ma anche del
contenimento dei costi e della razionalizzazione della spesa in un
settore normalmente poco incline a mettere in chiaro le proprie
strategie e modalità operative, malgrado il fatto che l'azionista
di maggioranza di queste società alla fine sia la Regione, cioè noi
contribuenti e noi cittadini.
Il tema della trasparenza e gli altri temi contenuti nella
proposta di legge sono argomenti
à la une
a livello
nazionale. Ricordo che la riforma Madia riprende alcuni dei temi
che abbiamo inserito in tempi non sospetti nel nostro testo di
legge - come ha detto qualche collega - ma che in qualche modo sono
nel nostro
dna
sin dalla nascita del nostro gruppo. Quando
eravamo all'opposizione, anche nella scorsa legislatura, molte
nostre iniziative andavano proprio nella direzione di rendere
espliciti percorsi di assunzione del personale, di chiarire e
soprattutto di mettere in chiaro le modalità in uso per gli appalti
di beni, servizi e lavori, di omogeneizzare i trattamenti economici
e normativi del personale, per quanto possibile e naturalmente
fermi restando i vincoli contrattuali legislativi. Si trovano
tracce della nostra azione in tal senso anche nelle scorse leggi
finanziarie, sotto forma di emendamenti. Un esempio per tutti è la
norma che disciplina i rimborsi e le missioni, di cui all'articolo
4 dell'ultima legge di bilancio, la n. 19 del 2015, articolo
ripreso tale e quale dal comma 7 dell'articolo 4 della proposta di
legge di cui stiamo parlando.
Il fatto di inserire tramite legge procedimenti propri del
settore pubblico (selezione pubblica, pubblicazioni sui siti
istituzionali, parità di trattamento, non discriminazione,
rotazione, proporzionalità e via dicendo) di sicuro non va nella
direzione di mettere delle zeppe o dei freni alle attività delle
società partecipate che, come qualcuno ha voluto ribadire in
audizione, richiedono ampia libertà di movimento, di azione e di
manovra. Al contrario, hanno lo scopo di aumentare l'efficienza,
l'economicità e quella linearità nell'azione amministrativa che
sono il presupposto - sembra un paradosso, ma non lo è - per azioni
concise, rapide e certe.
La diminuzione dei contenziosi, anche quelli di natura politica:
quante volte, colleghi, le nostre discussioni si sono concentrate
sulla mancanza di trasparenza, quanto tempo abbiamo perso noi e
abbiamo fatto perdere alle società partecipate e controllate per
l'acquisizione di dati e di informazioni non pubblicate? Siamo
sicuri che la diminuzione dei contenziosi e a volte dei sospetti di
irregolarità - il dubbio penso sia lecito quando parliamo di
attività economiche che smuovono a volte interessi anche rilevanti
- sia di beneficio per l'operatività delle società considerate,
attiri gli investitori e i clienti, renda sicuramente più
qualificata e di qualità la produzione.
La selezione pubblica del personale, dei fornitori, ma anche la
limitazione del cumulo degli incarichi dei rappresentanti regionali
all'interno degli organi di governo, la definizione di tetti ai
compensi e rimborsi degli amministratori e dei dirigenti, l'obbligo
della stipula del programma operativo triennale e dell'esecutivo
annuale, per citare alcune delle misure contenute nella proposta,
sono anche un segnale che vogliamo dare all'esterno: non ci sono
porti franchi in cui con i soldi pubblici qualcuno possa fare il
bello e il cattivo tempo. Se le regole valgono per il pubblico, le
stesse devono valere per il privato partecipato e controllato.
Certo, siamo consapevoli che nel caso di alcune società
partecipate dalla Regione, anche per la loro natura più
imprenditoriale, debbono esservi dei margini di operatività più
dinamici e meno rigidi rispetto ai comparti esclusivamente
pubblici, ciò anche in considerazione della diversa
mission
che hanno la pubblica amministrazione, gli erogatori dei pubblici
servizi, anche quelli di tipo privatistico, e le aziende private a
parziale o a totale partecipazione pubblica, come il Casinò e la
CVA, per dirne due delle più importanti. La legge non irrigidisce
in modo assoluto le modalità di selezione del personale e dei
fornitori, ma impone comunque selezioni pubbliche. Infatti, la
legge prescrive che le modalità saranno stabilite con regolamento
interno, quindi non necessariamente dovranno attenersi alle
disposizioni in uso per la pubblica amministrazione, cioè quelle
previste nello specifico dai codici per gli appalti o dalle norme
generali sull'ordinamento del lavoro alle dipendenze delle
amministrazioni pubbliche.
Malgrado una plausibile minore rigidità, dovuta alla natura
similprivatistica delle società interessate, l'obbligo di procedura
di selezione pubblica del personale, dei fornitori, degli erogatori
dei servizi e dei lavori rendono fattiva quella sana competizione,
che di fatto è alla base del principio della libera concorrenza. Il
principio garantito nei sistemi in cui sono note le regole, in cui
gli operatori sono privi di preferenza e le contrattazioni sono
trasparenti. Facendo così, credo che la politica ponga finalmente
le basi di un sistema virtuoso, al quale potrà accedere l'operatore
migliore, quello più qualificato e, per quanto riguarda il
personale, quello più motivato, preparato e competente.
A proposito del personale, vengo alla questione del francese. La
previsione di una prova di accesso in lingua francese per le
assunzioni nelle società partecipate dalla Regione, deriva dalla
necessità di omogeneizzare i percorsi di accesso che valgono oggi
per il pubblico impiego, ma paradossalmente questi percorsi non
sono mai valsi per le società interamente finanziate con soldi
pubblici; lo stesso vale per le procedure di assunzione.
Siamo consapevoli che non si possono mettere sullo stesso
livello la pubblica amministrazione e le società regolamentate dal
codice civile e dalle normative che regolano le imprese. Finalmente
a legge Madia definirà a breve in modo chiaro chi potrà restare
sotto il cappello pubblico e chi no. Tale commistione di fatto oggi
risulta anche piuttosto difficile da discernere, ma questa legge va
nella direzione di eliminare nicchie di privilegi o semplicemente
situazioni in cui non sono chiari e definiti i criteri di
affidamento e di reclutamento.
Non sottovalutiamo naturalmente l'utilità e la necessità della
conoscenza della lingua francese in una regione statutariamente
bilingue come la nostra, in un momento tra l'altro in cui stiamo
investendo enormi risorse, umane e finanziarie, nel potenziamento
del bilinguismo che è un patrimonio culturale al quale il nostro
gruppo, e credo tutto il Consiglio, non intende rinunciare.
Chiudo ribadendo la nostra soddisfazione per una legge quasi
bipartisan
, che potrà porre la nostra Regione tra i capifila
nel campo della trasparenza.
Presidente -
Se non ci sono richieste di intervento,
dichiaro chiusa la discussione generale. Ha chiesto la parola il
Presidente della Regione, ne ha facoltà.
Rollandin (UV) -
Ce que le rapporteur et les collègues
ont dit va dans la direction de faire comprendre les raisons pour
lesquelles on a abouti à cette proposition de loi. Toutes les
forces politiques ont approuvé cette proposition de loi. Cela est
un élément à souligner et à mettre dans le bon sens, vu l'exigence
ponctuelle d'imaginer qu'il y ait un système qui puisse être
transparent et qu'il n'y ait plus de situations différentes, là où
il y a des doutes ou quand même des difficultés à justifier une
série de passages. Je remercie encore le rapporteur qui a voulu se
mettre à disposition pour les différentes adjonctions qui ont été
faites à la loi ; dans la dernière période, la question des
remontées mécaniques est un aspect très important qui a été
accepté, autrement il y aurait eu des difficultés dans ce
secteur.
Nell'insieme le suggestioni che i colleghi hanno dato credo che
non possano che essere condivise. Per quanto ci riguarda, vogliamo
solo sottolineare che sicuramente le modalità che di volta in volta
verranno applicate saranno animate da un grande buon senso, perché
tra le partecipate ci sono le grandi società, ma ci sono anche
delle imprese molto piccole. Bisognerà anche vedere se queste
ultime resisteranno o meno rispetto all'applicazione della legge
Madia, quando obiettivamente gli elementi su cui si lavora sono di
dimensioni molto ridotte. Riguardo all'attivazione del percorso per
l'acquisizione di beni e servizi, si è fatta una distinzione tra le
società di grande rilievo e quelle che sono più ridotte, perché
altrimenti ciò che succede e che stava succedendo è che, per quanto
riguarda la distribuzione di servizi sul nostro territorio, dai
grandi appalti vengono purtroppo per la gran parte escluse le
nostre società. Questo è un dato che si sta verificando in diversi
punti anche nella nostra regione: se nelle valli c'era una
possibilità di acquisire alcune commesse di un certo tipo da parte
delle società che avevano le attività
in loco
, ora questo
rischia di sparire, con tutte le conseguenze che può portare.
Voglio sottolinearlo, perché noi stiamo vedendo che di questo passo
molti dei piccoli distributori sul territorio - parlo in
particolare nelle valli laterali, e credo tanti conoscano questa
situazione - si troveranno in difficoltà. Questi soggetti dovranno
attrezzarsi, dovranno mettersi in rete, dovranno cooperare, perché
altrimenti non saranno in grado di seguire un percorso che oggi
impone determinate quantità, determinate masse critiche che sono
oggettivamente pesanti.
Io credo che il limite che è stato messo dei 40 mila euro per
quanto riguarda i servizi debba essere applicato con molto buon
senso. Lo dico senza avere reticenze su un passaggio importante che
la norma prevede, però teniamo conto anche di applicarla con la
giusta attenzione. Consideriamo che è vero che abbiamo delle
società organizzate e che stanno per quotarsi in Borsa, quindi che
ci sia credo tutta la capacità e il peso per affrontare sui mercati
anche le gare di un certo livello, ma che ci sono pure società di
dimensioni molto ridotte, che sicuramente devono adattare i loro
sistemi per renderli trasparenti, ma in modo che siano anche un po'
collegati con la nostra realtà. Con questo auspicio, io ringrazio
ancora tutti i componenti della Commissione che hanno lavorato con
grande impegno e il risultato è sicuramente molto positivo.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Mi dispiace non essere intervenuto nella
discussione generale, visto che c'è stato un certo richiamo su
questa cosa: mi fa piacere, vuol dire che il mio punto di vista è
preso in considerazione e di questo sono grato a tutti i colleghi.
Noi come gruppo - in questo momento ci sono solo io, ma la
decisione è stata presa ovviamente da entrambi già tempo fa - siamo
contrari a questo disegno di legge e l'abbiamo detto in più
occasioni, nei due anni durante i quali si è discusso di questa
proposta di legge.
È stata una discussione lunga e travagliata, ma che di fatto ha
partorito un topolino. La montagna di questo Consiglio partorisce
alla fine un topolino, perché - come qualcuno ha ricordato - è
stata più incisiva un'azione fatta dal Consiglio di Stato, che
qualunque altra legge o regolamento ci sia qui dentro.
Il Presidente ha parlato di buon senso, che in effetti è quello
che manca in Valle d'Aosta, soprattutto per ciò che accade nelle
partecipate: a volte magari ci sono dipendenti che si possono
tranquillamente arrogare il diritto di sfiduciare il proprio
presidente di società, decidendo cosa fare, come fare e quando
andare al lavoro; oppure si fanno avanzamenti di carriera di
persone con titoli che non stanno né in cielo né in terra, ma che
diventano responsabili e gestiscono di tutto di più.
Fare una legge sul buon senso è impossibile, perché quella è una
cosa che non si può normare. Si cerca di mettere delle regole. Io
capisco le posizioni di chi ha proposto la legge, almeno
inizialmente, per provare a mettere un argine a qualcosa: la
situazione è talmente compromessa che proviamo almeno a mettere
qualche punto fermo. È un punto di vista che io comprendo. Per chi
è più bravo di me in politica e si rende conto che quest'ultima è
fatta di piccoli passi, è un punto di vista che può esserci: sposto
un po' più in là il mio confine e ogni volta ottengo qualcosina in
più. Noi invece siamo un pochino meno pazienti e ci piacerebbe
avere dei risultati un po' più in fretta. Sì, noi siamo per "il
tutto e subito", è vero. Però poi ci viene detto che così non
otterremo niente: non è vero, qualcosa lo otteniamo anche noi, ogni
tanto. Tuttavia, dobbiamo stare attenti, perché da un punto di
vista mondiale ci siamo accorti che anche altri poi vogliono tutto
subito e in altre nazioni si fanno delle scelte talmente dirompenti
che prima o poi arriveranno anche da noi. Quando arriveranno, poi
tutto questo sistema che fine farà?
Io spero che questo provvedimento dia dei risultati concreti e
positivi, perché c'è da dire che le leggi vengono fatte, ma spesso
vengono disattese, restano lì e non si ottiene nulla. Il fatto di
pubblicizzare le assunzioni, per esempio, era una cosa che si
doveva fare secondo me a prescindere e non c'era bisogno di
scriverlo in una legge. Il fatto di averlo dovuto fare, dà di per
sé un segnale molto brutto di ciò che è la Valle d'Aosta. Così come
dà un segnale molto brutto il fatto che dobbiamo normare in maniera
specifica come si fanno le assunzioni, perché sappiamo benissimo
che altrimenti vengono fatte in maniera del tutto personale e
privatistica. Voi direte: è la legge che lo permette. Sì, ma
sappiamo che certe leggi fanno schifo e soprattutto distorcono la
realtà.
Potrei entrare in mille dettagli, perché la genesi di questa
legge l'ho seguita dall'inizio, collega La Torre, ho seguito tutti
i punti, i passaggi, le audizioni e tutto ciò che è accaduto per
arrivare a questo punto. Credo che questa legge tutto sommato
faccia poco onore a questa Regione, perché cerca di normare quella
che è stata una gestione politico affaristica personalistica delle
società partecipate e cerca semplicemente di dare un piccolo
correttivo. In realtà, non la sistema la gestione! Quindi, siccome
sono per "il tutto e subito", io voterò contro questa legge. Si
poteva fare molto di più, si doveva fare molto di più e si dovrà
fare molto di più. Purtroppo ancora una volta, almeno come Governo
e come maggioranza, non credo che abbiate dato il meglio di ciò che
potevate dare.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Per aggiungere la nostra posizione su
questa proposta di legge, che abbiamo scritto insieme ai colleghi:
l'abbiamo firmata e oggi comunque un passo avanti si fa per il
settore delle partecipate. Lo dico soprattutto per chi ci ascolta,
perché altrimenti sentiamo parole come: forma, sostanza, abbiamo
fatto piccoli passi... Se sarà approvata questa norma, avremo fatto
numerosi passi: come un alpinista che ha deciso di scalare il Monte
Bianco, oggi noi siamo sopra il Rifugio Gonella; abbiamo già fatto
un tratto. Non tutti possono scalare il Monte Bianco, partendo da
1600 metri magari, ma un pezzo l'abbiamo fatto. Non ci siamo fatti
portare dall'elicottero e siamo già ampiamente sopra il Gonella,
però per arrivare ai 4810 metri ci va ancora un po' di allenamento
e un po' di ore. Quindi un passaggio oggi è stato fatto e su questo
vorrei fare due ragionamenti.
Ho ascoltato le riflessioni del presidente Rollandin. Conosciamo
quanto il Governo la situazione dei paesini e delle piccole
comunità delle vallate laterali meno turistiche, dove assolutamente
c'è la possibilità di utilizzare l'affidamento sotto i 40 mila
euro. Con questa legge non si modifica assolutamente tale
possibilità e, a maggior ragione, si gioca una partita ancora più
importante, affinché gli attori economici delle piccole comunità
sappiano chi è stato invitato e chi no. La legge lo permette e
questa proposta non vieta quel passaggio, anzi, ci aiuta ad andare
nella direzione di far vivere ogni tanto anche delle forniture e
delle realtà, senza guardare solo il discorso economico. Su questo
ci trovate completamente d'accordo, con delle regole di trasparenza
di cui dare contezza e rendere di dominio pubblico. Questo è il
ragionamento, proprio perché vorrei che andassimo in quella
direzione.
Conoscete le battaglie che come gruppo abbiamo fatto per anni su
questo tema: oggi è un grande passo ed è inutile parlare del
passato. Se questa proposta di legge sarà approvata, l'articolo 5
modificherà completamente il discorso delle assunzioni. E
l'articolo 7 creerà quelle condizioni di casa di vetro, perché c'è
scritto al comma 3 che "gli elenchi degli operatori economici di
cui al comma 2, nonché l'esito dei relativi affidamenti, sono
puntualmente pubblicati su apposita sezione del sito delle
società". Questo vuol dire che - non per le piccole, ma per le
grandi società partecipate; per la Casinò S.p.A. - questa è una
svolta epocale, perché i fornitori saranno comunque sul sito
internet di Finaosta e della Regione, si saprà chi fornisce alla
casa da gioco e gli operatori economici lo sapranno, mentre oggi
non è così. Se questo non è un grande passo! Io penso veramente che
siamo sul crinale e stiamo arrivando in alto. Lei dice che si
doveva fare prima. Noi, quanto lei, di battaglie in quest'aula ne
abbiamo fatte e le abbiamo scritte: oggi le approviamo grazie a
tutti coloro che condividono quantomeno questo primo passaggio
importante.
Sto parlando delle grandi società, perché è giusta la
distinzione che ha fatto prima il Presidente della Regione.
Parliamo delle società attrezzate, di affidamenti diretti o
indiretti a gare non aperte ma mediate, quindi con cinque o dieci
inviti: per la prima volta si saprà - lei dice che era scontato, ma
io dico no, perché non era così! - che sono state invitate, per
esempio, cinque aziende edili nella Valtournenche per fare una
pulizia della diga di Cignana, con un importo di 150 mila euro;
sarà pubblicato sul sito di Finaosta e della Regione chi è stato
invitato e chi ha vinto. Scusate colleghi, scusate imprenditori
valdostani, scusate comunità valdostana: sarà un passo avanti,
perché a oggi non è così! Facciamo un altro esempio? Il Forte di
Bard: ci sarà una fornitura di servizi e verrà pubblicato quante
aziende sono state invitate dai paesini delle comunità attorno al
Forte di Bard e quale ha vinto. Non sarà più solo un segreto di
Pulcinella dei consiglieri regionali, perché la comunità potrà
valutare, integrare, modificare e farci una grossa pressione come
eletti per dire: io ho i requisiti, ma non sono mai stato invitato.
Per la prima volta tutto questo è pubblico.
Scusate se sono stato lungo, ma sono delle battaglie che
comunque dal punto di vista politico più volte abbiamo sostenuto.
Oggi nel sistema Valle d'Aosta, se sarà approvata questa proposta
legge, si farà un bel passo avanti e per la prima volta una casa di
vetro inizierà a prendere una sua forma, per iniziare un percorso
diverso rispetto al passato.
Presidente -
Non ci sono altri interventi, possiamo
mettere in votazione il disegno di legge nel nuovo testo proposto
dalla II Commissione.
Articolo 1, dichiaro aperta la votazione.
Esito della votazione:
Presenti: 34
Votanti           
: 34
Favorevoli: 33
Contrari: 1
Il Consiglio approva.
Stesso esito sugli articoli dal 2 al 7.
All'articolo 8, c'è l'emendamento del collega La Torre, che ha
chiesto la parola per illustrarlo: ne ha facoltà.
La Torre (UV) -
L'emendamento al nuovo testo è alla
lettera g) comma 3 dell'articolo 8: prima della parola "attraverso"
è inserita la parola "anche". Questa è una richiesta specifica dei
sindacati, che tra l'altro ha una ragione di essere, perché abbiamo
rilevato che anche nella legge Madia viene inserito il termine
"anche" e chiarisce quello che poi è di fatto il rapporto sindacale
di contrattazione. Quindi a pieno titolo può essere inserito il
termine "anche".
Presidente -
Non ci sono richieste, possiamo mettere in
votazione l'articolo 8 così come emendato. Dichiaro aperta la
votazione.
Esito della votazione:
Presenti: 34
Votanti           
: 34
Favorevoli: 33
Contrari: 1
Il Consiglio approva.
Stesso esito per gli articoli dal 9 al 13.
Metto in votazione il disegno di legge nel suo complesso.
Dichiaro aperta la votazione.
Esito della votazione:
Presenti: 34
Votanti           
: 34
Favorevoli: 33
Contrari:1
Il Consiglio approva.
