Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4271 del 10 marzo 1993 - Resoconto
OGGETTO N. 4271/IX Assunzione dell'incarico da parte del
nuovo amministratore straordinario dell'U.S.L.
(Interrogazione).
Interrogazione Premesso che la Giunta regionale, con delibera
n. 154 dell'8 gennaio 93, ha designato l'Ing. Giorgio Buongiorno
quale Amministratore delegato dell'U.S.L.;
Poiché, a quasi due mesi dalla nomina, secondo indiscrezioni,
l'Ing. Buongiorno non avrebbe ancora iniziato a tempo pieno il suo
lavoro presso l'U.S.L.;
Il sottoscritto Consigliere regionale
Interroga
l'Assessore competente al fine di conoscere:
a) se e quando l'Ing. Buongiorno ha assunto a tempo pieno
l'incarico di Amministratore delegato dell'U.S.L., interrompendo il
suo precedente rapporto di lavoro;
b) se e quando l'Assessore si è incontrato con il nuovo
Amministratore delegato dell'U.S.L. e, in caso di risposta
positiva, se sono state definite le rispettive competenze nonché il
quadro di programmazione degli interventi da effettuare all'interno
della struttura sanitaria.
F.to: Pascale.
Presidente
Ha chiesto di parlare l'Assessore alla
Sanità ed Assistenza Sociale Cout.
Cout (PCI-PDS)
Innanzitutto penso si debba
precisare che il decreto sugli amministratori straordinari
dell'USL, di cui alla legge 111/91, è stato reiterato dal Governo
per la quinta volta senza che il Parlamento sia stato in grado di
convertirlo in legge. Ciò mi pare che si possa dire che è a grave
danno di ogni possibile politica programmatoria della Regione in
questa materia. Basti pensare, tanto per fare un esempio, alle
difficoltà a cui le Regioni si trovano di fronte; basti pensare, ad
esempio, che il decreto 510, pubblicato il 30 dicembre 92,
stabiliva nel 31 dicembre il termine per la indicazione della terna
da parte dei garanti, e che il nuovo decreto n. 45/93, pubblicato
nella Gazzetta Ufficiale del 2 marzo 1993, sopprime il comitato dei
garanti e stabilisce che le regioni devono emanare entro il 31.3.93
il regolamento che disciplina il funzionamento della Conferenza dei
sindaci, organo che dovrebbe sostituire il comitato dei garanti.
Questo per dire del pasticcio a cui ci troviamo di fronte in queste
materie e anche delle difficoltà se non della impossibilità molte
volte di rispondere in tempo a decreti che chiedono addirittura di
fare delle cose prima della reale emanazione.
Direi che per alcuni aspetti qui siamo addirittura oltre i
limiti del ridicolo, e questo va senz'altro detto.
I problemi d'altronde non sono solo delle regioni. In questa
fase di vuoto legislativo è difficile mettere a capo dell'USL dei
manager, in quanto questi non hanno per il momento sicurezze per il
futuro poiché ogni due mesi decadono e sono nelle mani di chi li
deve nominare, oltre a trovarsi di fronte a difficoltà burocratiche
che si frappongono alla loro nomina.
L'ing. Buongiorno, attuale amministratore dell'USL, è un manager
dell'Olivetti, che ha dichiarato la propria volontà di candidarsi
alla carica di direttore generale dell'USL non appena sarà
costituita con legge regionale l'azienda USL. In questo caso, di
fronte ad un contratto quinquennale di diritto privato, revocabile
solo in caso di grave disavanzo nella gestione o di gravi
inadempienze, il tempo pieno è obbligatorio e stabilito dalla legge
stessa, mentre sinora nei decreti questo non era stabilito.
Il manager dell'USL avrà quindi davanti a sé una prospettiva di
lavoro quinquennale e saprà di essere giudicato solo sulla base dei
risultati di gestione ottenuti.
Nell'attuale situazione di "anarchia" legislativa l'ing.
Buongiorno ha preferito, dopo averne informato la Regione, non
interrompere del tutto il proprio rapporto di lavoro con la
Olivetti, in considerazione della precarietà della carica di
amministratore straordinario. Ciò nonostante direi che l'impegno
profuso dall'attuale amministratore USL è totale e sta producendo
risultati positivi, come testimoniano anche le ultime prese di
posizione a suo favore da parte di tutti i sindacati medici. A
conferma di ciò vorrei citare un commento che è comparso sui
giornali, dove si dice che l'amministratore straordinario ha
dimostrato di saper risolvere in poco tempo problemi che si
trascinavano da tempo. L'attuale amministratore in effetti è lì da
circa 45 giorni e mi sembra che abbia dimostrato di essere in grado
in futuro eventualmente di assumere l'incarico di direttore
generale e nello stesso tempo di saper gestire questo periodo di
transizione che ci porterà ad una organizzazione diversa
dell'azienda USL.
Come Regione abbiamo deliberato per la composizione dell'elenco
degli aspiranti al titolo di direttore generale ed abbiamo
richiesto i nominativi per la composizione della commissione che
dovrà valutare le richieste che verranno fatte per l'incarico di
direttore.
Rispetto al secondo punto della interrogazione, posso confermare
che gli incontri del sottoscritto e dei dirigenti dell'Assessorato
con l'amministratore straordinario dell'USL - e non amministratore
delegato, come mi sembra fra l'altro fosse stato indicato - sono
frequenti, avvengono con cadenze non dico giornaliere ma con
diverse cadenze nel corso della settimana, e questi incontri sono
tutti improntati nell'ottica della collaborazione reciproca e della
definizione delle competenze specifiche, che sono di programmazione
e di controllo per la Regione e di gestione per l'USL.
Purtroppo devo dire che i problemi che sono ereditati dall'ing.
Buongiorno all'interno dell'USL, così come quelli che sono
ereditati dal sottoscritto nell'Assessorato, non sono certo di
facile soluzione e i tempi del cambiamento non possono essere
immediati. Questo non per voler fare colpa ad alcuno di coloro che
ci hanno preceduto, ma perché è una situazione che si trascina da
anni e che avrà bisogno di un po' di tempo per un cambiamento
totale.
Posso confermare che qualcosa si sta muovendo ed in senso
positivo. Stiamo definendo insieme all'USL gli accordi di lavoro,
cercando di passare ad una ottica aziendalistica dei piani di
lavoro: su questo sta lavorando l'ing. Buongiorno in modo
particolare in questo momento e mi diceva ieri che i piani di
lavoro sono stati riesaminati tutti. Stiamo definendo le
ristrutturazioni urgenti all'interno dell'ospedale di viale
Ginevra; stiamo instaurando assieme all'USL un sistema di
programmazione dei concorsi al fine di risolvere i problemi più
urgenti di carenza di organico; stiamo soprattutto cercando di
impostare la costruzione di quella che sarà l'azienda USL, ente
strumentale della Regione, dotato di autonomia, che segnerà il
definitivo trapasso dal vecchio al nuovo. Auspico che questo
periodo possa avvenire al più presto, in questo modo l'azienda e
l'ospedale abbiano una loro autonomia gestionale e ne risponderanno
in proprio; si tratterà di vedere per tutto il resto quali saranno
i rapporti fra USL e Regione. Per questo con all'ing. Buongiorno ci
eravamo chiesti se in questo periodo di transizione non sarebbe
opportuno, proprio per assicurare questo passaggio dal vecchio al
nuovo, costituire un gruppo di lavoro fra Assessorato e USL, che
desse delle indicazioni per gestire questa fase di transizione.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Ringrazio l'Assessore per le risposte,
che però non mi hanno soddisfatto. Intanto c'è la conferma di
queste indiscrezioni che avevo raccolto e cioè che l'attuale
amministratore dell'USL mantiene un doppio lavoro, presumo anche un
doppio stipendio e non so fino a che punto questo sia legittimo. Ma
il dato di fondo rimane che la situazione non è migliorata rispetto
ai mesi precedenti. Si era fatta negli ultimi mesi del 1992 tutta
una polemica, che tendeva a fare del vecchio amministratore il
capro espiatorio di tutti i mali della sanità, e si era fatta
balenare l'ipotesi che bastava cambiarlo per sistemare tutto. Non
mi pare che siamo in questa situazione.
Certamente l'ing. Buongiorno ha delle qualità; l'Assessore
citava alcuni pezzi di un articolo, ma si è dimenticato di dire che
c'è una ferma protesta dei primari dell'ospedale, i quali
ribadiscono che il problema fondamentale non è questo o
quell'amministratore, ma è la definizione delle competenze fra
Assessorato alla Sanità e USL. C'è una invadenza, ma c'è sempre
stata una invadenza dell'Assessorato su quelle che sono le
competenze dell'USL e non mi pare che su questo ci siano stati dei
passi avanti con il nuovo amministratore, anche se prendo atto che
quanto meno con questo amministratore c'è un colloquio in corso.
mente per mesi non c'era stato neanche il colloquio fra
il vecchio amministratore e il nuovo Assessore.
Comunque non mi pare che la situazione sia molto migliorata.
