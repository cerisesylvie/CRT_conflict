Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1474 del 7 ottobre 2015 - Resoconto
OGGETTO N. 1474/XIV - Interpellanza: "Iniziative per la
razionalizzazione e riduzione dei costi delle società
partecipate".
Presidente
- La parola al collega Laurent Viérin.
Viérin L. (UVP)
- Merci Monsieur le Président.
Avevamo annunciato questa mattina che avremmo dibattuto in
questo Consiglio di società partecipate. Ci diletteremo poi con
l'Assessore Marguerettaz sugli impianti a fune di nuovo -
diletteremo in senso lato, nel senso che parleremo di alcune
preoccupazioni che abbiamo in merito -, ma abbiamo voluto riportare
all'attenzione di questo Consiglio un dossier che è fermo da mesi,
per non dire da più di un anno e, come direbbero a Napoli, puntuali
come una cambiale in autunno ci presentiamo con il tema delle
partecipate.
Allora, Assessore Perron, lei che ha ereditato quest'importante
delega da altri colleghi e che oggi ha in capo al suo dicastero
quest'onore, ma soprattutto quest'onere di presentare al Consiglio,
d'intesa con il Presidente della Commissione Leonardo La Torre, in
base a quest'accordo che c'era in Consiglio...una legge che
sinceramente è una legge un po' ferma. Noi assieme alle altre forze
di opposizione abbiamo cercato di dare il nostro massimo contributo
in questi mesi sul tema delle società partecipate, ma abbiamo
notato che c'è ogni tanto un po' di...non diciamo di lassismo, però
è un dossier che si è un po' arenato. Annunciamo spesso...e forse
presi un po' dall'effetto annuncio si annunciano i provvedimenti,
non voglio andare a scomodare la collega Fontana sul reddito minimo
di cittadinanza, per dire che uno magari ha un'idea, lo annuncia,
dopodiché iniziano i dibattiti in commissione e poi alla
fine...
(interruzione della Consigliera Fontana, fuori
microfono)
...ci si arena...sì, anche le partecipate erano pronte un anno
fa.
Presidente
- Pregherei di stare sull'argomento. Grazie
collega Fontana. Prego collega Viérin.
Viérin L. (UVP)
- ...era semplicemente per fare capire
che spesso si annunciano le cose, poi non sempre i tempi tecnici e
i dibattiti portano a quelli che sono i risultati auspicati.
Detto ciò, sulle società partecipate noi pensiamo che si sia un
po' perso tempo, nel senso che intanto si sono gestite le elezioni
comunali, si sono gestiti certi passaggi politici e, pur
riconoscendo alle società partecipate ancora un indotto in termini
di assunzioni, di possibilità di sbocco, noi crediamo che queste
società, come detto spesso in quest'aula, non debbano diventare
false illusioni che noi distribuiamo ai giovani. Abbiamo l'esempio
del Casinò,
che per anni è stato un po' foriero di
prospettive che oggi purtroppo vengono disilluse dalle situazioni
contingenti: dalla crisi, da...insomma, da quella che può essere
una situazione negativa e abbiamo l'esempio della più grande
partecipata oggi che è CVA
,
dove effettivamente una
situazione non florida anche da un punto di vista economico, visti
i bilanci, per vari motivi, anche gli intoppi che sono
successi...oggi diventano così delle realtà che effettivamente sono
parallele al mondo dell'Amministrazione. Spesso, soprattutto in un
momento di crisi, noi ci chiediamo se queste società partecipate
abbiano le stesse regole che noi stiamo cercando di mettere nel
pubblico, nell'Amministrazione regionale. Spesso i vincoli, anche
di patti nazionali, di disposizioni che vengono prese a livello
nazionale hanno influenza diretta: pensiamo al blocco delle
assunzioni nel pubblico, alle non sostituzioni, all'obbligo sui
pensionamenti, piuttosto che su altre cose che invece noi vediamo
nel settore delle partecipate che spesso vengono un po' disattese:
benefit
piuttosto che emolumenti.
Era un grande tema quello delle società partecipate, il primo
tema era la questione del tetto agli emolumenti. Oggi qualcosa è
stato fatto nelle partecipate. Avevamo la questione della
trasparenza nelle assunzioni, per inserire almeno certe regole che
potessero in qualche modo garantire trasparenza per tutti e tutela
nei confronti della comunità, soprattutto di credibilità per la
politica.
Detto questo, in un periodo di crisi, di tagli in settori
cruciali: pensiamo alle microcomunità, ne abbiamo parlato questa
mattina, al sociale, gli asili, gli anziani, piuttosto che certe
scelte che questo bilancio dovrà,
bon gré
mal gré,
portare...oggi l'idea di portare di nuovo quest'iniziativa,
Assessore, è per riportare il tema all'attenzione del Consiglio.
Intanto le chiediamo nell'interpellanza: quali iniziative si
intendano mettere in campo nell'attesa dell'approvazione della
legge che, se non abbiamo capito male, è ferma, anzi è ferma da
parecchio e quali siano nell'idea del Governo nella
predisposizione...al momento di imbastire il bilancio quali siano
oggi le idee che voi pensate di mettere in campo sulle società
partecipate. Questa mattina con l'Assessore Marguerettaz abbiamo
dibattuto di certi paradossi, non vogliamo andare a scomodare
responsabilità contabili o altro, ma se in un'amministrazione
pubblica, quando c'è una professionalità interna che può svolgere
la mansione e vengono affidati incarichi esterni...noi sappiamo
certi dirigenti regionali che problemi hanno avuto in merito!
Allora, questo per dire che i dossier vanno affrontati
parallelamente...Amministrazione regionale, ma anche società
partecipate. Noi vi chiediamo quindi quali siano le
iniziative...
(interruzione di un Consigliere, fuori microfono)
...vi chiediamo inoltre quali siano negli ultimi sei mesi le
assunzioni a grandi linee nei due gruppi: un gruppo è il gruppo CVA
e abbiamo anche inserito l'INVA, perché è un'altra società che
spesso esula un po' da tante regole. Soprattutto dopo le elezioni
comunali abbiamo appreso con piacere che certi candidati di alcune
liste il giorno dopo avevano la scrivania, avevano un posto di
lavoro. Ben per loro, sarà stata una combinazione che...di persone
bravissime ce ne sono in tutte le liste, noi siamo certi, però,
combinazione, la pallina della fortuna è ricaduta in un certo
agone. Diciamo questo per dire che anche questa è credibilità della
politica, soprattutto in un momento di difficoltà. Siamo tutti
convinti che questo possa essere un momento - e lo diciamo da mesi
tutti assieme in modo condiviso - per dare delle regole certe...e
quali e quante siano state queste assunzioni, soprattutto con che
mansioni e soprattutto con che criteri e in base a quali
selezioni.
La terza domanda poi è un po' più complessa, Assessore, ce ne
rendiamo conto, è più una questione per sollecitare tutto
l'argomento, è:
"...a quanto ammontano i benefit nel panorama
delle società in house e partecipate
", perché noi crediamo che
lì sia un altro luogo dove razionalizzare, andare ad intervenire,
cercare magari di mettere un po' di ordine per cercare nel
calderone generale dei tagli e dell'ammontare del bilancio della
Regione...di poter fare delle scelte che noi speriamo siano...a
differenza di quant'è avvenuto in queste prime settimane di
discussione del bilancio, lo abbiamo visto sulla questione della
centrale unica, dove forse i tecnici si sono mossi prima dei
politici, ma anche altre questioni, dove si fanno delle riunioni
tecniche, si annunciano certe cose e si crea allarmismo, dopodiché
si deve venire a riparare qui in aula, o a cercare comunque di
modificare...gli asili nido, piuttosto che altre questioni.
Vorremmo quindi incardinare ben bene questo tema delle società
partecipate in un momento che noi giudichiamo delicato e ci
rendiamo conto che sarà un momento di scelte difficili. Continuiamo
a dire e a sostenere sin dalla prima adunanza di questa nuova
ripresa autunnale che le forze di opposizione ci sono nel voler
affrontare in modo condiviso le cose, ma il metodo dev'essere
diverso, perché non si può apprendere dai giornali il giorno prima
la chiusura o il taglio del 50 percento dell'Istituto musicale e il
giorno dopo si smentisce! Il giorno dopo si parla di asili, il
giorno dopo la centrale, adesso gli impianti a fune, cioè noi
vorremmo che a monte - prima di scelte che qualcuno dice tecniche,
altri definiscono politiche - ci sia veramente la politica che
prende in mano queste cose con una reale volontà di condivisione,
almeno nell'agone politico di quest'aula o, meglio, attraverso le
commissioni, per arrivare - eventualmente anche con dei distinguo e
anche con delle sensibilità magari diverse - ad un'assunzione di
responsabilità collettiva su certe scelte, su altre sicuramente
sarà diverso, perché le scelte sono in capo a chi governa.
Sicuramente l'opposizione non è miope nei confronti di una
condivisione e nei confronti di certe scelte che devono
razionalizzare, come razionalizzare e in che modo magari si può
vedere assieme.
Presidente -
Grazie collega. La parola all'Assessore
Perron.
Perron (UV) -
Grazie Signor Presidente.
La Regione ha già iniziato negli scorsi anni un percorso di
razionalizzazione e di riorganizzazione delle società partecipate,
a questo proposito mi permetto di ricordare, ad esempio, per
rimanere alle società che sono operanti nel settore elettrico, la
dismissione delle partecipazioni che erano possedute nel capitale
sociale della Cooperativa Elettrica Gignod e della Cooperativa
Forza e Luce di Aosta. Per quello che riguarda le partecipazioni
indirette, dal 2011 in poi, ad esempio, nel settore delle società
di gestione degli impianti a fune si è dato corso ad un'operazione
di razionalizzazione di queste società. Nello specifico nel 2015
abbiamo approvato la delibera n. 428 che prevede un piano operativo
di razionalizzazione delle partecipazioni, questo per recepire una
norma contenuta peraltro nella legge di stabilità del 2015. Con
questo piano abbiamo pensato di procedere ad una riduzione delle
società dirette ed indirette, eliminando la nostra partecipazione
in quelle che non si ritenevano in qualche modo indispensabili al
perseguimento delle finalità istituzionali. Abbiamo eliminato la
nostra partecipazione - le tralascio, collega, la percentuale di
possesso e il valore nominale della partecipazione -, la nostra
presenza nella Banca Popolare Etica, nella
Cooperativa Les
Relieurs
, nelle
Caves Cooperatives de Donnas
, nella
Cave des Onzes Communes
, nella
Cave du Vin Blanc
,
nella
Crotta di Vegneron
, nella Cofruits, nell'IPLA, nella
SIT di Saint-Barthélemy e nella Valgrisenche... Gli uffici hanno
sollecitato poi le società interessate e quindi sono in corso di
definizione le procedure da adottare per completare questo processo
assolutamente entro il 31 dicembre 2015.
In questo stesso piano sono poi previste alcune misure per
contenere ancora di più il costo di funzionamento delle società
partecipate. La Giunta ha adottato alcune direttive che in questo
caso sono rivolte in modo particolare alle società
in house
sia dirette che indirette, che vanno nella direzione di contenere
sia gli oneri contrattuali che quelli che derivano o possono
derivare da assunzioni di personale, in modo particolare la
possibilità di ricoprire in una misura non superiore al 50 percento
i posti che si renderanno disponibili a seguito di dimissioni,
licenziamenti, pensionamenti per un periodo corrispondente al
blocco del rinnovo dei contratti nel settore del pubblico impiego
regionale. La riduzione dei costi complessivi di personale e
amministratori per un importo minimo del 3 percento da attuarsi nel
triennio 2015-2018 rispetto ai costi complessivi di personale e
amministratori che sono stati sostenuti nel 2014, il contenimento
assoluto dell'uso del superminimo, anche prevedendo la facoltà di
riassorbimento di questo nei confronti dei nuovi assunti.
Si è ragionato sul contenimento dei costi di funzionamento,
questa è una norma prevista peraltro in legge finanziaria, voglio
ricordarlo, dove si sono date ulteriori disposizioni in materia di
riduzione dei compensi: il trattamento economico annuo lordo che
spetta ai singoli componenti degli organi di amministrazione e di
controllo di società controllate direttamente o indirettamente
dalla Regione non può essere determinato in misura superiore al 70
percento del trattamento indennitario del Presidente della Giunta;
i
fringe benefit
riconosciuti agli amministratori delle
società controllate direttamente o indirettamente dalla Regione non
possono superare il 10 percento del trattamento economico lordo
onnicomprensivo, questo si applica anche ai titolari di incarico
dirigenziale e al personale direttivo delle stesse società; agli
amministratori delle società controllate direttamente o
indirettamente dalla Regione può essere riconosciuta un'indennità
di risultato soltanto in presenza di un equilibrio
economico-finanziario, cioè qualora sia dimostrato un miglioramento
della situazione economico-finanziaria rispetto alla media degli
ultimi due esercizi precedenti, tenuto conto ovviamente
dell'oggetto sociale, del livello complessivo degli investimenti
mantenuti e realizzati, qui in misura non superiore al 40 percento
del rispettivo trattamento economico. Sono inoltre state previste
delle disposizioni per quello che riguarda la cumulabilità degli
incarichi nelle società partecipate della Regione, in aggiunta
rispetto alla legge che disciplina le nomine di designazione di
competenza regionale: è cioè previsto che gli incarichi negli
organi di amministrazione non siano cumulabili e che gli incarichi
negli organi di controllo siano tra loro cumulabili in misura non
superiore ad uno. Con la delibera n. 364 del 2015 si è definito
quello che è il controllo analogo dell'azionista Regione sulle
società
in house
. In questa deliberazione sono specificati i
contenuti dei documenti strategici che le società devono
trasmettere alla Regione per l'esercizio del controllo analogo: tra
questi si trovano delle specifiche misure di riduzione del costo
del personale, contenimento degli oneri contrattuali, da recepire
qualora ci fosse una contrattazione sul personale anche in quella
sede.
Per quello che riguarda le assunzioni, molto sinteticamente nel
gruppo CVA si è proceduto all'assunzione a maggio 2015 di un
impiegato a tempo indeterminato; a giugno 2015 di un impiegato a
tempo determinato per un anno di tempo; il 1° giugno 2015 di un
impiegato a tempo determinato part-time fino al 30 giugno 2016; di
un impiegato dal 1° agosto a tempo indeterminato e di un impiegato
dal 1° luglio a tempo determinato. Le procedure di assunzione sono
avvenute con concorso, con una prova orale e in alcuni casi con
prova scritta, più colloquio orale. Non ci sono state assunzioni in
DEVAL, ci sono state quattro assunzioni in INVA, avvenute a seguito
di quattro cessazioni: una per sostituzione di una dimissione...di
un contratto a tempo determinato, una per esigenze organizzative
legate alla nuova attività della CUC, due per sostituzioni di
personale assente per maternità nelle mansioni di operatore
front office
sanitario.
Sul punto 3, collega, non ho oggi una panoramica dettagliata di
quelli che sono e a quanto ammontano i
benefit
; ho chiesto a
tutte le società partecipate direttamente e indirettamente di
fornirmi i dati al fine di avere un quadro chiaro ed esaustivo e
completo da potervi fornire. Prendo quindi l'impegno a fornirvelo
in una fase successiva, non appena avrò tutte le informazioni;
questo credo che permetterà, come lei ha anche accennato in
precedenza, di riprendere anche all'interno della commissione - mi
pare che sia già stata convocata per la settimana prossima una
riunione in tal senso - il cammino della discussione sulle società
partecipate. Anche questo dato che mi impegno a darvi credo che
permetterà alla commissione di fare delle valutazioni più
approfondite e puntuali nella riscrittura delle norme che dovranno
regolare il comparto di quest'importante settore della Valle
d'Aosta. Grazie.
Presidente -
La parola al Consigliere Laurent Viérin.
Viérin L. (UVP) -
Merci Président.
Grazie Assessore per le risposte seppur parziali che lei ci ha
fornito. Come abbiamo anticipato, volevamo riportare il tema
all'attenzione del Consiglio, che è un tema molto delicato.
Capiamo, siamo tutti consapevoli che le società partecipate possano
essere un indotto e soprattutto anche una prospettiva lavorativa
per alcune professionalità della nostra comunità. Il problema anche
in termini di prospettive lavorative è sempre di vedere quello che
succede nell'Amministrazione e negli Enti locali. In finanziaria,
se non abbiamo capito male, è inserito un articolo che prevede la
mobilità o il distacco, comprendendo in una sorta di comparto unico
allargato la possibilità di mettere in mobilità le persone che sono
in Amministrazione o viceversa per cercare di razionalizzare anche
questo personale. Negli anni la nostra comunità ha avuto
un'impostazione anche di bilancio che poteva garantire il pubblico
in una percentuale che possiamo anche affermare molto cospicua,
oggi con le risorse pubbliche ridotte bisogna sapersi inventare
delle misure che vanno a favore dell'iniziativa privata, che vanno
a creare indotto sul territorio, perché non possiamo pensare di
continuare a riempire gli uffici e pensare che a queste persone
possiamo garantire il lavoro per tutta la vita, perché non ce n'è
più, quindi sia le assunzioni che sono state effettuate, che sono
sicuramente importanti... Noi per queste, come abbiamo detto tante
volte non solo noi, in modo condiviso, pretendiamo, chiediamo che
ci sia trasparenza affinché appunto non ci siano le solite cose
imbarazzanti. Soprattutto ci risulta che ancora in questo periodo
continuino ad esserci assunzioni in CVA, quando nelle stesse ore
voi inserite un articolo di legge in finanziaria che prevede la
mobilità e probabilmente per realtà come il Casinò, immaginiamo,
perché fino ad adesso anche al Casinò si è parlato di tagli sulla
forza lavoro, ma forse...anche la questione che voi avete inserito
e iniziato a discutere del controllo regionale, degli uffici sarà
una questione da affrontare.
Ora, noi oggi non vorremmo lasciare delle persone a casa in un
certo settore e contemporaneamente assumerne delle nuove, con tutto
il rispetto delle nuove assunzioni, che ci stanno, in altri
settori, perché sarebbe un paradosso! È come al Casinò quando si
tagliava a qualcuno e si promuoveva qualcun altro, quando si
facevano i prepensionamenti e si faceva credere ai
dealer
che ci sarebbe stato lavoro per tutta la vita, cioè oggi capra e
cavoli sarà difficile salvarli, ma se almeno c'è una credibilità
politica di non creare false illusioni soprattutto nei giovani, noi
crediamo che le partecipate debbano far parte di un insieme con
l'Amministrazione. Abbiamo preso atto che certe questioni sulle
sostituzioni, sulle non assunzioni in percentuale totale ci sono
già, oggi però quello che manca è armonizzare, secondo noi, quelle
che sono delle regole che l'Amministrazione si può dare, anche
perché abbiamo notizia, e penso che tutti ne parlino...e forse
doveva già essere previsto in un vecchia finanziaria...prima o poi
si parla di bilancio consolidato con le società partecipate che
vengono incluse nei bilanci regionali. Allora, c'è non tanto
preoccupazione per i bilanci in attivo, ma per i bilanci in passivo
dato che queste vanno ad influire anche sul
rating
, o
comunque sulla possibilità di avere certe disponibilità finanziarie
per l'Amministrazione regionale, quindi questa è la prima
considerazione.
Seconda considerazione: visto che abbiamo cercato di riportare
il dibattito adesso alla ripresa dei lavori...prendiamo atto che
c'è di nuovo la volontà di riprendere in commissione questo
dibattito. Il nostro augurio, come immaginiamo quello di altri
Consiglieri, è quello di arrivare veramente un po' in fretta e
prima del bilancio con la legge sulle società partecipate, perché
sarebbe un altro paradosso andare a chiedere sacrifici alla
comunità e parallelamente non essere restati in grado in un anno di
produrre una legge, condivisa, tra l'altro, perché il grosso lavoro
è stato quello di cercare di riunire le diverse sensibilità...che
possa effettivamente dare un messaggio parallelo alla nostra
comunità.
Detto ciò, sappiamo che le partecipate sono tante, Assessore
Perron, ma non vorremmo che pian piano la CVA diventasse un nuovo
Casinò, che ormai non produce più un indotto lavorativo o, meglio,
assunzioni...e che poi fra qualche anno si abbandona la CVA,
cercando di spostarsi su qualche altro lido lasciando in braghe di
tela chi oggi lavora in CVA. Questo per dire che bisogna ragionare,
noi ci siamo anche su questo, con oculatezza, su quest'argomento e
sarà nostra premura, visto che la Commissione è convocata per i
prossimi giorni, cercare di accelerare questa famosa legge sulle
partecipate, che non è una questione di questa legislatura, perché
è già delle vecchia legislatura, ma niente si è mai prodotto...e
concludo Presidente...
Presidente
- Grazie.
Viérin L. (UVP) -
...caratteristica spesso connotata
della politica, che non sempre riesce a dare tempi e risposte
soprattutto in modo adeguato alla nostra comunità.
Presidente -
Siamo al punto 27, che verrà discusso, come
concordato nella Conferenza dei Capigruppo, insieme al punto
23.
