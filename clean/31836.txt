Classificazione
FINANZA REGIONALE E LOCALE



Oggetto del Consiglio n. 721 del 23 settembre 2009 - Resoconto
OGGETTO N. 721/XIII - Interrogazione: "Iniziative per il
recupero delle spettanze fiscali della Valle d'Aosta".
Interrogazione
Alcune recenti dichiarazioni del Consigliere regionale
Alberto Zucchi hanno richiamato l'attenzione su iniziative in corso
per il recupero di un "tesoretto" fiscale di rilevante entità, pare
superiore a 400 milioni di Euro ("stiamo lavorando per
ottenerlo").
Plaudendo all'operosità del collega e della sua parte
politica per il rispetto di quanto dovuto alla nostra Regione, pare
comunque utile conoscere le iniziative in corso da parte della
Giunta regionale per il recupero delle spettanze fiscali della
Valle d'Aosta.
Per questo motivo, i sottoscritti Consiglieri
regionali
Interrogano
la Giunta regionale per sapere:
1) a quanto ammontano con precisione e per quali annualità le
somme dovute ed esigibili da parte della Regione in correlazione
con il riparto fiscale;
2) quali iniziative siano in corso e quali incontri abbiano
avuto luogo, eventualmente in presenza di esponenti regionali del
Popolo delle Libertà, per la definizione dell'annosa
questione;
3) quali siano le reali possibilità di recupero delle somme
oggetto di trattativa.
F.to: Louvin - Chatrian
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
In merito a questa interrogazione, il primo quesito è:
"a
quanto ammontano con precisione e per quali annualità le somme
dovute ed esigibili da parte della Regione in correlazione con il
riparto fiscale"
... intanto diciamo che queste non sono somme
esigibili, sono somme che sono in contabilità in quanto avanzi di
amministrazione non derivanti da una non efficiente azione
amministrativa del Governo regionale, bensì al famoso patto di
stabilità. È una sottolineatura, perché non è che sono somme
depositate, rientrano nell'avanzo di amministrazione calcolato nei
singoli anni e adesso entrerò più nel dettaglio. Per quanto attiene
il 2008, avevamo un assestato di spesa in base al bilancio di
previsione, in base ai vari assestamenti, in base alle variazioni
di bilancio, un assestato di spesa che non vuol dire spesa
effettuata, un assestato di previsioni di spesa rispetto alle
entrate di circa 2 miliardi di euro, 2.000 milioni di euro, mentre
gli impegni effettivi che abbiamo potuto eseguire su questa somma
sono stati pari a 1.652 milioni, con una differenza di circa 365
milioni. Quindi nel 2008 l'avanzo di amministrazione quasi
totalmente riconducibile al patto di stabilità è di circa 370-400
milioni di euro. C'è anche qualche altra motivazione nell'avanzo di
amministrazione, ma è irrilevante nell'importo complessivo; la
cifra più rilevante è prevalentemente causata dal patto di
stabilità che non ci ha permesso, nel 2008, di spendere più di
1.652 milioni. Tale importo non è un credito, quindi non è
possibile una sua ripartizione per annualità; è una differenza che
viene riportata per intero di anno in anno. Comunque abbiamo
cercato di ricostruire nei vari anni a quanto ammonta questo avanzo
di amministrazione, da quando c'è stato il patto di stabilità: nel
2005 era di 223 milioni; nel 2006, 234; nel 2007, 412; nel 2008,
circa 400. In sostanza, se non ci fosse stato il patto di
stabilità, la Regione avrebbe potuto spendere nell'ordine di
grandezza 400 milioni di euro in più. Questa è la risposta al primo
quesito.
"Quali iniziative siano in corso e quali incontri abbiano
avuto luogo, eventualmente..."
, lasciando perdere la presenza
degli esponenti regionali del PdL che mi sembra una provocazione,
diciamo che il rapporto su questo tipo di problematica, è un
rapporto prevalentemente di tipo istituzionale, indipendentemente
da quale maggioranza c'è al Governo italiano. Penso che tutte le
forze politiche, sia quelle autonomiste che quelle che hanno dei
riferimenti a livello nazionale, sia il PdL che il PD, operino o
dovrebbero operare nella direzione affinché questo meccanismo che
ci penalizza dal punto di vista contabile e operativo venga
superato. Gli incontri sono numerosi; il Presidente della Giunta,
anche ieri, è stato al Consiglio dei Ministri proprio per esaminare
questo tipo di problematica, ma... non sono solo degli incontri e
dei
"pour parler"
. Abbiamo predisposto numerose lettere e
documentazioni, l'ultima del 12 agosto 2009, dove andiamo a
chiedere la possibilità di allentare questo meccanismo soprattutto
per alcune voci di spesa che, secondo la nostra posizione,
oggettivamente non devono entrare nel patto di stabilità. Prova ne
è che per quanto attiene il 2009 non abbiamo ancora la risposta
definitiva dell'importo del patto di stabilità, perché il tavolo è
ancora aperto, come dicevo; l'ultima nota che è stata prodotta al
Ministro dell'economia Tremonti e alla Ragioneria di Stato da parte
del Presidente della Giunta è del 12 agosto 2009 e ci sono in corso
diversi confronti per poter giungere allo sblocco di almeno una
parte importante di questo avanzo di amministrazione, che ci
portiamo dietro negli anni.
"Quali siano le reali possibilità di recupero delle somme
oggetto di trattativa"
... per quanto sopra illustrato non si
può parlare propriamente di recupero; si tratta di un margine di
manovra previsto nell'ambito di discussione del patto di stabilità,
nel senso che oggettivamente è vero sono somme che, se non ci fosse
il patto di stabilità, avremmo potuto utilizzare nei vari capitoli
di spesa per iniziative, ma non è una somma che può essere
recuperata
tout court
, è un allentamento quello che stiamo
cercando di contrattare con lo Stato, in modo che alcuni interventi
siano non inclusi in questo tipo di meccanismo. Ritengo che con un
corretto rapporto di tipo istituzionale la Regione, nell'ambito di
questa trattativa, abbia fatto, in questo ultimo anno, valere con
forza le proprie specificità, la priorità di investimento da
affrontare e su questo politicamente ci è stata manifestata anche
da parte degli interlocutori una volontà di collaborare. Prova ne è
che nell'ultima nota che abbiamo fornito, abbiamo prodotto anche
due tabelle che vanno a specificare una serie di spese, di
competenze e di oneri che abbiamo come Regione a Statuto speciale.
L'accordo, come dicevo prima, per il patto di stabilità per il 2009
è tuttora in corso e siamo in attesa di una risposta definitiva da
parte del Ministero delle finanze, che si è riservato la
possibilità di alcune precisazioni tecniche relative al meccanismo
dei fondi di rotazione e le spese di protezione civile, le spese
relative alle funzioni prefettizie e le spese per i servizi
antincendio: queste sono alcune spese che sembrerebbe possano
essere escluse dal patto di stabilità. Per quanto attiene il 2009,
però, la definizione di questa entità e di questa tipologia di
spese che possono essere escluse è ancora un tavolo aperto.
Président
- La parole au Conseiller Louvin.
Louvin (VdAV-R)
- La ringrazio, Assessore. È stato molto
chiari in termini, se mi consente, ragionieristici, perché qui
siamo sulla materia finanziaria. Sapevamo e lo sapevamo bene anche
dalla discussione del bilancio di quest'anno, che c'erano nella
pancia della Regione, nel suo bilancio, 400 milioni non
utilizzabili per via del patto di stabilità. Questa somma, che è
una somma tutt'altro che trascurabile, è stata favoleggiata come
una sorta di tesoretto, si è parlato in questi termini sulla stampa
di somme di questo ammontare. In particolare, un collega
dell'opposizione ha dichiarato pubblicamente essere impegnato
insieme alla sua forza politica e nell'ambito della sua strategia
per consentire il recupero, anzi, lo "sblocco" - utilizzo le sue
parole, Assessore - di queste somme.
È normale che le forze politiche si impieghino... se il collega
Zucchi è così bravo da consentire questo risultato noi lo portiamo
a spalle fino a Roma per aiutare questa vicenda! Ma siccome in
materia finanziaria i rapporti con Roma sono stati, in un passato
non poi così remoto, dettati da volontà di far pesare da parte
della maggioranza politica di Governo romano i propri orientamenti
sul Consiglio Valle... ci ricordiamo quando, in quest'aula, il
Presidente Caveri tuonava contro la "politica dei rubinetti", non
vorremmo che - seppure per una parte soltanto dell'attuazione di
quello che doveva essere un regime assolutamente trasparente di
riparto fiscale, per cui tanto è dovuto e tanto viene corrisposto -
tornassimo nella logica e nei gironi infernali di un rapporto non
esattamente trasparente.
Lei ha voluto lasciar perdere, lo ha dichiarato: "lascio stare i
rapporti di carattere politico", che a noi interessano ed erano
questi il cuore del nostro quesito, e ha detto che ci sono stati
dei rapporti prevalentemente istituzionali, sono le sue parole,
credo di non fraintendere, lascia sottointendere che ci sono anche
altri rapporti, come è ovvio che ci siano sul piano dei rapporti
politici, ma che questo si inserisca in un disegno di
condizionamento e di avvicinamento di una forza politica di Governo
nazionale che qui è all'opposizione è, a nostro modo di vedere,
altrettanto evidente! Allora, se i soldi ci sono e ci spettano, ci
vengano dati; il Presidente della Regione fa i suoi passi, se avrà
la cortesia quando discuteremo il bilancio insieme a lei di venire
a riferirci puntualmente, a noi questo sta molto bene.
Dispiace che aleggi l'idea - sono sicuro che questo è lontano
dagli intenti del collega, che non ha abitudini di millantare - che
grazie all'interessamento, al coinvolgimento di una forza politica,
le cose possono andare in modo più elastico. Ci dispiace perché in
materia finanziaria questa Regione deve avere una sua forte
autonomia, non condizionata, non sotto schiaffo rispetto a questo
tipo di rapporti. La ringrazio.
Président
- Avec cette discussion il me parait judicieux
de terminer, ici, les travaux de la matinée. Le Conseil est
convoqué pour 15 heures 30 de l'après-midi.
La séance est levée.
---
La séance se termine à 13 heures.
