Classificazione
ACQUE
Acque pubbliche
CACCIA E PESCA



Oggetto del Consiglio n. 2330 del 21 settembre 2016 - Resoconto
OGGETTO N. 2330/XIV - Interpellanza: "Valutazioni in merito
alla richiesta di subconcessione di derivazione d'acqua dal
torrente Chalamy ad uso piscicoltura da parte della S.F.E.G.I. 2
Srl di Champdepraz".
Rosset (Presidente)
-
Punto n. 21 dell'ordine del
giorno. Per l'illustrazione ha chiesto la parola il Consigliere
Cognetta; ne ha facoltà.
Cognetta (M5S) -
Con questa interpellanza vorrei sapere
cosa sta accadendo nel Comune di Champdepraz relativamente ad una
richiesta di subconcessione fatta da una società (S.F.E.G.I. 2)
riferita alla possibile apertura di un'attività di
piscicoltura.
La vicenda risale all'aprile del 2014 con una richiesta di
subconcessione di acqua; a novembre dello stesso anno viene fatto
un incontro tra i tecnici dell'Assessorato e la società stessa e
viene redatto un verbale, in cui viene fuori sostanzialmente che ci
sono alcune cose non chiare. Io ne ho rilevata una, quella che
riguarda secondo me la cosa più importante: in fase di
presentazione, tra la varia documentazione è necessario che i
proponenti forniscano adeguate delucidazioni in merito all'attività
gestionale illustrata, che sembrano prevedere l'utilizzo di specie
quali la trota fario mediterranea e il gambero della Louisiana;
quest'ultimo, specie autoctona, invasiva e portatrice della peste
del gambero. Dalla documentazione presentata parrebbe si voglia in
qualche modo allevare questo crostaceo, e mi sono preoccupato,
perché ci sono tantissime zone d'Italia invase da questo animale
del quale non riescono più a liberarsi. È un animale che tra
l'altro distrugge tutta la fauna e la flora che trova, e questo mi
ha portato ad accendere i riflettori su tale vicenda. Andando
avanti nella richiesta di documentazione, si scopre che l'acqua di
cui se ne prevede l'uso attualmente è utilizzata da un consorzio di
miglioramento fondiario e che, da quello che so io, non è stata
data nessuna autorizzazione per un'ulteriore subconcessione,
nemmeno pareri o altro.
Aggiungo ancora che è stato chiesto diverse volte di fornire
completa documentazione da parte della società per arrivare al
termine dell'istruttoria della domanda; è stata chiesta in due
momenti differenti, e complessivamente sono 18 mesi che si aspetta
la documentazione definitiva. Al di là della questione
esclusivamente tecnica sull'iter autorizzativo, io credo che il
Governo regionale dovrebbe anche preoccuparsi del fatto che se, da
un lato, bisogna incentivare la possibilità di creare lavoro e di
fare impresa, dall'altro questo non deve essere fatto con una
possibile distruzione dell'ambiente. Per quanto poi certi impianti
possano essere sicuri, è capitato che in altre zone d'Italia questi
siano stati i primi a creare problemi, poiché basta che si disperda
un uovo e questo crea tutto quello che sappiamo.
Assessore, le chiedo a questo punto di farmi capire qual è la
situazione; soprattutto se insieme all'Assessore all'ambiente, che
credo sia direttamente più interessato alla questione, avete
parlato di un possibile problema come questo, ed eventualmente
spiegate a quella società che forse una cosa del genere non
andrebbe assolutamente fatta.
Presidente -
Per la risposta ha chiesto la parola
l'Assessore Baccega; ne ha facoltà.
Baccega (SA) -
La corposa documentazione inoltrata
attraverso il 116 corrisponde altrettanto corposa interpellanza che
ci chiede della subconcessione ad uso piscicoltura della società
S.F.E.G.I. 2. In realtà la novità sta nel fatto che in data 6
settembre la società ha presentato all'Ufficio gestione demanio
idrico una nuova soluzione progettuale, in base alla quale
l'alimentazione degli impianti di piscicoltura avviene mediante la
cessione di parte dell'acqua che è già nella disponibilità della
derivazione ad uso idroelettrico della società Euriver, pertanto
senza la necessità di effettuare un nuovo prelievo idrico dal
torrente Chalamy. L'ufficio, ai fini dell'accoglimento della
suddetta domanda e della sua valutazione, ha chiesto una serie di
chiarimenti ovviamente a Euriver, in particolare in merito alla
garanzia di approvvigionamento invernale, ossia nel periodo più
critico dei due impianti. Qualora questa richiesta sia ritenuta
accoglibile, la domanda presentata dalla società S.F.E.G.I. 2 in
data 21 aprile 2014 - quindi quella a cui fa riferimento lei -
verrebbe rigettata e istruita una seconda istanza. È ovvio che nel
rilasciare questa autorizzazione dovranno essere poste delle
clausole affinché i prelievi idrici dal torrente non vengano
aumentati rispetto a quelli attuali, e che le specie ittiche
allevate nell'impianto di piscicoltura della società S.F.E.G.I. 2
siano conformi alle indicazioni fornite dalla Struttura flora,
fauna, caccia e pesca dell'Assessorato dell'agricoltura e risorse
naturali, e dal Consorzio regionale per la tutela, l'incremento e
l'esercizio della pesca in Valle d'Aosta, che saranno sicuramente
coinvolti. L'iter istruttorio della nuova domanda è quindi avviato
e in corso, non risulta ancora concluso, e pertanto non mi sento di
anticipare l'esito di un'istruttoria di cui non conosco gli aspetti
tecnici e altre valutazioni in merito.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Assessore, non so se ho compreso bene,
provo a riepilogare. La prima domanda che è stata fatta a marzo
2014, se ho capito bene, è stata accantonata e ne è stata fatta una
nuova; è stato presentato un nuovo progetto, quindi sulla stessa
domanda c'è un nuovo progetto. Tra le varie richieste fatte alla
società, l'ultima diceva che entro il 31 luglio 2016 bisognava dare
risposta puntuale e precisa. Lei mi dice che è stata fatta una
nuova risposta il 6 settembre, quindi è un po' oltre il limite
massimo del 31 luglio; non importa, o meglio forse importa, perché
io continuo ad avere dei grossi problemi e sarei anche curioso di
capire. Adesso non so esattamente qual è, però io so per esempio
che alcuni impianti hanno una portata ridotta d'inverno e
funzionano solo in certi mesi d'estate, perché chiaramente la
portata del fiume è quella, quindi si lascia un minimo per evitare
che gelino i tubi e il resto dell'acqua è utilizzabile soltanto in
certi mesi dell'anno. Non vorrei che in questo caso il problema
fosse anche quello tra Euriver e S.F.E.G.I. 2, che poi, se non
ricordo male, entrambe fanno parte della stessa famiglia, e questa
è la cosa ancora più divertente. C'è poi anche una questione sul
posizionamento della vasca sul territorio, perché dove si era
pensato in un primo momento, da un punto di vista catastale non era
possibile farlo. Ci sono tante cose su questa situazione che ancora
non funzionano, ma siccome siamo ancora durante l'iter, forse si
possono risolvere. A questo punto sospendo anch'io il giudizio, le
farò un'ulteriore 116, rivedrò di nuovo tutto e cercherò di capire
se riusciamo magari a fare una cosa corretta.
Resta un fatto, però: se un'azienda arriva e propone di allevare
delle specie che sinceramente sono poco utili per l'ambiente, forse
sia lei che l'Assessore all'ambiente - al quale poi lo chiederò -
dovreste fare qualcosa per evitare questo problema; non importa
l'iter autorizzativo, non si può fare e fine del discorso, senza
aspettare in questo caso 18 mesi di discussione, poi magari altri
18 per poi farglielo fare.
