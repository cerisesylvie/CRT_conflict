Classificazione
CASA DA GIOCO



Oggetto del Consiglio n. 388 del 11 febbraio 2004 - Resoconto
OGGETTO N. 388/XII - Programma annuale delle manifestazioni
della Casa da gioco di Saint-Vincent. (Interrogazione)
Interrogazione
Richiamato il disciplinare per la Gestione della Casa da
gioco di Saint-Vincent approvato in Consiglio regionale con
delibera n. 3176/XI del 14 aprile 2003;
Preso atto che con delibera di Giunta n. 4733 si è approvato
il protocollo per il funzionamento del Comitato per la promozione e
le manifestazioni della Casa da Gioco di Saint-Vincent così come
stabilito dall'articolo 12 del citato disciplinare;
Considerato che sempre l'articolo 12 di detto disciplinare
prevede che il programma annuale delle manifestazioni viene
adottato dalla Giunta regionale entro e non oltre il 30 novembre
dell'anno precedente a quello di riferimento;
Constatato che tale programma non è ancora stato adottato
dalla Giunta regionale;
i sottoscritti Consiglieri regionali
Interrogano
l'Assessore competente per sapere:
1) quali sono i motivi di tale ritardo rispetto alla data
stabilita dal disciplinare;
2) quali sono le possibili ricadute negative conseguenti alla
mancata approvazione del programma di manifestazioni.
F.to: Comé - Viérin Marco - Stacchetti
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che l'interrogazione sia stata
formulata appena 2 giorni prima della deliberazione della Giunta
regionale che approva il calendario delle manifestazioni. Ringrazio
però il Consigliere Comé per fare il punto della situazione in
merito alle manifestazioni che, come ben sapete, discendono
dall'articolo 12 del disciplinare, il quale prevede una
compartecipazione nel sostenimento economico e finanziario di un
calendario che deve essere promosso da un comitato misto che vede
la partecipazione dell'Amministrazione regionale, del Casinò e dei
Comuni di Saint-Vincent e Châtillon.
Evidentemente, le vicende che hanno interessato la società a
fine anno - dimissioni e cambio del consiglio di amministrazione -
hanno provocato dei ritardi rispetto alle scadenze previste nel
disciplinare. Tuttavia, il Comitato per la promozione delle
manifestazioni si era costituito il 24 novembre 2003 e aveva fatto
tutta una serie di valutazioni, che poi sono già servite per
effettuare le manifestazioni di inizio anno. Il 6 dicembre la
Giunta regionale ha approvato il protocollo di funzionamento del
comitato e successivamente, il 15 gennaio, il calendario da parte
di questo comitato è stato approvato. L'approvazione effettiva da
parte della Giunta regionale è avvenuta il 2 febbraio, però sulla
scorta di un calendario che, ripeto, era stato legittimato il 15
gennaio.
Il comitato presieduto, in virtù del disciplinare, dal
presidente o da un suo delegato - in questo caso il sottoscritto -,
ha lavorato molto bene, di concerto con l'Assessorato del turismo,
con la partecipazione dell'Assessore Caveri, con il Sindaco di
Saint-Vincent, Borgio, e con il Dirigente delle manifestazioni,
Marco Fiore, che ha permesso di individuare le tre tipologie che
fanno parte di queste manifestazioni. Ricordo a tutti che abbiamo
le manifestazioni di produzione diretta e di produzione indiretta e
prestigio, dopodiché vi è un budget per manifestazioni che sono da
considerarsi di riserva e che permettono di inserire in calendario
delle attività che poi possono in corso d'anno essere ritenute
meritevoli. Le attività di produzione diretta sono attività
rilevanti soprattutto per l'attività dell'azienda Casinò, quindi
rivolte soprattutto ai giocatori: sto parlando dei galà e dei gran
premi; quelle di produzione indiretta dovrebbero permettere alla
comunità valdostana di beneficiare di momenti rilevanti per una
crescita socio-culturale diffusa; le manifestazioni di prestigio
sono quelle che devono dare lustro sia al Casinò, sia alla Valle
d'Aosta.
Dicendo questo, voglio anche rispondere alla seconda domanda che
mi pone il Consigliere Comé:
"quali sono le possibili ricadute
negative…"
; allora, alla prima ho
risposto… quindi non abbiamo più questo
tipo di mancanza… ma, per quel che
attiene le ricadute, posso dire che nel mese di gennaio, proprio in
virtù del percorso che era stato messo in atto, non abbiamo avuto
alcun tipo di rallentamento, tanto che una manifestazione quale
questa kermesse di satira "Bravo, grazie" ha avuto corso ed è stata
recepita all'interno del calendario delle manifestazioni; per cui,
se vi è stata una "impasse" dal punto di vista formale, non vi è
stata alcuna "impasse" dal punto di vista sostanziale e le cose
sono procedute molto bene.
Presidente - La parola al Consigliere Comé.
Comé (SA) - La mia interrogazione è stata presentata perché,
tenendo conto che il disciplinare prevedeva l'approvazione del
programma delle manifestazioni entro il mese di
novembre… sicuramente, non conoscendo
le riunioni della Giunta, non sapevo che, 2 giorni dopo la
presentazione della mia iniziativa, il calendario delle
manifestazioni sarebbe stato approvato!
L'Assessore mi ha detto che è stata una "impasse" formale, ma
non sostanziale; io ripeto la sottolineatura che avevo già fatto
quando avevamo approvato il bilancio di previsione, perché il
disciplinare concordato ed approvato in Consiglio recitava in una
certa maniera, mentre questo disciplinare nella sua applicazione è
disatteso dalla maggioranza, e qui vedo che si continua a
disattendere. Vede, Assessore, voi avete approvato le
manifestazioni dell'intero anno però, dal punto di vista
dell'impegno finanziario, voi coprite le spese fino al mese di
luglio…
(interruzione dell'Assessore Marguerettaz, fuori
microfono)
… con i soldi che avete messo, non
che avete, perché potevate mettere, come era previsto dal
disciplinare, la copertura intera. Qui allora vi è da porsi una
domanda, perché voi dite nella deliberazione:
"di impegnare a
reperire le risorse necessarie per finanziare l'attuazione
dell'intero programma di manifestazioni con apposito
provvedimento"
e questo, dal punto di vista amministrativo, può
anche essere corretto ma, dal punto di vista politico e della
trasparenza, mi pare che questa non vi sia. Dico questo perché,
Assessore, il Casinò potrebbe impegnare delle manifestazioni e poi
voi a luglio potreste dire: "noi non abbiamo i soldi", questi hanno
impegnato delle manifestazioni e come si può poi giustificare?
Perché non è che certe manifestazioni si impegnano dall'oggi al
domani, si impegnano con una programmazione di mesi prima. Mi pare
che questa sia una situazione non corretta, perché o voi approvate
le manifestazioni fino alla copertura finanziaria, quindi fino a
luglio, oppure approvate il tutto, ma gli date copertura
finanziaria.
Vede, Assessore, quando andavo a scuola, avevo il prete che mi
insegnava religione che mi spiegava che Dio è Padre, Figlio e
Spirito Santo e io allora avevo delle difficoltà a capire; anche
oggi mi diventa difficile riuscire a capire "l'abito" indossato
dall'Assessore, che ricopre nella sua persona tre funzioni. È vero
che lei è un super Assessore, ma non penso sia diventato già
divinità! Lei ricopre la funzione che la vede garante del rispetto
della puntuale attuazione di un disciplinare regolante i rapporti
fra RAVA e "Casino S.p.A.", società che opera in ambito di diritto
privatistico; ricopre la funzione che la vede responsabile del
controllo sulla regolarità della gestione, in quanto è di
riferimento al Servizio regionale di controllo sulla casa da gioco,
che oltretutto lei coordina e indirizza tramite obiettivi, con la
diretta dipendenza del dirigente preposto; ricopre la funzione che
la vede padrone della società di gestione "Casino S.p.A.", in
quanto delegato e rappresentante nella stessa della proprietà RAVA
al 99%, e pertanto controllore dell'attività del consiglio di
amministrazione individuato dalla Giunta. Il fatto del non
comprendere mai in quale veste stia parlando l'Assessore crea
confusione in Consiglio e, penso, nell'opinione pubblica; andando
oltre, riteniamo che ritrovare le 3 figure in un'unica persona sia
da valutare: se non è incompatibile, almeno eticamente non è
corretto!
