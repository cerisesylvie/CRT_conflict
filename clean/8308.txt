Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2789 del 22 aprile 1987 - Resoconto
OGGETTO N. 2789/VIII - POSIZIONE GIURIDICA DI PERSONALE
INCARICATO PRESSO I SERVIZI SOCIALI DELLA REGIONE.
(Interpellanza).
PRESIDENTE
: Do lettura dell'interpellanza presentata dal
Consigliere Torrione:
Interpellanza
La Giunta regionale ha recentemente prorogato a tre assistenti
sociali l'incarico di prestare servizio presso i Servizi Sociali
della Regione, secondo modalità e condizioni che sono peraltro in
netto contrasto con le disposizioni che regolano il trattamento
economico e giuridico del personale attualmente alle dipendenze
della Amministrazione regionale.
Tale situazione atipica ed anomala, peraltro già contestata
attraverso una precedente iniziativa consiliare, può presentare
addirittura il carattere della palese illegittimità alla luce di
quanto previsto dal D.P.R. 15.1.1987, n. 14, concernente il valore
abilitante del diploma di assistente sociale.
Il succitato D.P.R. prevede infatti che non solo il diploma di
assistente sociale sia titolo necessario per il pubblico impiego ai
fini dell'accesso ai corrispondenti posti d'organico ma anche che
la sua efficacia giuridica sia riconosciuta esclusivamente a favore
di coloro che alla data di entrata in vigore siano in servizio
quali assistenti sociali presso lo Stato o altre amministrazioni
pubbliche.
Gli effetti sindacati vengono poi ulteriormente estesi a coloro
che verranno assunti dalle Amministrazioni dello Stato e da altre
pubbliche amministrazioni in esito a concorsi espletati o già
banditi alla data di entrata in vigore del decreto in
questione.
Alla luce della normativa in vigore appare quindi
problematica la posizione di impiego delle predette assistenti
sociali incaricate sia per ciò che si riferisce all'aspetto della
validità giuridica del diploma abilitante alla professione sia per
quanto attiene l'opportunità di una loro ulteriore permanenza in
servizio alle condizioni fissate dalla Giunta regionale.
Tutto ciò premesso, il sottoscritto Consigliere
regionale
Interpella
l'Assessore competente per conoscere:
a) se la Giunta regionale intende, ai sensi dell'art. 4 del
D.P.R. 15.1.1987, n. 14, considerare in servizio, ai fini
dell'accertamento della validità giuridica del diploma di
Assistente sociale, le dipendenti incaricate BIANCHI Carla,
CASOLEGGIO Serafina e DOMAINE Daniela riconoscendo alle stesse la
possibilità di essere inserite in corrispondenti istituendi nuovi
posti di ruolo con ricostruzione della carriera sia sotto il
profilo giuridico che sotto l'aspetto economico;
b) se la Giunta regionale intende invece in tempi brevissimi
procedere ad un adeguato aumento dei posti tabellari di Assistente
sociale e sfruttare per la loro copertura l'opportunità offerta
dall'espletamento di un concorso per la nomina di un posto di
assistente sociale (già bandito alla data di entrata in vigore del
D.P.R. 15.1.1987, n. 14) e la cui effettuazione consentirebbe, in
caso di esito positivo, di sanare la posizione d'impiego delle
Assistenti sociali in questione che hanno presentato domanda di
partecipazione al concorso stesso;
c) quale atteggiamento la Giunta regionale intende assumere nei
confronti delle dipendenti di cui trattasi, qualora non ritenga
valide le soluzioni prospettate ai precedenti punti a) e b).
PRESIDENTE
: Ha chiesto di illustrare l'interpellanza il
Consigliere Torrione, ne ha facoltà.
TORRIONE (P.S.I.):
È la seconda volta che sollevo un
problema che riguarda gli assistenti sociali; nell'affrontare
questo argomento, vorrei tranquillizzare innanzitutto un assistente
sociale già in servizio, che ha fatto un'affermazione che mi
riguarda: voglio dire pubblicamente che riesco ancora a scrivere
una interpellanza senza farmi passare la velina; ho ancora la
capacità di conoscere minimamente l'italiano, forse meglio di
quanto lo conosca questa graziosa signorina o signora quando fa le
sue relazioni che riguardano i servizi sociali. L'interpellanza
l'ho scritta io; ho tenuto anche la minuta, che posso far vedere,
e, quindi, non è una interpellanza per conto terzi.
Purtroppo, questo problema, che riguarda tre dipendenti, ha
assunto una dimensione tale per effetto dell'entrata in vigore di
un D.P.R., che riguarda il valore abilitante del diploma di
assistente sociale. Dico questo perché con una precedente
iniziativa consiliare avevo già contestato questo metodo di
assunzione, che prefigura un incarico di tipo professionale,
facendo poi svolgere alle incaricate delle prestazioni che sono di
istituto e che quindi rientrano fra i normali compiti che ha una
dipendente regionale. Avevo insistito in quella occasione perchè
l'Assessore si facesse parte diligente nell'ampliare la pianta
organica dell'Assessorato, soprattutto per ciò che riguardava i
posti di assistente sociale. Questo perchè, nella stessa
deliberazione in cui si prorogava questo incarico atipico e
anomalo, si diceva che le esigenze dell'Assessorato, dei servizi,
erano aumentate a dismisura, per cui non si poteva far fronte a
queste stesse esigenze con il personale che già era in
servizio.
Credo che sia compito di una Amministrazione autonoma quello di
provvedere sollecitamente a quelle che sono le esigenze dei propri
servizi; qui non si tratta di allungare i tempi, come può fare lo
Stato, si tratta di affrontare in termini solleciti un problema e
di risolverlo. Se mancano delle assistenti sociali, si porta la
revisione della pianta organica in Consiglio; così abbiamo già
fatto per l'aumento di un posto di segretario e di altri due posti
in organico. In quell'occasione si potevano anche aumentare i posti
di assistente sociale; non ho capito perchè non lo si è fatto.
Se un servizio è carente, anzichè protrarre nel tempo situazioni
anomale e atipiche, ritengo sia più opportuno provvedere in tempi
utili a fare i relativi concorsi. Se così fosse stato, non saremmo
incappati, per quanto riguardale assistenti sociali, nelle maglie
di questo decreto, perchè, adesso, far lavorare delle assistenti
sociali che non sono abilitate a fare quel lavoro, perchè il
decreto riconosce validità al diploma di assistente sociale
soltanto per coloro che erano già in servizio presso
l'Amministrazione regionale, provoca dei contraccolpi notevoli,
anzitutto per le interessate, che pone in una situazione
estremamente imbarazzante, e poi per la Regione, che può andare
incontro, sul piano della legittimità e di altre responsabilità, a
degli spiacevoli inconvenienti. In effetti, una lettera, che le
OO.SS., a firma C.G.I.L., U.I.L., S.A.V.T., hanno inviato
all'Assessore, non fa altro che ribadire questi concetti, che sto
esplicitando in questo momento.
Visto che abbiamo tre dipendenti in servizio con questo incarico
molto atipico, visto e considerato che è giacente e non ancora
espletato un concorso per un posto di assistente sociale, mi
permetto di formulare una proposta che potrebbe risolvere il
problema. La proposta è quella di ampliare la pianta organica di
quel numero di posti che sono necessari, non solo per far fronte
alle attuali esigenze, ma anche a quelle future, e di espletare
contestualmente il concorso. Da informazioni avute dall'Ufficio
personale mi risulta che coloro che sono state incaricate di
svolgere la funzione di assistente sociale, hanno fatto domanda di
partecipazione al concorso.
Effettuare il concorso, che è già scaduto, è quindi possibile,
perchè il diploma diventa valido.
L'altra strada che resta all'Assessore - che continua a scuotere
la testa, ma poi la scuoterò anch'io, perchè vedremo chi ha ragione
su questo argomento - è quella di considerare a tutti gli effetti
in servizio le assistenti sociali incaricate, di fare un
ampliamento della pianta organica e di metterle a ruolo. Altre
strade non ce ne sono, perchè l'Assessore non può più prorogare
"sine die" questa situazione, che è una situazione di imbarazzo per
le interessate, ma che è palesemente illegittima, e, quindi, deve
far fronte con un provvedimento, non so di quale tipo.
La mia interpellanza è finalizzata a sapere dall'Assessore come
possa tollerare ulteriormente, alla luce della normativa in vigore,
che resti in piedi un caso di questo genere. Se una sua assistente
sociale dovesse mai trattare una pratica di adozione, che ha
risvolti di tipo giudiziario, come potrebbe firmare una relazione
sociale con il titolo di assistente, se questo titolo non ce l'ha?
Questo è un problema che rischia di far nascere delle situazioni
poco simpatiche per l'Amministrazione e anche per le
interessate.
Si dà atto che alle ore 17,41 riassume la Presidenza il
Presidente BONDAZ.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Intervengo per fatto personale:
l'Assessore mi ha accusato di aver prodotto dei documenti falsi;
intendo dimostrare che non sono falsi.
PRESIDENTE
: La parola al Consigliere Mafrica per fatto
personale.
MAFRICA (P.C.I.):
Il documento del personale delle sale
operatorie è stato discusso dalle OO.SS. con il Comitato di
gestione e la Direzione sanitaria il 4 febbraio; il documento del
Presidente del Comitato di gestione è stato dato dal medesimo alle
OO.SS.. Risulta da questo che l'Assessore non è bene informato: i
"falsi" li fanno i funzionari da Lui non sorvegliati. Invito
l'Assessore ad accertare queste cose e a verificare come stanno,
prima di accusare gli altri di presentare documenti falsi.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Vorrei prima rispondere al Consigliere
Mafrica. Quando parlavo di documento non ricevuto, mi riferivo a
quello firmato dai dipendenti, non a quello dei Sindacati. Il primo
non è arrivato, il secondo si.
Per venire a quanto chiedeva il Consigliere Torrione, premetto
una piccola precisazione; purtroppo, attualmente, le dipendenti non
sono più tre ma solo due, in quanto una ha vinto un concorso alla
Regione.
Giustamente, il Consigliere Torrione parlava del D.P.R. 15.1.87,
il quale ha annullato migliaia di diplomi esistenti in Italia,
riconoscendo abilitate ad emettere questi titoli di studio soltanto
le Università di Parma, Siena, Perugia, Firenze, Pisa e Roma. Qui
si creano delle difficoltà in quanto il decreto dice che per le
assistenti sociali, che lavorano attualmente nell'ente pubblico, il
titolo è riconosciuto, per quelle che lavorano presso privati, il
decreto dice anche - è per quello che scuotevo la testa - che il
titolo è riconosciuto valido se una di queste vince un concorso
bandito prima dell'entrata in vigore del D.P.R.: è sempre su questo
problema che avevamo già discusso alcuni mesi fa. Abbiamo bandito
immediatamente i posti liberi: due per l'U.S.L. e uno per la
Regione; pertanto, queste assistenti sociali, che attualmente
lavorano con un rapporto, come diceva giustamente il Consigliere
Torrione, non molto ortodosso, facendo questo concorso hanno la
possibilità di non più dare un esame per la validità del titolo in
un'altra università, ma possono continuare senza dare altri
esami.
È evidente che quanto chiedeva il Consigliere Torrione, di
sanare, più o meno, la questione attuale facendo entrare in
organico queste persone, non è possibile, perchè, anche se avessimo
ampliato la pianta organica, per avere l'approvazione dagli organi
di controllo in tempi utili, non sarebbe stato possibile e, a quel
punto, il concorso sarebbe stato bandito dopo l'entrata in vigore
del D.P.R.; pertanto, queste assistenti sociali non avrebbero avuto
la possibilità di partecipare al concorso senza fare l'esame
previsto dal D.P. R.. Ora i concorsi sono per tre posti: uno alla
Regione e due all'U.S.L.; queste due persone, che attualmente
lavorano con un rapporto più o meno privatistico con
l'Amministrazione regionale, vincendo il concorso, hanno la
possibilità di vedere riconosciuto il loro titolo.
Quando si parla di ampliamento della pianta organica, dico che,
dai dati che abbiamo noi, sarà proposto sul nuovo piano sanitario
regionale l'aumento di minimo 3 - massimo 5 posto, che, quindi,
passerebbero da 15 a 18 e 20 alla Regione e rimarrebbero 2 al
Comune e 3 all'U.S.L..
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Non ho capito perchè questa titubanza
dell'Assessorato competente nel dire che la pianta organica verrà
ampliata in tempi successivi. Attualmente sono rimaste in servizio
due dipendenti, visto che la terza ha vinto un altro concorso; se
ne ha due, vuol dire che ne servono almeno due. La Regione ha
bandito a suo tempo il concorse per un posto; se nel frattempo la
Regione amplia la pianta organica e le due concorrenti vengono
dichiarate idonee, a questo punto ha risolto il suo problema.
Allora non ho capito perchè si debba far indire un concorso
all'U.S. L. quando lo si può fare qui: basta ampliare la pianta
organica e anticipare quella del piano regionale. È bandito un
concorso che ha come concorrenti due delle interessate: basta
ampliare la pianta organica ed effettuare quel concorso; se le due
concorrenti conseguono l'idoneità, vengono assunte dalla Regione
sulla base della disponibilità dei posti in organico. Il D.P.R.
dice che: "gli effetti sindacati" - quello dell'efficacia giuridica
del diploma - "si estendono a coloro che verranno assunti dalla
Amministrazione dello Stato o da altre amministrazioni pubbliche in
esito a concorsi espletati o a quelli banditi alla data di entrata
in vigore del presente decreto". Per caso, quel concorso, che la
Regione ha già bandito alla data di entrata in vigore di questo
decreto, rientra in questa casistica e allora non ho capito perchè
non si possa ampliare la pianta organica.
Chiedo all'Assessore di applicare questa procedura, che è quella
più corretta, porti in Consiglio la revisione della pianta organica
e ha risolto il problema. Se invece vuole usare soluzioni
strampalate, che non rientrano in questa, ha solo da far bandire il
concorso per i due posti dell'U.S.L.. A quel punto i concorsi non
sono banditi alla data di entrata in vigore di questo decreto e le
dipendenti non possono partecipare. Allora scuoto la testa e
siccome il Capo del Personale è il Presidente della Giunta, mi
rivolgo a Lui, perchè prenda in mano il problema. La soluzione
esiste, basta metterla in pratica, effettuando il concorso e,
contestualmente, modificando la pianta organica.
Ho concluso e non mi dichiaro soddisfatto della risposta
dell'Assessore Voyat.
