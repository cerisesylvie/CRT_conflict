Classificazione
CASA DA GIOCO



Oggetto del Consiglio n. 1026 del 15 dicembre 2004 - Resoconto
OGGETTO N. 1026/XII - Disegno di legge: "Regolarizzazione dei
rapporti patrimoniali e finanziari con la Gestione straordinaria
della Casa da gioco di Saint-Vincent in liquidazione".
Articolo 1
(Regolarizzazione dei rapporti patrimoniali e finanziari con
la Gestione straordinaria della Casa da gioco di Saint-Vincent in
liquidazione)
1. È autorizzata, per l'anno 2004, la spesa di euro 6.500.000
per la regolarizzazione dei rapporti patrimoniali e finanziari con
la Gestione straordinaria della Casa da gioco di Saint-Vincent di
cui alla legge regionale 21 dicembre 1993, n. 88 (Istituzione della
Gestione straordinaria per l'esercizio della Casa da gioco di
Saint-Vincent), come modificata dalla legge regionale 7 giugno
1999, n. 13, posta in liquidazione ai sensi dell'articolo 13 della
legge regionale 30 novembre 2001, n. 36 (Costituzione di una
società per azioni per la gestione della Casa da gioco di
Saint-Vincent).
Articolo 2
(Disposizioni finanziarie)
1. L'onere di cui all'articolo 1 trova copertura nello stato
di previsione della spesa del bilancio della Regione per l'anno
finanziario 2004 nell'obiettivo programmatico 2.1.4.01. (Interventi
su beni patrimoniali) e al relativo finanziamento si provvede
mediante utilizzo per pari importo dello stanziamento iscritto nel
capitolo 69300 (Quota interessi per ammortamento di mutui e
prestiti da contrarre) dell'obiettivo programmatico 3.2. (Altri
oneri non ripartibili).
2. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, Conseiller Praduroux.
Praduroux (UV) - Il disegno di legge interviene in materia di
regolarizzazione dei rapporti patrimoniali e finanziari con la
Gestione straordinaria della Casa da gioco di Saint-Vincent in
liquidazione. Il lavoro svolto in IV Commissione consiliare
"Sviluppo economico" con la presenza dell'Assessore competente ha
consentito di approfondire la materia tenendo anche in
considerazione gli elementi derivanti dall'evoluzione della
situazione.
Il bilancio della Gestione straordinaria recentemente approvato
in Consiglio regionale presentava come noto un disavanzo di
gestione che si inseriva su una situazione di disavanzi pregressi.
Il risultato è sintetizzato nella cifra del patrimonio netto, dato
dalla differenza tra le attività e le passività. Nella differenza
tra attivo e passivo in questo caso si ha un'eccedenza del passivo
per una cifra pari a 6 milioni e 245 mila euro circa. Diventa
quindi necessario provvedere a ricalibrare la corrispondenza tra
attivo e passivo. Ecco quindi che il disegno di legge che stiamo
analizzando realizza tale regolarizzazione dei rapporti con la
Gestione straordinaria. In questo modo il provvedimento in esame
consente di disporre di un patrimonio finalizzato alla prosecuzione
delle attività di liquidazione e nel contempo alla disponibilità di
liquidità necessaria per affrontare tutti gli eventuali impegni che
sono stati evidenziati in bilancio.
Passando ad un rapido sguardo all'articolato del disegno di
legge, emerge un intervento normativo composto di 3 articoli, che
si rende necessario per assicurare il prosieguo delle operazioni di
liquidazione. Come prevede il primo articolo, è prevista
l'autorizzazione di spesa per un ammontare complessivo pari a 6
milioni e mezzo di euro per consentire la regolarizzazione dei
rapporti patrimoniali e finanziari con la Gestione straordinaria
della casa da gioco in seguito all'approvazione del bilancio alla
data del 31 dicembre 2003 avvenuta in Consiglio regionale nella
seduta del 3 novembre scorso. L'articolo 2 individua la copertura
finanziaria nello stato di previsione della spesa del bilancio
regionale 2004 per l'intervento di regolarizzazione. Grazie.
Président - Je rappelle que la IVe Commission, ainsi que la IIe,
ont donné leur avis favorable à la majorité. Je déclare ouvert le
débat.
La parole au Conseiller Tibaldi.
Tibaldi (CdL) - Ho sentito una relazione alquanto sintetica del
collega Praduroux, oltre che poco efficace, come giustamente viene
segnalato da qualcuno, che si è conclusa in una maniera singolare,
nel senso che ha ringraziato. Io penso che qui qualcun altro
dovrebbe ringraziare per la presentazione di un provvedimento di
questo tipo, "in primis" dovrebbero ringraziare coloro che hanno
gestito la Gestione straordinaria fino a poco tempo fa. Gestione
straordinaria i cui strascichi infausti si propagano a distanza di
quasi 2 anni dalla sua chiusura o, meglio, dall'avvio della sua
liquidazione, quindi "grazie" forse, più che dirlo il Consigliere
relatore, dovrà dirlo qualcun altro, che in forza di 6,5 milioni di
euro... che vengono previsti in tale disegno di legge regionale a
favore di una Gestione straordinaria che ha fatto "acqua da tutte
le parti"... oggi qualcuno può ringraziare l'Esecutivo che porta
all'esame di questo Consiglio tale provvedimento.
Abbiamo avuto occasione di parlarne anche in IV Commissione,
l'Assessore Marguerettaz ci ha dato i suoi ragguagli contabili, che
magari ci fornirà in seconda battuta anche in quest'aula; ci ha
detto qual è la situazione del patrimonio netto, che oggi è in
negativo per oltre 6 milioni di euro. Una situazione, dicevo, che
oggi è in tale stato perché eredita un cumulo di passivi delle
gestioni precedenti che non possono passare inosservati. Non è la
prima volta che questo Consiglio viene chiamato ad intervenire per
via legislativa per tappare le "falle" di chi, noi diciamo con una
scarsa dose di responsabilità, ha gestito la casa da gioco e tale
scarsa dose di responsabilità viene oggi "spalmata" sui
contribuenti valdostani, che difficilmente si accorgeranno del loro
intervento finanziario, perché la Regione vi provvede attraverso la
via legislativa. Come peraltro difficilmente se ne sono accorti gli
anni scorsi, quando la Regione interveniva a "colpi" di
provvedimento di questa portata, che sono quasi 13 miliardi di
vecchie lire, per riportare un senso di economicità a una gestione
che di economico ha avuto ben poco.
L'Assessore argomenterà in maniera più o meno variegata sulle
risultanze di questa gestione. Vi è da dire, Assessore, che sarà
curioso sentire cosa riproporrà a supporto di quello che è un
provvedimento di tale peso, decisamente più pesante da un punto di
vista finanziario ed economico rispetto a quello che abbiamo
discusso per tutto il pomeriggio, perché il pomeriggio abbiamo
discusso di un provvedimento organico importante, che riguarda un
settore: l'editoria, mentre oggi con pochi articoli si va ad
incidere finanziariamente in maniera consistente sul bilancio
regionale. A quale fine? A questo proposito forse l'Assessore ci
darà qualche lume in più; il fine è quello purtroppo reiterato a
nostro avviso che abbiamo visto negli anni passati: una gestione
con una scarsa dose di responsabilità, anzi sarebbe più opportuno
forse dire con una notevole dose di irresponsabilità, che sulla
pelle dei Valdostani ha gestito la casa da gioco. Noi speriamo che
la "Casinò S.p.a." dia un segnale diverso, un'inversione di
tendenza attesa da molti da tempo, così l'Assessore nei "flash" che
si propongono durante le interrogazioni e le interpellanze continua
ad assicurarci che quest'anno, il 2004, sarà di segno diverso. Noi
glielo auguriamo anzitutto a lui, perché rappresenta l'azionista di
riferimento, ovvero la Regione nella "Casinò S.p.a.", lo auguriamo
anche a chi lo gestisce e soprattutto ai Valdostani, che non siano
chiamati ancora una volta ad intervenire di tasca propria.
La legge ha un titolo specifico, ovvero regolarizza i rapporti
patrimoniali e finanziari con la Gestione straordinaria della casa
da gioco; non crediamo che questo sia un provvedimento definitivo
di regolarizzazione dei rapporti patrimoniali, anche perché, come
ben saprà l'Assessore, per cominciare a far fronte ai problemi
dell'appena avviata gestione in liquidazione, ricordo che vennero
adottate delle deliberazioni di Giunta per acquistare tutto quello
che poteva essere acquistato: beni mobili, beni materiali e
immateriali, cioè di tutto di più veniva ceduto dalla gestione in
fase di avvio di liquidazione alla Regione, al fine di far entrare
vere iniezioni di robusta liquidità, per cominciare a "tappare"
quella che si sapeva sarebbe stata una voragine finanziaria che si
andava a creare. Oggi abbiamo un primo "spaccato" di questa
voragine e direi che il "buco" è piuttosto grosso. Rammento che in
quelle deliberazioni di Giunta vi erano dei beni mobili che
venivano acquistati a delle cifre esorbitanti, improponibili. Ne
ricordo uno: gli sgabelli; alcuni sgabelli, che vengono utilizzati
probabilmente dai cosiddetti "employés", avevano dei prezzi da
sceicchi, ma di oro e di valore non avevano nulla, avevano solo un
valore contabile e finanziario per la gestione, che serviva a
giustificare un introito a copertura di spese di questo tipo. Non
parliamo poi dei beni immateriali, loghi e simboli vari che anche
lì sono stati ceduti a cifre importanti. Sarà contento senz'altro
il liquidatore, che penso tirerà un sospiro di sollievo stasera nel
momento in cui verrà approvato il disegno di legge regionale n. 56,
perché alla fine oggi è lui che ne risponde. Abbiamo visto che cosa
è successo nel luglio scorso e allora non si esaminava il
provvedimento nella sua sostanza come oggi, perché oggi si mette
sul tavolo di ogni consigliere la volontà politica di cedere 6,5
milioni di euro a disposizione di un liquidatore, per andare a
chiudere quelle voci che rimangono senza risposta. Ebbene, lui
senz'altro tirerà un sospiro di sollievo: vi sono 120.000 persone
che però si chiedono come mai, a distanza di 2 anni in cui è
cessata l'attività della gestione, siamo ancora qui a "tappare" i
problemi.
Dicevo, Assessore, questo sarà il primo e ultimo provvedimento
di regolarizzazione dei rapporti patrimoniali o ve ne saranno
altri? Anche perché vi è una mole di contenziosi che deve ancora
essere definita, vi sono contenziosi che potranno anche
prevedere... perché i contenziosi sono contabilizzati al valore
simbolico di un euro, però un domani potrebbero diventare veramente
decine di migliaia di euro di passivo e noi speriamo che vi siano
soluzioni giudiziarie differenti. L'Assessore forse ricorderà
convenientemente una pronuncia giudiziaria recente, che vede la
Regione avere un primo risultato positivo nei confronti di "SITAV"
e "SAAV" e in quel caso si potrebbe incamerare del denaro, però lì
la gestione ha un ruolo diverso, qui vi è veramente un volume di
contenzioso che potrebbe esplodere ai danni della contabilità
regionale.
Noi, Assessore, le chiederemmo, oltre a una mera giustificazione
contabile, anche di quello che ci ha già detto in commissione, una
forte motivazione politica per cui oggi bisogna intervenire in
questa direzione. L'unica forza politica che in commissione si è
dichiarata fin dall'inizio contraria a un provvedimento di questo
tipo è il gruppo "La Casa delle Libertà", d'altronde non siamo
assolutamente disponibili ad avallare delle modalità gestionali che
abbiamo contestato fin dall'inizio, che non erano improntate a
criteri di trasparenza e di aziendalità da un punto di vista
amministrativo, sulle cui modalità permangono delle profonde
perplessità che non possono solo esternarsi in critiche fatte in
tale aula; critiche che, direi, sono comunque supportate da dei
ragionamenti che ancora oggi accompagniamo. Vorremmo sapere anche
da lei quali sono le motivazioni politiche che oggi la inducono ad
intervenire in questa direzione, a lei che più volte si è sganciato
dalle responsabilità politiche del passato, responsabilità che sono
addebitabili a chi ha governato la Regione perlomeno fin quando, a
fine 2002, vigeva il regime della Gestione straordinaria. Penso che
questa sia la "chiave di volta" di tutta l'impostazione, perché se
lei oggi viene qui e ci propone "tout court" l'approvazione di tale
regolarizzazione contabile e finanziaria, lei automaticamente
appone una firma di avallo ad una "cambiale" lasciata da chi sedeva
prima di lei su quella sedia e ne condivide l'operato in toto.
Certe formule o manifestazioni di dissociazione che finora lei
aveva utilizzato per distinguere il periodo antecedente dall'8
luglio 2003 e il periodo seguente, cioè quello era uno spartiacque
politico fondamentale, siamo sicuri che da questo momento non possa
più valere, perché la sua è una firma di avallo su una cambiale i
cui debiti sono stati creati da chi ha preceduto la gestione
politica del Casinò e naturalmente saranno pagati con i soldi dei
contribuenti valdostani.
Président - La parole au Conseiller Curtaz.
Curtaz (Arc-VA) - Il mio sarà un breve intervento per
giustificare la nostra posizione in ordine al disegno di legge in
discussione, un provvedimento il cui contenuto è semplice, chiaro.
Il Consiglio è chiamato, votando l'articolato, a ripianare una
perdita, direi a ripianare una grave perdita se si considera che la
spesa per la regolarizzazione dei rapporti patrimoniali e
finanziari con la Gestione straordinaria della Casa da gioco di
Saint-Vincent sarà di 6,5 milioni di euro. Oggi il Consiglio dunque
è chiamato a "raccogliere i cocci" di una gestione del Casinò che
negli ultimi anni è stata negativa sotto ogni profilo, una gestione
che potremmo definire con una parola "perdente": perdente sotto il
profilo economico, sotto il profilo del mercato, sotto il profilo
dell'iniziativa turistico-ricreativa, sotto il profilo sociale,
sotto il profilo finanziario, che oggi è quello che ci interessa di
più, perché, di fronte alla voragine delle perdite, il Consiglio è
chiamato a mettere le mani nel "portafoglio" della Regione, ad
aprirlo e a versare nelle casse della Gestione straordinaria in
liquidazione l'ingente somma che è stata appena ricordata. Credo
però vi siano, al di là della serietà dei dati che emergono da
questa vicenda, degli elementi di preoccupazione ulteriori, perché
non credo che questo sarà l'ultimo intervento della Regione nel
ripianare le perdite, perché? Perché già la Gestione straordinaria
ha un ampio contenzioso in atto, anche con degli esiti positivi -
come è successo recentemente rispetto a una causa di risarcimento
-, ma è chiaro che se questi contenziosi avessero un esito
negativo, spetterà ancora una volta all'Amministrazione regionale
mettere le mani al "portafoglio" e tappare gli ulteriori buchi che
dovessero crearsi.
La cosa ancora più preoccupante è il constatare che a fianco
della Gestione straordinaria in liquidazione lavora una "Casinò
S.p.a." che non ha una situazione economico-finanziaria molto più
florida. I dati degli ultimi anni di gestione "Casinò S.p.a." sono
negativi. È una situazione che va giudicata, non in alternativa a
quella che oggi abbiamo in esame, ma una situazione che vede
sommarsi algebricamente due negatività. Non si intravede purtroppo
un'inversione di tendenza, lo abbiamo detto tante volte: a nostro
giudizio manca una riflessione generale, una linea di tendenza
coerente, anche stamani abbiamo sentito dall'Assessore delle
notizie contraddittorie, potrei dire inevitabilmente
contraddittorie perché, quando non si ha chiarezza circa le linee
strategiche, è evidente che ogni evento esterno rischia di
modificare l'idea originaria. Non vediamo quindi un'inversione di
tendenza. Si "tappano i buchi" oggi, credo che saremmo chiamati a
tappare ulteriori "buchi", a noi pare che l'Amministrazione
regionale, rispetto alla "vicenda Casinò", in questo momento "non
sappia che pesci prendere". Sono state tentate alcune soluzioni,
adesso vi è l'idea un po' "salvifica" del piano strategico, un anno
o poco più fa vi era l'idea "salvifica" del demandare a una terza
società la valutazione dei beni che costituivano l'accerchiamento,
perché l'acquisizione di quei beni avrebbe dato la svolta decisiva;
tutte cose che non hanno portato finora a nessun risultato.
In definitiva, noi annunciamo il nostro voto contrario, anche se
capiamo che, per certi versi, questa legge è un atto dovuto, però,
come avete la responsabilità politica e gestionale della situazione
che si è venuta a creare, oggi dovete avere - e mi riferisco alla
maggioranza, al Governo regionale, ai Governi regionali che si sono
succeduti sempre in riferimento alla medesima maggioranza - la
responsabilità di far fronte alla situazione debitoria e quindi a
ripianare le perdite della Gestione straordinaria in liquidazione
del Casinò. Questa la giustificazione del nostro voto contrario,
noi auspicheremmo - ma credo che non succederà, non sono molto
ottimista - che da parte della maggioranza e del Governo regionale
vi sia una riflessione di fondo complessiva sul ruolo che si vuole
dare al Casinò, su cosa si vuol fare di tale Casinò, non nei
prossimi 6 mesi o al prossimo incontro con la controparte per la
trattativa del "Billia", non al prossimo consiglio di
amministrazione, ma che si dica cosa si intende fare di questo
Casinò fra 5-10-20 anni, di fronte a un mondo del gioco che è
cambiato, a un mercato che è in continua evoluzione, a una crisi di
una casa da gioco che richiede delle decisioni coraggiose e
radicali. Ci confronteremo poi su quali potranno essere le
soluzioni, ma sicuramente con questo piccolo "tran-tran", con
l'attuale "bricolage", che peraltro caratterizza molte branche di
questa amministrazione, non andiamo lontano, siamo fermi e, se si
sta fermi in economia, paradossalmente si torna indietro. È un po'
come in politica: "se non si pedala, si arretra". In economia è lo
stesso: se non vi è un'azione di rilancio - per dire una parola
"abusata", perché viene sempre indicato come imminente questo
rilancio, ma nessuno sa dirci come -, credo che il declino di
questa casa da gioco sarà inevitabile con conseguenze di carattere
sociale ed economico ed in riferimento alle entrate finanziarie
della Regione. Se oggi questo non è avvenuto, è perché vi è il
paracadute della Regione, che oggi apriamo: oggi apriamo un
paracadute da 13 miliardi di vecchie lire per dire che la "baracca
sta ancora in piedi", fino al prossimo "paracadute"!
Président - La parole au Conseiller Comé.
Comé (SA) - Oggi siamo qui ad esaminare un disegno di legge,
così come è stato anche definito dal relatore, molto semplice, che
si compone di 3 articoli, ma è un provvedimento che, dal punto di
vista dell'impegno finanziario, è molto pesante, perché va a
ripianare una situazione con una cifra di 6,5 milioni di euro.
Questa è una conseguenza dell'approvazione del bilancio di
esercizio al 31 dicembre 2003, l'articolo 2446 del Codice civile
prevede che:
"quando risulta che il capitale è diminuito di
oltre un terzo in conseguenza di perdite, gli amministratori devono
senza indugio convocare l'assemblea per gli opportuni
provvedimenti"
e l'assemblea quali opportuni provvedimenti ha
preso? Quello di richiedere all'Amministrazione regionale di
coprire interamente la perdita dell'esercizio 2003 e di
ricapitalizzare la società fissando la misura del capitale ad un
ammontare non inferiore ai 5 milioni di euro.
Il voto del nostro gruppo quindi sarà, come già sul rendiconto
2003, di astensione, ma vorrei fare una riflessione con
l'Assessore, perché siamo particolarmente preoccupati della
situazione odierna del Casinò e di quella che sarà la situazione da
domani in avanti, perché è notizia di oggi che nel maxi emendamento
della finanziaria vi è l'apertura delle "slot machines" alle "sale
Bingo". È vero, sono anni che da parte del Governo vi sono dei
tentativi, spero vivamente che, anche attraverso l'attività dei
nostri Parlamentari, si possa riuscire a trovare una soluzione
alternativa, però ritengo che ormai la linea che è stata tracciata
a livello del Governo italiano sia quella di andare verso una
maggiore apertura di sale da gioco. Non possiamo quindi continuare
a sperare ogni anno che vi siano degli interventi di retromarcia da
parte del Governo su queste decisioni; dobbiamo cercare di dare
delle risposte per rilanciare il nostro Casinò, non possiamo
aspettare che siano gli altri a venire incontro alle necessità
della Valle d'Aosta. Dicevo che siamo anche un po' preoccupati,
perché mi sono letto un po' le relazioni dei bilanci intermedi al
30 aprile 2004 e al 31 luglio 2004, e questo l'ho già detto in un
precedente intervento in Consiglio... riconosco che vi è un
tentativo di economizzare, di razionalizzare le spese, è forse
questo che sta portando dei risultati positivi, ma questo,
Assessore, non è sufficiente, perché ci può portare dei risultati
positivi solo a brevissimo termine.
Anche in tali bilanci intermedi vedo dalle relazioni fatte dagli
amministratori che si ripetono sempre, cioè non riescono a dare
qualcosa di nuovo. La relazione intermedia del 31 luglio 2004 è un
po' la fotocopia di quella del 30 aprile; ormai è passato un anno,
mi aspettavo che vi fosse stato un piano aziendale per cercare di
dare almeno nell'immediato delle risposte e chiaramente aspettiamo
anche con grande attesa questo famoso piano di sviluppo. Il piano
di sviluppo precedente è stato messo da parte e va bene, non voglio
entrare nel merito delle procedure, però qui non possiamo più
perdere del tempo: dobbiamo arrivare ad avere un piano aziendale
per dare delle risposte nell'immediato e un piano di sviluppo che
dia delle risposte, che cominci ad individuare delle prospettive
per il futuro del Casinò. Vi è infatti da parte del Governo
italiano questa nuova tendenza che porterà dei risultati molto
negativi al Casinò e noi dobbiamo riuscire a dare delle risposte
per rinnovare un "sistema Casinò"... che ha cambiato il sistema di
mercato, il sistema... del tipo di giocatore... siamo obbligati a
dare delle risposte in tempi brevissimi per cercare di rilanciare
di nuovo la nostra casa da gioco, altrimenti nel giro di un paio di
anni saremo di nuovo qui a rimettere le mani in tasca per andare a
ripianare altre perdite del nostro Casinò.
Président - La parole au Conseiller Frassy.
Frassy (CdL) - Capisco il silenzio della maggioranza e non è,
caro Assessore Caveri, il "silenzio degli innocenti"; questo
probabilmente è un silenzio più imbarazzato, di cui è consapevole
chi in un recente passato ha condiviso delle scelte che hanno
portato a tale conclusione contabile. È perciò evidente che vi sia
un certo imbarazzo nell'esprimere un giudizio compiuto su un
provvedimento che potremmo definire una legge di bilancio di uno
dei nostri piccoli comuni della Valle d'Aosta, collega Fey. Non so
quale fosse il bilancio del Comune di Perloz, ma penso che una
legge come questa, che mette in una nottata e in 3 articoli "sul
piatto" 6,5 milioni di euro, per un comune medio piccolo possa
fare, se non il bilancio, comunque parecchio. Di conseguenza, penso
che qualche riflessione vada fatta, non vogliamo alimentare la
polemica, perché su tale argomento ne è stata fatta parecchia, ma
qualche risposta va data e le risposte, colleghi di maggioranza, in
questo caso non le deve dare un gruppo come il nostro che sta
all'opposizione, come qualche signore dai giornali ha dichiarato,
ma dovrebbero essere certi "signori" che hanno gestito tali
risultati a dare delle risposte tramite gli Assessori, che reggono
il peso politico di un'eredità imbarazzante, di un'eredità che
devono gestire per una questione di tipo finanziario, ma sulla
quale penso abbiano più di un imbarazzo.
Se 4 mesi fa, a distanza di un'ora rispetto a quella in cui
stiamo discutendo, vi furono delle espressioni di dissenso su quel
bilancio che veniva portato all'esame dell'aula, penso che stasera
- non dico che sia il momento della replica, anche perché le
repliche non si danno a distanza di 4 mesi - sia sicuramente il
momento delle riflessioni. Sulla "GS" non abbiamo capito una cosa,
al di là del voto dichiarato dell'opposizione: i franchi tiratori
di maggioranza dovrebbero spiegare su quali presupposti hanno
ritenuto di contestare una gestione che appartiene al passato;
salvo che l'Assessore Marguerettaz possa dichiarare stasera, in
sede di replica, una condivisione e una continuazione della
politica della "GS" tramite la "Casinò S.p.a." ma, dalle risposte
che ha dato alle interpellanze puntuali poste in questi mesi sulla
vicenda del Casinò, ci sembra di poter interpretare che vi sia la
volontà sostanziale di cambiare pagina. Penso che l'Assessore nella
replica che vorrà dare all'aula farà qualche riflessione, ma ci
piacerebbe che qualcheduna provenisse anche da quei banchi, spesso
silenziosi, di chi oggi non ha più responsabilità di governo, ma
che ieri ha contribuito a creare i presupposti di tale dissesto,
per spiegarci qual è la differenza fra la gestione della casa da
gioco all'epoca della Gestione straordinaria e la gestione invece
della casa da gioco nell'epoca della "Casinò S.p.a.".
Evidenzio solo dei dati, che sono i dati poi di ieri pomeriggio,
quando con 2 interrogazioni abbiamo chiesto dei lumi su alcune
situazioni. Vi è un dato preoccupante, e quel dato trova spazio nel
deficit contenuto in questa legge che ci apprestiamo a votare:
quello degli storni dei beni mobili - 810.000,00 euro -, abbiamo
appurato ieri, a seguito della risposta dell'Assessore
Marguerettaz, che sono beni spariti, perché non sono stati trovati,
ma la cosa più incredibile è che, pur non essendo stati trovati, la
"GS" li ha materialmente passati di mano alla "Casinò S.p.a.", la
quale, a distanza di un anno, cioè al primo bilancio, si è resa
conto che mancavano ad inventario - mancano perciò fisicamente -
valori per 810.000,00 euro. Abbiamo appreso fra l'altro che la
"Casinò S.p.a." ha dovuto conferire un incarico oneroso
all'Università di Torino per cercare di capire dove fossero finiti
questi beni, soprattutto quale sia la situazione dell'inventario
patrimoniale che, a quanto pare, non era tenuto in base alle regole
codicistiche e alle procedure interne che la "GS" aveva. A fronte
di questa situazione, non possiamo limitarci ad esaminare il dato
"nudo e crudo" dei 6,5 milioni di euro, che comunque sono una cifra
significativa, ma dobbiamo anche fare dei ragionamenti se vi sono
delle responsabilità. Non si può pretendere alla fine che l'unica
responsabilità gravi su quest'aula e su tale amministrazione, che
per l'ennesima volta mette mano ai denari pubblici per ripianare
delle situazioni, che forse in parte possono dipendere da elementi
che vanno al di là di scelte giuste o sbagliate che sono state
adottate durante quella gestione, ma una buona parte di tale
dissesto nasce dai criteri con cui si è operato durante quella
gestione.
Non possiamo innanzitutto non chiedervi chiarezza su quello che
è stato e su quello che sarà, ma chiedervi una chiarezza di
linguaggio, perché se gli amici della stampa domattina dovessero
fare un titolo: "Approvata dal Consiglio regionale la legge di
regolarizzazione dei rapporti patrimoniali e finanziari", penso che
sarebbero pochi i cittadini in grado di intendere ciò che abbiamo
approvato questa sera. "Regolarizzazione" è un titolo che denota un
evidente imbarazzo della Giunta che ha proposto tale disegno di
legge, ma che non rispecchia la realtà di questo provvedimento; non
è una regolarizzazione, in un italiano corrente e corretto affinché
possa essere lingua di comprensione, si chiama: ripianamento del
deficit di bilancio, tale legge ha ad oggetto il ripianamento del
deficit di bilancio dell'esercizio 2003 della Gestione
straordinaria. Può sembrare una questione semantica? No, è una
questione di chiarezza e noi pensiamo che sulla chiarezza sia
difficile fare delle divisioni politiche. Presenteremo perciò un
emendamento che va nel senso della chiarezza, affinché si chiamino
in maniera appropriata, con il nome e le definizioni corrette, le
cose che si vanno a fare, affinché sia comprensibile a tutti che il
disegno di legge n. 56 non è una regolarizzazione. È vero che siamo
abituati alla regolarizzazione delle pratiche degli abusi edilizi,
alla regolarizzazione degli extracomunitari, ma in tali casi, in
effetti, si tratta di adeguare delle situazioni fuori norma a delle
norme che vengono innovate; in questo caso si tratta di tirare
fuori dei soldi, si tratta di ripianare un deficit di una gestione
deficitaria. Pensiamo perciò che non ci si debba vergognare di
chiamare con il suo nome questa legge, ma ci si debba piuttosto
vergognare di essere arrivati a tali conclusioni.
Non aggiungo altro, perché penso che l'insieme delle cose dette
prima e delle tante riflessioni fatte su tale provvedimento siano
sufficienti per farci dire che anche quanti andranno ad approvare
questa legge abbiano in cuor loro il convincimento di trovarsi di
fronte all'ultima legge di ripianamento di un deficit della
Gestione straordinaria. Auspichiamo seriamente, pur dai banchi
dell'opposizione, che il prossimo bilancio della "Casinò S.p.a."
2004 - il quale sarà il suo secondo bilancio - sia un bilancio
diverso dai precedenti della "GS", ma che sia anche un bilancio
diverso rispetto al primo bilancio della S.p.a. Se quel primo
bilancio aveva come alibi la pesante situazione della Gestione
straordinaria, penso che il secondo bilancio non potrà più vantare
tale alibi; di conseguenza, a quel punto il giudizio sarà netto
sulle scelte politiche, sulle scelte manageriali e su quello può
crederci, Assessore, le faremo i complimenti se vi saranno i
risultati, ma le chiederemo il conto se i risultati non vi
saranno.
Président - La parole au Conseiller Sandri.
Sandri (GV-DS-PSE) - Cari colleghi, non vorrei che emergesse da
questa discussione, come da altre che sono state fatte su tale
argomento in passato, un elemento di confusione che spesso la
minoranza tende ad ingigantire, a colorire, per tentare di mettere
delle "ombre" sui risultati economici della Gestione straordinaria
della "Casinò S.p.a.", un'esperienza che dal luglio 1994 al 31
dicembre 2002 ha consentito di avere, per quanto riguarda
l'Amministrazione regionale della Valle d'Aosta, dei grandi
benefici e vorrei ricordarli: oltre 700 milioni di euro alle casse
della Regione. Se alla fine di 10 anni quasi di lavoro vi sono
ancora 6,5 milioni da mettere a posto di liquidazione, credo sia
importante ricordare che è meno dell'1% degli utili netti versati
nelle casse regionali, ma a questo dobbiamo anche aggiungere gli
almeno 100 milioni risparmiati in dividendi ai soci "SITAV", di
questi 700 milioni, se fosse rimasta la gestione in appalto come
era sulla base dei precedenti accordi, ci sarebbero stati 100
milioni in meno per la Regione Valle d'Aosta, quindi togliendone
anche 6, ci sarebbero sempre 94 milioni di utili che sono rimasti
nella nostra Regione, visto che i soci "SITAV" non sono Valdostani.
Vorrei ancora ricordare il migliaio di stipendi pagati
regolarmente, l'indotto, e tutto quanto è di positivo
economicamente per la zona di Châtillon e Saint-Vincent. Questo
disavanzo si basa esclusivamente su un problema della società di
gestione e che è sottoposto a un problema altrettanto chiaro e
semplice: si tratta delle percentuali che sono state negli anni
riconosciute alla società di gestione, volutamente, deliberatamente
tenute basse, proprio perché la società di gestione, da un lato,
doveva contribuire a tale importante entrata e, dall'altro, essere
stimolata a fare sviluppo, senza però vivere troppo sugli allori.
Questo è importante, altrimenti non ci si rende conto di cosa
stiamo discutendo stasera, pertanto recuperare un quadro di
riferimento pensavo fosse utile ribadirlo anche in tale
occasione.
Président - La parole au Conseiller Lavoyer.
Lavoyer (FA) - Voteremo questo disegno di legge coerentemente
con la nostra posizione assunta in sede di discussione del
provvedimento in commissione consiliare. Voglio anche precisare che
il nostro voto non è incoerente con il voto della "Fédération"
espresso in sede di discussione del bilancio consuntivo del Casinò:
in quella occasione il nostro fu un voto politico, in quanto
l'astensione era l'unico voto che palesemente in una votazione
segreta dichiarava la posizione delle singole forze politiche. Fu
quindi da parte della "Fédération" un voto di astensione
soprattutto nel non voler entrare in diatribe all'interno della
maggioranza; pertanto, coerentemente con l'importanza di questo
provvedimento, voteremo a favore.
Président - La parole au Conseiller Lattanzi.
Lattanzi (CdL) - Mi aspettavo un intervento più "pesante" visto
che era il primo intervento del collega Lavoyer. Era per confermare
che lui all'epoca c'era e quindi come fa oggi a non essere coerente
con tutti i "buchi" che ha coperto prima? E continua a coprire i
"buchi" con quella che è stata una condivisione di gestione, quindi
"nulla di nuovo sotto il sole"! Ringraziamo il collega Lavoyer per
tale riproposizione della sua entrata in maggioranza, che spero
prima o poi accetterete, così almeno togliamo questo tormentone.
"Prendetevi" questi Consiglieri della "Fédération" così abbiamo
finito di sentirli ogni volta intervenire per chiedere di entrare
in maggioranza!
Permettetemi di fare due riflessioni, partendo da una frase
sintomatica della relazione che, anche se sintetica, offre un
piccolo spunto interessante: qui si copre un disavanzo di gestione
"che si inseriva su una situazione di disavanzi pregressi"
.
Un lampo di verità in tale relazione c'è, mascherata pure sotto una
regolarizzazione di rapporti patrimoniali e finanziari, ma almeno
una frase che è un lume di verità nel buio delle menzogne c'è.
Questa è la copertura di un "buco", ha ragione il Consigliere
Praduroux a dire non quotidiano, è la somma di una serie di buchi,
è un bel "bucone"! Se mi permettete, colleghi, lo chiamerò con il
suo nome: un "buco" da 12 miliardi e mezzo di lire, perché 6
milioni fanno effetto, ma 12 miliardi e mezzo di lire fanno più
effetto, soprattutto quando nel TG3 di oggi assistevamo a un
servizio sulla "Tecdis" e sull'assemblea dei dipendenti della
"Tecdis". Non so se avete visto questo servizio e se avete visto le
facce delle persone che erano in quella assemblea ad ascoltare, a
sperare di poter avere una risposta, perché, contrariamente a tutti
noi, che mettiamo 12,5 miliardi in un "buco", loro il Natale non
avranno i soldi per comprare i regali! "Cosa c'entra questo?
Lattanzi, non facciamo demagogia, non tiriamo dentro il disagio di
molte famiglie della bassa Valle che non avranno i soldi per
comprare i regali ai loro figli"... che avevano delle facce che
facevano male solo a vederle, soprattutto se uno si sente
responsabile di quelle facce, perché, vedete, quelle persone
guardavano alla Regione come all'opportunità di una speranza,
aspettavano dall'ente pubblico una risposta che potesse dare una
speranza per il loro futuro. Sappiamo perfettamente che quella
risposta non ci sarà. Non possiamo dare delle risposte, perché,
purtroppo, questa Amministrazione non ha i soldi per creare
sviluppo ed economia e, quando li ha, li sperpera.
Dodici miliardi e mezzo sono l'ultima goccia di una serie di
lunghi fiumi di denaro che in questi anni voi avete messo per
coprire i bilanci della Gestione straordinaria, 9 anni di
famigerata gestione, e qui mi rivolgo ai Consiglieri neo eletti
perché loro hanno diritto alla verità: dovete sapere che quello che
state per approvare non è un atto dovuto, non siete obbligati per
legge a votarlo; lo so che vi hanno detto che, se non votate tale
atto, succederanno cose anche gravi, che so? magari che i libri
andranno in tribunale. Sapete come la penso io? Che questi libri
dovrebbero già essere in tribunale, perché la Gestione
straordinaria è stata non, come dice il Consigliere Sandri,
un'illuminata gestione - lui ha la visione comunista e con coerenza
credo la sostenga... dice:
"la gestione politica della casa da
gioco è funzionale a una visione ideologica..."
- che capisco,
anche se non condivido -
"... secondo la quale un'azienda come
quella deve essere gestita in maniera politica e pubblica, perché
deve essere un servizio sociale, non un'impresa come le altre,
ovvero questa è un'impresa che, se anche non fa utili, non è un
problema; deve riempire "l'uovo" dei dipendenti, più dipendenti ci
sono, più riusciamo a tenerne dentro meglio è. La sua funzione è
sociale"
. Vedete, vi è un piccolo problema: la Gestione
straordinaria aveva certamente una gestione politica e pubblica,
era evidente, una gestione che noi abbiamo sistematicamente
denunciato in quest'aula come una gestione scellerata di un bene
pubblico. Non sono 13 miliardi che stiamo versando, questi sono i
13 miliardi di altri 100 che negli ultimi anni abbiamo versato!
Quando il Consigliere Sandri dice: "ma la gestione pubblica, non
dimentichiamolo, ha portato 700 milioni nelle casse della Regione",
fa il "gioco delle tre carte", perché vi chiedo: e se la gestiva un
privato, non li portava? Era obbligato! Era obbligato perché la
quota da versare è già stabilita; non solo, noi abbiamo sostenuto
che con una gestione oculata ne avrebbe portati di più.
Qui non stiamo parlando del mancato incasso, ma dei "buchi"
coperti da coprire, di cui voi siete purtroppo non gli ultimi
"tombali esecutori", perché vi saranno altri ulteriori "buchi" da
coprire, ma sui quali ognuno di noi con il voto è responsabile. Se
fossi della maggioranza e fossi neo-eletto, cioè non avessi visto
il "film" di prima, direi che si tratta di una regolarizzazione di
rapporti patrimoniali e finanziari, "mi hanno raccontato che, se
non votiamo questo, qui va tutto in tribunale"... quindi, come
Consigliere della maggioranza, forse politicamente mi sentirei
costretto a votarlo, ma il voto è responsabilità personale ed essa
- forse il Presidente Perrin comincia a capirlo adesso che è stato
chiamato dalla Corte dei Conti a rendere conto sulla "Centrale del
latte" - è collegata al voto. Il voto allora è un voto di
responsabilità quando si conoscono gli elementi: 13 miliardi noi li
mettiamo perché vi è stata una gestione scellerata di sperpero di
denaro pubblico, perché non vi era semplicemente nessuno che
controllava la gestione. Volete un esempio? Prendiamo questi primi
mesi, il collega Comé diceva che vi è una gestione ordinaria oggi,
certo non possiamo chiamarla una gestione fantastica, non è una
gestione di sviluppo o di proiezione, è una gestione che ha il
"fiato corto" perché, non avendo grandi prospettive, si può solo
occupare di gestire il quotidiano. Ha cominciato però a tagliare
consulenze, a "sforbiciare" due linee di bilancio: Assessore, non è
che c'è voluto molto per pareggiare almeno i conti... poi li
discuteremo a fine anno!
Pur in presenza di un calo di presenze e di un calo di incassi,
la gestione si barcamena, la gestione oggi con 3 sottogestori,
dunque non amministratori generali, direttori generali che vengono
liquidati con 2,6 miliardi... fenomeni dell'economia e della
finanza del gioco di azzardo... no, senza fenomeni, ma con 3
direttori di settore la gestione della "Casinò S.p.a.", quella
ordinaria - non quella straordinaria che è stata tale solo per i
"buchi" effettuati -, pareggia i conti senza poter fare iniziative
di grande sviluppo e di incremento, senza poter fare grandi
investimenti in pubbliche relazioni ed iniziative. Abbiamo avuto
8-9 mesi di una Gestione ordinaria che ha prodotto almeno il taglio
degli sprechi, con la normale conseguenza della riduzione di un
deficit. Vi chiedo: ma in 9 anni di gestione straordinaria,
fenomenale proprio, in una presenza di mercato da "vacche
grasse"... perché dovete ricordare che, quando denunciavamo i
"buchi", non ci arrabbiavamo perché il mercato era difficile per
tutti e per noi era più difficile, no! Dicevamo: guardate che vi è
un mercato nel quale le altre 3 case crescono di quota di mercato e
la nostra scende. Ricordo che abbiamo denunciato più volte come
fossimo passati da una quota di mercato del 37% delle giocate in
Italia a una quota di mercato del 27%, 10 punti in meno, a favore
degli altri "competitor", che invece denunciavano una sufficiente
abilità per crescere nel mercato. In un mercato che per altri era
in crescita quindi noi denunciavamo una discesa che veniva
sistematicamente certificata dal bilancio, dalla chiusura del
bilancio annuale, che ci veniva portato qui, che noi votavamo...
perché erano "buchi" che noi contestavamo, perché la gestione era
una gestione "allegra", una gestione pubblica, politica, quella che
non permette di fare non dico gli utili, Consigliere Sandri -
perché qui non si tratta di avere una casa da gioco che facesse gli
utili -, ma che almeno non facesse i "buchi", almeno non chiedesse
a "mamma Regione", in qualità di azionista, di versare oltre 100
miliardi per coprire i "buchi"! Cento miliardi in 9 anni, vi è
chiaro? Se fossi un Consigliere di maggioranza che non ha saputo
queste cose, stasera uscirei dall'aula piuttosto che votare tale
provvedimento, perché non si può essere responsabili politici
davanti a un tribunale che ti chiede: "ma scusa, tu hai votato un
bilancio e non sapevi che erano 9 anni di deficit denunciati
sistematicamente sotto l'aspetto contabile in quest'aula, in
maniera sistematica!". I 700 milioni di incasso, Consigliere
Sandri, sarebbero stati molti di più, ma non chiedevamo quello,
domandavamo di poter avere una gestione almeno efficiente per cui i
700 milioni sarebbero stati incassati comunque, ma non avrebbero
prodotto 100 miliardi di "buco". Di questo stiamo discutendo: della
necessità per l'ennesima volta... perché non è la prima volta, non
è la chiusura di 9 anni di gestione, non è che con 12 miliardi
chiudiamo 9 anni di storia, noi con 12 miliardi chiudiamo una parte
piccola di un "buco" già grande coperto e che qualcuno dice, e io
condivido, non è ancora chiuso, perché questo non sarà l'ultimo
provvedimento di regolarizzazione dei rapporti finanziari:
spettacolare! Mi appello al buon senso perché la politica gioca
brutti scherzi, l'appartenenza a un partito fa fare a volte cose
non condivise e lo capisco, anche a me capita di non condividere
tutto quello che nel mio partito viene detto, però un conto è non
condividere la linea politica, altro è non condividere un processo,
lì uno dissente, lo dice, vota contro politicamente all'interno
della sua maggioranza, dopodiché si allinea ad una scelta politica.
Questa non è una scelta politica, questo è un atto amministrativo,
questo è decidere a nome e per conto dei Valdostani in qualità di
azionista...
(interruzione dell'Assessore Marguerettaz, fuori
microfono)
... sì, state approvando una legge che decide con il vostro voto
di coprire un "buco". Capisco che i vecchi, che hanno il "pelo più
lungo", non sono preoccupati, per forza! Per loro è il quinto, il
sesto, il settimo "buco" che coprono, uno vale l'altro. Io non sono
d'accordo di coprire i "buchi" che fanno quelli che abbiamo
chiamato più volte "i responsabili della gestione" e non è un caso
che tale legislatura sia iniziata anche sotto l'aspetto politico
con una bella presa di distanza dal 31 dicembre 2003, perché quello
che è successo a luglio non è successo così, è successo perché
qualcuno prendeva le distanze dalla gestione fatta fino al 31
dicembre 2003... sulla Gestione straordinaria. Lo so che appellarmi
al buon senso è difficile, ma io lo faccio perché credo che le
persone abbiano anche il buon senso per dire: "aspetta un attimo,
parliamone un po', cosa succede se non approviamo questo atto?". Se
fossi un consigliere di maggioranza di "primo pelo", mi chiederei:
ma io mi devo assumere la responsabilità di votare una legge che
copre un "buco", che è l'ennesimo "buco" di una gestione che ha
fatto solo "buchi", ma scusate un attimo, cosa succede se non
approvo questa "cosa"? E se non la votiamo? Non mi pare che
licenzino qualcuno, perché la Gestione straordinaria è già chiusa,
è una "scatola", molto onerosa, ma è una "scatola" vuota, piena di
"buchi".
Cosa succede se la Gestione straordinaria non può chiudere il
suo bilancio perché questa Assemblea decide di non assumersi la
responsabilità di tappare l'ennesimo "buco", ma soprattutto la
continuità di una gestione purtroppo scellerata? Forse succede
quello che deve succedere quando è giusto vederci chiaro in questa
"scatola": i libri vanno in tribunale, il tribunale prende un
commercialista qualunque, chissà chi sarà? e fa la contabilità,
quella che fa un ragioniere, e verifica la correttezza dei dati e
se le valorizzazioni di cui parlava il Consigliere Frassy sono
congrue, se tre sgabelli è giusto che costino qualche decina di
milioni, oppure se quei beni materiali che sono spariti si trovano,
magari guardando bene nei magazzini del Casinò si vede che sono
ancora lì, sono talmente immobilizzate che magari qualcuno le
trova! Il tribunale ci guarda chiaro, perché se fossi un
consigliere di maggioranza, prima di alzare la mano su un bilancio
che ha un "buco" da 13 miliardi oltre i 100 che abbiamo già messo,
chiederei che qualcuno mi garantisse che è stata fatta una corretta
gestione di quella chiusura, che non vi sono beni materiali che non
vi sono, che non vi sono "buchi" che non si capiscono, che tutta la
contabilità torni. Dopodiché se è giusto e legittimo dare 2,6
miliardi all'amministratore che ha prodotto questa "cosa", bene: si
paga il gestore straordinario di tale "buco". L'ex direttore
continua a "tirarci per la giacchetta", noi non rispondiamo al Sig.
Trentaz, non siamo noi che dobbiamo rispondere a lui, è lui che
deve rispondere all'azionista Regione del suo operato, che deve
dire se quello che ha lasciato e che oggi copriamo con altri 12
miliardi, è congruo, se i magazzini hanno quei beni materiali che
si stanno cercando, se gli sgabelli hanno quello che valevano, se
il valore delle attrezzature passate alla Regione è congruo. Non
siamo noi che dobbiamo rispondere a lui, non siete voi, è lui che
deve rispondere a noi. Questo provvedimento, che è composto
soltanto di tre articoli... 12 miliardi... mascherati con un
provvedimento di regolarizzazione contabile, questa non è una
regolarizzazione contabile: è la copertura responsabile di un
"buco" che voi dovete approvare con il vostro ditino sul tasto
verde. Auguri e dormite bene stanotte!
Président - Pas d'autres conseillers qui interviennent? La
discussion générale est fermée.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Cercherò di essere il più breve possibile e
soprattutto cercherò di dare un po' di chiarezza e, se possibile,
dare un po' di valore aggiunto ai cittadini e agli organi di stampa
che hanno ancora la voglia di seguirci. Di fronte a questo
provvedimento che tutti hanno dichiarato semplice e chiaro, si sono
sviluppate tutta una serie di discussioni, non spetta a me dire se
in tema o fuori tema, ma che hanno fatto un gran "minestrone",
perché siamo finiti a parlare della Gestione straordinaria in
liquidazione, della S.p.a., abbiamo parlato su tutto lo scibile. È
vero che l'argomento si presta, ma si presta anche ad avere un po'
di onestà intellettuale mentre si affronta, e qui credo che sia
censurabile il comportamento tenuto dai consiglieri che
intervengono facendo leva sulla responsabilità personale del
singolo consigliere, credo sia qualcosa di scorretto e vi spiego
perché. Nel momento in cui vi è un'assunzione di responsabilità da
parte di un ente e di una società, questa non si può sottrarre
ancorché sia in disaccordo con qualcuno che l'ha preceduta:
l'assunzione di responsabilità rimane in capo al soggetto che ha la
personalità giuridica per assumersi queste responsabilità, per cui
se la "Fininvest" si assume delle responsabilità, può anche
cambiare l'azionista, ma sempre la "Fininvest" dovrà
rispondere.
Stiamo parlando di attività che nel tempo hanno portato a delle
obbligazioni, per cui, nel momento in cui la Gestione straordinaria
affronta un contenzioso, dei giudizi e si trova a soccombere, la
Gestione straordinaria deve rispondere, ma è il socio unico o il
socio che ha costituito il soggetto Gestione straordinaria a
doverne rispondere, sì o no? Qui possiamo fare una rilettura delle
espressioni che il tribunale ha già "avuto", ma il tribunale ha già
risposto nel momento in cui ha giudicato se la Gestione
straordinaria era fallibile o meno: in quella occasione ha detto
che la Gestione straordinaria poteva fallire, ma non falliva perché
vi era un'assunzione di responsabilità da parte della Regione, per
cui Signori miei - e io concordo e meno male l'onestà intellettuale
del Consigliere Curtaz rende onore - questo è un atto dovuto, non
tanto perché non vi sono altre soluzioni, ma perché, nel momento in
cui si facesse quello che ha enunciato il Consigliere Lattanzi,
cioè portare i libri in tribunale, secondo voi il curatore o
l'eventuale commissionario nominato dal tribunale non verrebbe a
bussare alla Regione per far pagare i 2 milioni nei confronti dei
dipendenti, piuttosto che i milioni relativi alla soccombenza nei
casi "SAAV" e "SITAV"? Dovrebbe pagare sempre la Regione, Signori
miei, state tranquilli, con il vostro voto non cambiate la
responsabilità nei confronti della Regione, perché quest'ultima, di
fronte a tali obbligazioni, deve rispondere! Io, collega Lattanzi,
con una minore esperienza sicuramente, ma faccio un mestiere che in
quel palazzo aveva un po' a che fare e, se fossi malauguratamente
un soggetto incaricato, questo sarebbe quello che accade. Qui vi
sono delle obbligazioni pagate, quindi tranquillizzatevi, sono
tutti discorsi strumentali e disonesti, perché non corrispondono
alla sequenza logico-giuridica.
Faccio un passo ulteriore: se qualcuno, voi, l'attuale
liquidatore, ritiene che vi siano atti di "mala gestio" e di
responsabilità personale, questi sono un'altra faccenda, per cui se
nella logica della liquidazione dovessero emergere delle
responsabilità, non è che con questo voto qualcuno dispensa
soggetti da responsabilità. Nella discussione di ieri abbiamo
parlato di svalutazioni ed è stato corretto il ragionamento fatto
dal Consigliere Frassy, nel senso che, ad oggi, sono svalutazioni,
perché il bene non è stato rinvenuto, nel momento in cui vi sarà la
certezza, questi saranno degli storni, saranno stralciati e messi a
perdite; oggi vi sono delle svalutazioni. Qualora all'interno di
tale processo dovessero emergere delle responsabilità personali,
nessuno è sollevato da responsabilità rispetto a questo tipo di
eventuale "mala gestio"; quindi tutto tale discorso: ma la colpa è
di chi e via dicendo... non è oggi il momento per fare delle
elucubrazioni. Oggi stiamo parlando di un'altra cosa ed ecco perché
si parla di regolarizzazione, perché oggi la liquidazione deve
procedere e in questa attività deve far fronte a degli impegni,
badate - e qui un'altra confusione -, che sono ad oggi problemi di
una liquidazione, non di una gestione. Noi stiamo gestendo una
liquidazione e quindi all'interno di tale processo stiamo
affrontando, e quest'anno abbiamo approvato un bilancio 2003, di
periodi infra-annuali che faranno parte di un periodo più ampio,
che è tutto quello della liquidazione.
Ho sentito giustamente una serie di affermazioni: Signori, vi è
tutta una serie di contenziosi, vedremo come vanno questi
contenziosi, intanto ce n'è uno che è andato a buon fine, 15
miliardi, che andranno a rimpinguare la Gestione straordinaria;
quindi al termine di tale operazione faremo le opportune
riflessioni. È chiaro che potranno esserci delle cause che avranno
esito negativo, ma ci sarà tempo e modo per valutare, perché
ovviamente le cause devono poi essere analizzate e bisogna
analizzare chi e come ha generato il contenzioso, se ha ragione o
ha torto. Non anticipate, facciamo un ragionamento per volta: oggi
stiamo ragionando su un provvedimento che deve permettere alla
liquidazione di procedere e di assumersi gli impegni che "obtorto
collo" deve affrontare. Il tribunale in merito a una causa di
lavoro ha condannato in secondo grado Gestione straordinaria a
pagare degli arretrati, oggi dobbiamo far fronte a questo tipo di
impegno. Vi sarà un ricorso in Cassazione qualora la Cassazione
dovesse dare ragione alla Gestione straordinaria, ci dovrà essere
la ripetizione di quanto anticipato, ma non mettiamoci dalla parte
di coloro che devono fare i giudici e quindi decidere.
Vorrei fare un altro piccolo inciso. Distinguerei le gestioni
particolari dal Casinò; un ragionamento effettuato dal Consigliere
Sandri mi pare corretto, nel senso che la casa da gioco non può
essere un argomento che solleviamo solo nel momento in cui vi sono
delle perdite o vi sono degli impegni che devono essere sostenuti,
perché in questo modo alla comunità non facciamo un buon servizio.
Ma voi sapete che la gente è convinta che il Casinò costi alla
Regione? Sapete che con queste nostre discussioni abbiamo fatto
entrare in testa ai cittadini valdostani che sarebbe meglio
chiudere il Casinò? Questo non corrisponde alla verità! Nel
bilancio che abbiamo appena approvato abbiamo messo 74 milioni, ma
nella parte entrate, non nella parte uscite! Se foste così corretti
nel dire: "forse potremmo gestirle meglio", è un altro discorso, ma
prima di tutto bisogna che passi il discorso che il Casinò è un
valore, perché assicura delle entrate alla Regione, perché assicura
circa 1.000 posti di lavoro, perché permette ad altre 400 persone
dell'indotto di lavorare, ma dobbiamo dirlo, altrimenti sembra che
il Casinò sia una "palla al piede" per l'Amministrazione regionale.
Prima di tutto questo è un valore, dopodiché miglioriamo la
gestione, d'accordo, facciamo tutto quello che possiamo, ma
rendiamo un servizio a tale comunità! Non facciamo passare un
discorso da positivo in negativo!
Dal punto di vista pratico contabile, oggi probabilmente il
collega Comé ha fatto un parallelo fra S.p.a. citando l'articolo
2446, ma in tale caso non siamo in quella condizione; nella
finanziaria di quest'anno abbiamo introdotto il ragionamento della
copertura a perdita della S.p.a. e se ne parlerà all'approvazione
del bilancio. Colgo l'occasione, sempre sull'onda delle situazioni
positive, per precisare al collega Lattanzi che, quando lei dice
che vi sono delle flessioni rispetto agli ingressi, dice una cosa
vera; nel momento in cui dice che vi è una flessione dal punto di
vista degli introiti, dice una cosa non vera. Ad oggi con l'ultima
decade che è stata trasmessa, quindi 10 dicembre, vi sono quasi 3
milioni di euro in più rispetto all'anno scorso, quindi non solo vi
è il discorso taglia-spese, vi è anche un discorso di maggior
provento di circa 3 milioni, un incremento del 2,2% sugli introiti.
Anche questo credo possa essere sufficientemente comunicato in una
situazione dove dobbiamo sempre vedere il "bicchiere mezzo
vuoto"...
(interruzione del Consigliere Lattanzi, fuori
microfono)
... il problema è che in un momento di recessione tale confronto
non regge, perché in un momento in cui il "trend" è in continua
diminuzione, soprattutto, caro Consigliere Curtaz, nel momento in
cui anche le presenze turistiche diminuiscono - e lei sa che coloro
che vanno al Casinò non sono i residenti -, abbiamo una situazione
in controtendenza. Da questo punto di vista, sicuramente abbiamo
non delle situazioni esaltanti, ma abbiamo alcuni segni che ci
fanno ben sperare.
Mi tocca tornare agli amici del gruppo "La Casa delle Libertà"
perché qualcuno ha parlato di trasparenza e gli amici di "Stella
Alpina" dicono: "il maxi emendamento che verrà approvato con la
fiducia ha al suo interno...", posso capire che hanno un filo
diretto - con la Camera, sicuramente, non so con il Senato - ma,
dal punto di vista della trasparenza, siete degli artisti ad aver
capito cosa succede, perché un maxi emendamento che si compone di
un articolo con 593 commi... alla faccia della trasparenza! C'è da
vergognarsi! E ve lo dice uno che queste norme le deve leggere,
oggi da Assessore, ieri da commercialista! Questo, dal punto di
vista di tecnica legislativa, è una vergogna, perché qui la
trasparenza è "presa a calci nelle gengive" e voi sapete perché
tale maxi emendamento... perché con il voto di fiducia mettete gli
Italiani in una situazione di panico totale... non capiamo nulla.
Ben venga quindi la chiarezza degli amici che sanno cosa è successo
con l'apertura delle "slot machines" nelle "sale Bingo", io questo
non lo so, non so se questo rimanda a un regolamento; quindi voi mi
anticipate il panico, io mi aggrego, sicuramente non sono contento,
ma le idee così chiare non le ho e spero che, parlando delle "slot
machines" nelle "sale Bingo", vi sia ancora la possibilità che un
po' di buon senso riconduca tale apertura alle macchinette che
popolano i nostri bar e non portino ad uno stravolgimento del
mercato.
Cercando di non cadere nel tranello di fare dei discorsi a 360
gradi, oggi stiamo dando delle risorse a una liquidazione che deve
far fronte a una serie di impegni, al termine ci saranno modi e
termini per valutare e non vi è bisogno del tribunale: saranno gli
organi della liquidazione a dover fare le valutazioni perché,
quando vi sarà il rendiconto finale della liquidazione, qualsiasi
esborso dovrà essere motivato e giustificato, quindi la verifica di
eventuali responsabilità è un atto dovuto. Anche lì non fate
confusione sulla liquidazione: tutta una serie di acquisti che sono
andati a patrimonio sono stati addirittura antecedenti alla
liquidazione, perché per definizione la liquidazione ha ceduto il
ramo di azienda totale, non ha fatto nessun "spezzatino", ha fatto
un contratto unico e ha ceduto tutto quanto: ecco perché gli atti
si riferiscono a momenti diversi. Oggi siamo nella condizione di
portare all'attenzione di questa Assemblea un provvedimento
impegnativo all'interno di una liquidazione che durerà degli anni;
al termine di tale operazione ci saranno tempi e modi per valutare
l'operato.
Président - On passe à l'examen de la loi.
Il y a un amendement du groupe "La Casa delle Libertà", dont je
donne lecture:
Emendamento
Sostituire il titolo del disegno di legge n. 56 con:
"Ripianamento del deficit di bilancio dell'esercizio 2003
della Gestione Straordinaria della Casa da gioco di Saint-Vincent
in liquidazione".
Je le soumets au vote:
Conseillers présents: 33
Votants: 30
Pour: 6
Abstentions: 3 (Comé, Stacchetti, Viérin Marco)
Contre: 24
Le Conseil n'approuve pas.
Président - Je soumets au vote l'article 1er:
Conseillers présents: 33
Votants: 30
Pour: 24
Abstentions: 3 (Comé, Stacchetti, Viérin Marco)
Contre: 6
Le Conseil approuve.
Président - Je soumets au vote l'article 2:
Conseillers présents: 33
Votants: 30
Pour: 24
Abstentions: 3 (Comé, Stacchetti, Viérin Marco)
Contre: 6
Le Conseil approuve.
Président - Je soumets au vote l'article 3:
Conseillers présents: 33
Votants: 30
Pour: 24
Abstentions: 3 (Comé, Stacchetti, Viérin Marco)
Contre: 6
Le Conseil approuve.
Président - Je soumets au vote la loi dans son ensemble:
Conseillers présents: 33
Votants: 30
Pour: 24
Abstentions: 3 (Comé, Stacchetti, Viérin Marco)
Contre: 6
Le Conseil approuve.
