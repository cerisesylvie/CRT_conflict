Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3210 del 9 gennaio 2008 - Resoconto
OGGETTO N. 3210/XII - Interpellanze: "Interventi di
manutenzione del Museo di scienze naturali di
Saint-Pierre".
Interpellanza
Visto l'art. 43 della recente legge regionale che detta
disposizioni per la formazione del bilancio annuale e pluriennale
della Regione, per il triennio 2008/2010, col quale vengono
stanziate risorse per realizzare interventi di manutenzione
straordinaria del Museo regionale di scienze naturali sito a
Saint-Pierre;
Appreso nel corso della discussione in aula che nel periodo
dei lavori il Museo di scienze naturali rimarrebbe non visitabile
dal pubblico;
Considerando l'alto numero di visitatori del museo e
l'attrattiva turistica rappresentata dal Castello col relativo
Museo;
Ritenendo che un'eventuale chiusura del Museo costituirebbe
una sottrazione di offerte del turismo culturale che invece
andrebbe ulteriormente incrementato;
i sottoscritti Consiglieri regionali
Interpellano
gli Assessori competenti per sapere:
1) quali sono gli interventi di manutenzione straordinaria
che si intendono realizzare presso il Castello di Saint-Pierre, e
quali i tempi previsti;
2) come si intende operare per mantenere comunque, sia
nell'attuale sede sia in eventuale sede diversa, la possibilità per
i turisti di poter conoscere gli importanti ed interessanti esempi
di fauna e flora della Valle d'Aosta di cui il Museo è
ricco.
F.to: Squarzino Secondina - Bortot - Venturella
Interpellanza
Premesso che:
- il castello di Saint-Pierre, in proprietà della locale
amministrazione comunale, ospita dal 1985 la sede del Museo
regionale di Scienze naturali;
- i locali del castello sono concessi all'Ente museale in
comodato gratuito sino al 2033 con esclusione della "Sala del
trono", dei piani terzo, quarto e quinto;
- nel giugno 2003 la Regione e l'Ente museale hanno
sottoscritto una convenzione, che prevede l'esecuzione di
interventi di manutenzione della sede espositiva di Saint-Pierre
per un importo stimato di € 1.200.000,00;
- nel gennaio 2005 l'Ente museale ha trasmesso
all'Assessorato Agricoltura uno studio di fattibilità, contenente
una previsione di spesa di € 3.300.000,00, per la realizzazione
degli interventi previsti nella convenzione del 2003, oltre ad
altri urgenti interventi di restauro strutturale;
- il 21 giugno 2006 l'ente museale ha approvato il progetto
preliminare per una spesa prevista di € 6.179.000,00;
- il 24 agosto 2006 il Museo ha trasmesso il progetto
preliminare all'Assessorato Agricoltura, il quale a sua volta l'ha
inviato il 17 gennaio 2007 alla Soprintendenza per i Beni
Culturali, che ha espresso parere il 26 febbraio
successivo;
- nel bilancio di previsione triennale 2008-2010 sono stati
stanziati 3 milioni e 200 mila euro per interventi di manutenzione
straordinaria del Museo regionale di Scienze naturali
presso;
- l'Assessore delegato ha comunicato che la sede museale
verrà chiusa durante i lavori e che le collezioni dovranno essere
custodite in altri locali;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) se non ritenga che la particolarità dei lavori sopra
indicati possa usufruire di finanziamenti statali e europei, e in
caso affermativo i motivi per cui non si è proceduto in tale
direzione;
2) la durata e il periodo della prevista chiusura del Museo
regionale di Scienze naturali e se non ritenga opportuno garantire
la fruibilità delle collezioni ricollocandole, nelle more dei
lavori, in altra sede espositiva;
3) come valutano il continuo lievitare dei costi inerenti i
lavori indicati in premessa e con quali tempi e modalità pensano di
farvi fronte;
4) se è intenzione recuperare alla fruibilità del museo anche
gli spazi del castello ad oggi preclusi al pubblico.
F.to: Frassy - Tibaldi - Lattanzi - Ottoz
Presidente
- La parola alla Consigliera Squarzino
Secondina.
Squarzino (Arc-VA)
- Darei per illustrato, perché è
chiarissimo e non è il caso che facciamo delle filosofie su domande
precise, ma vorrei che l'Assessore fosse disponibile ad
ascoltare.
Presidente
- La parola al Consigliere Frassy.
Frassy (CdL)
- L'interpellanza è abbastanza articolata
nella premessa e sarebbe forse superfluo illustrarla se non fosse
per la chiarezza di chi sta seguendo i lavori del Consiglio
attraverso gli strumenti informatici; di conseguenza, forse è
opportuno fare un minimo di breve storia sulla vicenda del Castello
di Saint-Pierre che dal 1985 ospita la sede del Museo regionale di
scienze naturali. I locali del Castello, come si ricorda nelle
premesse, sono stati poi concessi all'Ente museale, che nel
frattempo si è costituito, e sino al 2033, in base a una
convenzione all'epoca stipulata, avrebbero dovuto ospitare il Museo
di scienze naturali, con esclusione di diverse aree che sono state
indicate in quella convenzione nei piani terzo, quarto e quinto e
della sala forse più importante dal punto di vista storico e del
decoro: la cosiddetta "sala del trono". Nel gennaio 2005 l'Ente
museale ha trasmesso all'Assessorato dell'agricoltura uno studio di
fattibilità per l'ammodernamento degli spazi che ospitano il Museo
stesso e una previsione di spesa di 3,3 milioni di euro. Il 21
giugno 2006 il progetto preliminare, rispetto a questo studio di
fattibilità fatto l'anno prima, fa lievitare la spesa: un raddoppio
dell'importo previsto: da 3,3 milioni arriviamo a 6 milioni 179mila
euro. Nell'agosto 2006 il Museo trasmette il progetto
all'Assessorato dell'agricoltura, il quale lo invia il 17 gennaio
2007 alla Sovrintendenza e questa a febbraio 2007 esprime il suo
parere. Nel bilancio di previsione triennale che abbiamo
recentemente approvato sono stati stanziati 3,2 milioni di euro per
gli interventi di manutenzione straordinaria, di conseguenza sono
stanziate delle cifre che equivalgono al 50% delle previsioni di
spesa del progetto preliminare. Abbiamo appreso che la sede del
Museo verrà chiusa per poter consentire l'esecuzione di questi
lavori, ma che comunque le collezioni dovranno essere spostate in
altre sedi per consentire l'esecuzione dei lavori stessi.
Fatte queste premesse, vorremmo capire anzitutto la motivazione
che ha portato a tale lievitazione dei costi. Soprattutto vorremmo
capire come mai - perché non ci sembra di averlo dedotto dalle
deliberazioni di Giunta che dal 2003 in avanti ho cercato di
riassumere - non siano stati attinti finanziamenti a quei fondi
statali, ma soprattutto europei che in situazioni di questo genere
potrebbero essere ottenuti, in quanto c'è una particolare
attenzione rispetto ai beni culturali. Vorremmo sapere se, nel
momento in cui viene previsto il trasferimento delle collezioni in
altri locali, non fosse il caso di ipotizzare di renderle comunque
visibili e visitabili, quanto meno negli aspetti più significativi
del Museo stesso, anche perché la chiusura non sarà di breve
periodo e il valore di quel Museo nell'ambito del circuito
turistico culturale è un valore importante, perché nel frattempo ha
acquisito una sua visibilità. Vorremmo capire se nell'ipotesi di
andare ad effettuare questi lavori vi è la previsione di andare
anche a recuperare quei locali che ad oggi non sono nella
disponibilità dell'Ente museale, in particolare i piani terzo,
quarto e quinto e sopratutto la sala del trono. Queste sono le
questioni sulle quali vorremmo dei chiarimenti e, alla luce delle
sue risposte, ci riserviamo ulteriori valutazioni.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Le 2 interpellanze sono state accorpate
proprio perché c'è un comune denominatore che ritroviamo in tutte e
2 le istanze e vi sono anche alcuni punti più specifici che
cercherò di affrontare. Anzitutto le premesse, sia quelle date per
lette, sia quelle illustrate dal collega Frassy, hanno ripercorso
lo storico legato a questa struttura e legato anche al ruolo e al
compito svolto dal Museo di Saint-Pierre per la sua specificità in
questi anni. Si sono resi necessari - pur avendo di fronte una
disponibilità di tali locali per un tempo molto più lungo e quindi
non necessariamente si sarebbe dovuto procedere ad una revisione
degli accordi - degli interventi per la precarietà delle situazioni
strutturali innanzitutto, al fine di mantenere un giusto livello di
sicurezza per i visitatori e per chi opera in queste strutture e
non ultimo per tutto il patrimonio che in tali strutture è stato
collocato negli anni: questo riguarda sia la parte espositiva, sia
la parte delle strutture che, vista la particolarità dell'edificio,
richiedono un'attenzione non indifferente.
Partirei dai punti messi in evidenza, in particolare:
"quali
sono gli interventi di manutenzione straordinaria che si intendono
realizzare presso il Castello di Saint-Pierre, e quali i tempi
previsti"
. Gli interventi di manutenzione del Museo riguardano:
la ristrutturazione, la messa in sicurezza dell'immobile e
l'adeguamento tecnologico degli impianti, con predisposizione di un
impianto di riscaldamento - attualmente non c'è, visto che la
struttura è utilizzabile solo in alcuni mesi estivi - funzionante
almeno in alcuni locali, nonché l'aggiornamento dell'allestimento
museografico. Quest'ultimo è un obiettivo in più, perché con
l'evoluzione delle esigenze per quel che riguarda le esposizioni è
un ulteriore obiettivo da perseguire; questo risale al 1985 con
l'individuazione di tematiche e percorsi rispondenti a canoni
espositivi più attuali e moderni. L'apertura è del 1985: da allora
l'edificio non è mai stato oggetto di alcun intervento di
manutenzione o restauro e lo studio di fattibilità redatto dagli
architetti incaricati, consegnato nel gennaio 2005, ha evidenziato
l'urgente necessità di procedere a sostanziali interventi di
restauro e risanamento conservativo del Castello stesso, in quanto
sono state rilevate lesioni statiche, infiltrazioni di umidità,
distacco di parti di intonaco, flessibilità e degrado strutturale
dei solai portanti, nonché cedimento del parapetto merlato del
terrazzo posto a nord-est. Tenuto conto della consistenza dei
lavori e della necessità dell'azione integrata degli enti
interessati, si è ritenuto opportuno procedere alla sottoscrizione
di un accordo di programma fra Regione, Comune di Saint-Pierre,
proprietario del Castello, e l'Ente museale.
Un punto in particolare citato dal collega Frassy: considerata
la tipologia dei lavori, è stato previsto anche il ricorso a
finanziamenti esterni e si è provveduto ad inserire nell'articolo 4
dell'accordo l'impegno, a carico dell'Ente museale, ad adoperarsi
al fine di individuare sia in ambito nazionale, sia europeo
eventuali finanziamenti aggiuntivi a quello della Regione da
destinare agli interventi oggetto dell'accordo stesso.
L'accordo di programma è stato siglato il 27 giugno 2007 e
l'Ente museale ha approvato il progetto preliminare il 22 ottobre
2007. Nel bilancio triennale 2007-2009 sono state previste le
risorse economiche necessarie a permettere la realizzazione di un
primo lotto funzionale, che riguarderanno quindi il consolidamento
strutturale del Castello, che è prioritario, l'adeguamento
normativo e la predisposizione degli impianti tecnologici. Con un
secondo lotto si procederà invece all'aggiornamento
dell'allestimento museografico, con 2 interventi successivi. Per
quanto riguarda i tempi, l'Ente ha trasmesso il piano lavori il 6
novembre scorso. Il piano prevede l'approvazione del progetto
esecutivo del primo lotto entro agosto 2008, l'esperimento della
gara e l'aggiudicazione entro dicembre 2008 e l'inizio lavori a
marzo 2009; la durata prevista è presunta in 2 anni. I lavori
interesseranno l'intero edificio, quindi occorrerà procedere al
completo svuotamento del Castello e alla collocazione dei materiali
delle collezioni in altro luogo idoneo. A tal proposito, anche al
fine di contenere oneri di locazione, l'Amministrazione regionale
ha individuato nel proprio patrimonio immobiliare locali idonei che
saranno destinati a custodire i reperti...
Squarzino
(fuori microfono)
- ... quali sono i
locali?
Isabellon (UV)
- ... i locali di proprietà regionale
nella zona di Saint-Pierre a Villeneuve.
"Come si intende operare per mantenere comunque, sia
nell'attuale sede sia in eventuale sede diversa, la possibilità per
i turisti di poter conoscere gli interessanti esempi di fauna e
flora della Valle d'Aosta di cui il Museo è ricco"
, è stata
valutata con i competenti uffici della Sovrintendenza la
possibilità di individuare un'altra sede espositiva, ma in questo
momento non si è ancora raggiunta una soluzione. È difficile
trovare una sede vuota dove permettere la fruizione delle
collezioni sia per le dimensioni necessarie, sia perché,
quand'anche si trovasse, sarebbero necessarie ulteriori risorse
finanziarie per un allestimento anche minimo: questo è al momento
oggetto di studio e di valutazione. Nell'ambito dell'accordo di
programma è previsto però l'allestimento di uno o più punti
informativi sul territorio di Saint-Pierre, con possibilità di
rappresentazione minima di quegli aspetti più significativi che
venivano ricordati precedentemente, per informare turisti e
abitanti sul progetto di restauro e sui tempi di realizzazione. È
inoltre intenzione degli enti coinvolti organizzare nel periodo
estivo eventi di comunicazione sul territorio per mantenere vivo
l'interesse del Museo. Infine si ricorda a tal proposito anche
l'importante ruolo svolto dai centri visitatori delle aree naturale
protette presenti sul territorio regionale quali luoghi per
conoscere e apprezzare il ricco patrimonio naturalistico della
regione, nell'obiettivo a regime di collegare in rete tutti questi
punti di esposizione e di presentazione di tale tipo di patrimonio,
anche da sedi diverse, utilizzando i mezzi che la tecnologia
attualmente permette. Evidentemente qui si tratta di proseguire
questa trattativa con il Comune di Saint-Pierre per verificare la
disponibilità di spazi sia nell'ambito della sede del Comune che si
trova nelle immediate vicinanze, sia presso il Castello Sarriod de
la Tour.
Per quel che riguarda altri aspetti:
"come valutano il
continuo lievitare dei costi inerenti i lavori indicati in premessa
e con quali tempi e modalità pensano di farvi fronte"
, qualcosa
avevo già detto, rimane da aggiungere che, per quanto attiene il
lievitare dei costi, il Castello di Saint-Pierre, dalla sua
apertura come sede del Museo nel 1995 non era mai stato oggetto di
alcun significativo intervento manutentivo di restauro. Quando è
stata stipulata la prima convenzione nel giugno 2003, la stima dei
costi era stata fatta su basi indicative ed era volta soprattutto
ad assicurare un'apertura annuale, anziché semestrale del Museo. Lo
studio di fattibilità invece ha evidenziato gli importanti problemi
strutturali dell'edificio, inizialmente non considerati, che anche
nella scorsa estate è stato interessato da distacchi di intonaco,
calcinacci e pietre che rendono la struttura insicura e non ne
permettono la fruizione al pubblico: questo è stato rilevato
successivamente. Proprio a causa dei gravi problemi di sicurezza,
la fruizione è stata assicurata solo tramite visite guidate
nell'ultimo periodo di apertura. Trattandosi di un castello e
quindi di un bene culturale, è prioritario intervenire sull'edifico
prima ancora che sull'allestimento. La spesa prevista di 6 milioni
179mila euro è importante, ma occorre evidenziare che il Castello
di Saint-Pierre è uno dei castelli simbolo per la Valle d'Aosta. Il
Museo di scienze naturali dalla sua apertura ha svolto una funzione
essenziale come centro di divulgazione della cultura scientifica e
negli anni ha registrato elevati flussi di visitatori, malgrado
l'apertura semestrale, con affluenze medie annuali per un primo
decennio intorno alle 50mila unità, che si sono poi ridotte fino a
22mila dello scorso anno. Un intervento così radicale permetterà
all'Amministrazione di recuperare un bene storico e al Museo di
svolgere appieno un ruolo di centro di divulgazione e promozione
dell'ambiente naturale, andando anche ad accrescere l'offerta
turistica regionale. Qui è importante dire che, per quel che
riguarda gli aspetti scientifici, è previsto un collegamento con le
attività che verranno svolte presso le strutture del "Marais" di
Morgex, in quanto - sempre per un discorso di lavoro in rete che
deve essere improntato ad un collegamento diretto fra i centri
espositivi, i centri di accoglienza delle aree naturali, il
"Marais" di Morgex, il Castello di Saint-Pierre - si pensa di
ottimizzare gli spazi, non andando a creare dei doppioni sul
territorio e con l'obiettivo di ridurre i costi e razionalizzare
l'uso delle strutture.
Il problema legato alla fruibilità del Museo: anche per gli
spazi del Castello ad oggi preclusi al pubblico il progetto prevede
il consolidamento strutturale dell'intero Castello e anche dei
sottotetti, solai, camminamenti e locali oggi non utilizzati. La
fruizione dei locali oggi non utilizzati sarà utilizzata sulla base
delle caratteristiche stesse degli ambienti e della possibilità di
assicurare condizioni di sicurezza per la loro fruizione. Questo è
previsto perché se si fa un intervento così radicale, l'obiettivo è
quello di utilizzare quelle parti che attualmente non lo sono,
anche perché la possibilità di uscire all'esterno, mettendo in
sicurezza quei balconi che danno un colpo d'occhio molto importante
su tutta la zona circostante ha un pregio non da poco, perché
svolge un ruolo di collegamento con il territorio circostante che è
un obiettivo da perseguire.
Presidente
- La parola alla Consigliera Squarzino
Secondina.
Squarzino (Arc-VA)
- Ho ascoltato la risposta ricca e
dettagliata dell'Assessore Isabellon, ma devo dire che sono
abbastanza insoddisfatta delle cose che ha detto, non perché abbia
raccontato cose non vere, non mi permetterei mai di pensare questo,
ma perché ho l'impressione che non si sia preso sul serio questo
problema e soprattutto che i tempi delle decisioni e degli
interventi siano tempi veramente biblici. Lei mi deve spiegare come
riesce a giustificare che nel gennaio 2005 lo studio di fattibilità
abbia riscontrato un'urgenza per i lavori di restauro, con tutto un
elenco di problemi strutturali, solai... e poi solo a giugno 2007
si fa questo accordo di programma, 18 mesi per realizzare un
progetto, ossia 18 mesi per tradurre il criterio dell'urgenza in un
accordo di programma, mi sembra che questi tempi siano tempi
biblici. Mi sembra che qui dietro sia mancata un'attenzione di chi
doveva seguire questa vicenda, chi la segue? L'Assessore ai lavori
pubblici, l'Assessore all'agricoltura? I lavori chi li fa? Non è
ben chiaro chi ha seguito tale problema. Sono molto preoccupata del
fatto che, tenendo conto dei tempi che lei indica, fino al 2015 non
sarà possibile riaprire questo Museo. Lei ha detto: entro marzo
2009 si pensa di iniziare i lavori, 2 anni di lavori, marzo 2011,
poi si sa che per i lavori ci sono sempre delle perizie, quindi
arriverà al 2012 e questo è solo il primo lotto, poi vi è il
secondo lotto di aggiornamento dell'allestimento e anche questo non
si farà in 2-3 mesi, ma richiederà del tempo. Rischiamo quindi che
fino al 2013-2014 - ad essere proprio ottimisti - il Museo di
Saint-Pierre non potrà accogliere né l'allestimento concluso, né
potrà essere aperto alle visite dei turisti. È vero che lo scorso
anno sono un po' diminuite, ma una media di 50mila persone
all'anno, tenendo conto che era solo per alcuni mesi, mi sembra una
cifra notevole di visitatori che indica un interesse forte che
esiste rispetto a questo tipo di offerta e, proprio nell'ottica di
un turismo culturale da sviluppare, credo che questo sia un limite
forte ad eventuali progetti di sviluppo di turismo culturale.
Ultima cosa: sono d'accordo con tutti i sistemi informatici, i
sistemi virtuali, la proiezione di immagine, tutto bene, tutto
bello, ma noi non possiamo offrire un turismo culturale virtuale!
Lei mi ha detto: "ci saranno nel comune 6 dispositivi in cui si
esporrà quello che c'è", ma non si espongono gli esemplari! Si
esporranno alcune fotografie, soprattutto lei diceva che si faranno
vedere i progetti di restauro. Ora io credo che la Valle d'Aosta
cominci ad essere la Regione "leader" delle mostre di progetto di
restauro, ossia qui noi andremo avanti con almeno 5 anni, come
abbiamo visto, in cui non sarà possibile visitare né il Castello,
né il Museo, ma si racconterà come avviene il restauro: questa non
è un'incentivazione al turismo culturale, al massimo saranno
interessanti alcuni studenti o appassionati dei lavori di restauro,
ma non il pubblico nella sua generalità. Ancora: lei parla che ci
saranno collegamenti in rete, ma questo era già un progetto quando
si è affrontata la questione del "Marais" di Morgex, già allora
ricordo che si era parlato a lungo del fatto che bisognava
collegare in rete tutti questi vari siti ambientali. Certo, tutto
questo sarà fatto, ma lei capisce che i collegamenti in rete
saranno poi messi anche in "internet" per cui ciascuno da casa
propria potrà vedere tutto. Che interesse c'è allora a venire nella
nostra regione a guardare di persona la natura, gli animali, i
colori, sentire i profumi, sentire il rumore dell'acqua o il
fruscio dell'erba e via dicendo? Noi stiamo costruendo un turismo
con offerte virtuali quando abbiamo la possibilità di offrire cose
concrete e reali. Credo che occorra assolutamente trovare delle
sedi espositive anche minime, non possiamo tenere... certo nei
magazzini, per quello che prima ho chiesto: ma dove collocate il
materiale? Certo che Villeneuve, gli ex fabbricati "Cogne" della
centrale dell'"Enel" quelli potete benissimo utilizzarli come
magazzini, ma i turisti non si accompagnano a visitare in questi
magazzini il materiale espositivo. Credo sia prioritario
individuare alcune sedi espositive, provvisorie, ma che devono in
qualche modo sostituire, allora sì ha senso tutto questo lavoro, si
può spiegare alle persone che il lavoro è importantissimo, si fa
vedere "in nuce" un assaggio anche minimo delle potenzialità di
tale Museo, ma non possiamo trasformare un'offerta
interessantissima, appassionata... vanno le famiglie intere e nelle
giornate piovose è una delle mete che i turisti di tutta la Valle
scelgono; quindi non possiamo sottrarre ai turisti questa meta
importante per quasi 10 anni, bisogna trovare delle soluzioni. La
prego quindi, Assessore, di studiare con i suoi tecnici e con gli
enti locali una possibilità reale di individuare sedi espositive.
Lei dice che sono necessarie altre risorse finanziarie, ma avete
fatto il calcolo della perdita di risorse finanziarie che viene a
quell'ente locale dalla chiusura di questo Museo? Credo che provare
ad allestire... certo che sono risorse finanziarie che vengono
erogate, ma in compenso, se non si facesse neppure questo, ci
sarebbe una perdita secca senza nessun vantaggio, almeno alcune
risorse possono essere impegnate, ma con un vantaggio.
Presidente
- La parola al Consigliere Frassy.
Frassy (CdL)
- Assessore, abbiamo alcune perplessità
sulla sua risposta, una risposta ineccepibile dal punto di vista di
una relazione amministrativa, probabilmente l'imbarazzo suo sta
nell'atipicità che le foreste e l'agricoltura, che sono le materie
di sua competenza, si occupino di musei. Mi immagino la difficoltà
che avrebbe il suo collega di Giunta Laurent Viérin a parlarci
degli alberi monumentali se da domani mattina dovessero in virtù di
un concetto di patrimonio culturale cadere sotto la sua gestione
politico-amministrativa. È per questo che lei si è attenuto a
leggere ciò che fra l'Ente museale, la Sovrintendenza e i vari
uffici sta accadendo. Noi le chiediamo più coraggio perché la
gestione del patrimonio culturale va fatta molte volte con delle
scelte politiche, anzi riteniamo che la cultura sia sempre un fatto
politico; tra l'altro, riscontriamo come purtroppo una delle
carenze di una regione ricca di cultura siano le sedi in cui si
possa testare, visitare, conoscere la cultura. Questa è una regione
che è ricca di reperti celati ai più, abbiamo giacimenti di reperti
non sotto terra, perché ne abbiamo scavati a migliaia, ma abbiamo
casse neppure censite di reperti che sono reclusi da decenni negli
scantinati, di cui si è perso addirittura memoria. Lo stesso Museo
archeologico è una sezione miserrima rispetto alla storia di questa
Regione, del patrimonio storico archeologico della Regione stessa.
Il significato di un museo è un fatto culturale, ma è anche una
realtà viva con la sua comunità e con il suo territorio e a maggior
ragione se quel territorio, come è la Valle d'Aosta, vuole avere
una vocazione turistica. Quello che le contestiamo è che nella sua
risposta, puntuale su tutta la cronologia amministrativa, manca una
visione politica; noi da lei pretendiamo un indirizzo politico,
pretendiamo le scelte che competono alla politica. Lei non può
dire: "l'accordo di programma è stato fatto, abbiamo demandato
all'Ente museale di trovare i finanziamenti europei se li
trova...", no, non se li trova! I finanziamenti europei esistono
per queste cose! Ci va la volontà politica, e il suo Presidente
Caveri ne può essere buon testimone, di andare a bussare alle porte
giuste, attraverso azioni che devono avere una premessa di tipo
politico, per poter individuare i fondi vuoi europei, vuoi statali.
Non può lei dirci: "stiamo valutando l'ipotesi di un allestimento
precario, transitorio...", non dobbiamo valutarla, dobbiamo
pretenderla, dopodiché andiamo a vedere dove metterlo, ma non
possiamo dire in questa Regione che il problema può essere quello
dei costi, che andrebbe a comportare un allestimento transitorio di
un periodo che fra l'altro non è breve, perché penso che, con tutto
l'ottimismo che ci possiamo mettere, 5 anni siano il tempo minimo
di chiusura dell'esposizione museale; allora su 5 anni vale forse
la pena di fare un investimento, un investimento di cultura "in
primis", ma un investimento anche per mantenere in essere un museo
che, dai dati che lei ci ha fornito, ha dimostrato di essere una
realtà ormai conosciuta e apprezzata. La scelta politica allora è
quella di dire: "abbiamo deciso che quel Museo come sede fisica
verrà chiuso, ma verranno rese visitabili le collezioni o la parte
più significativa di quelle collezioni in una sede viciniora", che
potrebbe essere il Castello Sarriod de la Tour, che potrebbe essere
una sede addirittura più agevole, che nulla invidia al Castello di
Saint-Pierre e che come il Castello di Saint-Pierre può forse avere
il limite del riscaldamento, ma è un limite che già attualmente è
conosciuto nella sede di Saint-Pierre.
Non vorremmo, Assessore, che in questa vicenda si innescasse il
gioco del progetto del "Marais", del progetto del "Marais" ne
parleremo in una delle prossime adunanze consiliari, perché
vorremmo capire con quali tempistiche si sta muovendo, ma andare ad
agganciare una realtà esistente ad un qualcosa che non abbiamo
capito come, quando e se prenderà forma ha il rischio di chiudere
un qualcosa che esiste e che comunque funziona in attesa di fare un
qualcosa di più grande e noi questo rischio vorremmo scongiurarlo.
Sarebbe poi interessante capire cosa se ne farà dell'Ente museale:
lo chiudiamo, lo sciogliamo, lo commissariamo, lo terremo in piedi
per fare il custode di un inventario e di un magazzino chiuso?
Su questa materia avremmo gradito maggior coraggio politico.
Abbiamo registrato le sue risposte, auspichiamo che lei abbia
registrato le nostre preoccupazioni, l'auspicio è che, essendoci
tempo ed essendo fra l'altro un tempo che andrà ad impegnare la
legislatura seguente, vi sia lo spazio per poter fare dei
ragionamenti diversi rispetto a questa rassegnazione a subire gli
eventi di una programmazione amministrativa. Torneremo perciò su
questo argomento affinché vi sia una scelta e un impegno politico
di non chiudere il Museo come esposizione delle collezioni e che si
possa garantire la continuità della fruibilità delle collezioni che
sono esposte attualmente al Museo di Saint-Pierre.
