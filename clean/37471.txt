Classificazione
TRASPORTI E VIABILITÀ
Aeroporti



Oggetto del Consiglio n. 1231 del 20 maggio 2015 - Resoconto
OGGETTO N. 1231/XIV - Interpellanza: "Disposizioni per il
rilascio di autorizzazione ad effettuare sorvoli nel comprensorio
di La Thuile".
Presidente
- Per l'illustrazione, chiede la parola il
Consigliere Ferrero, ne ha la facoltà.
Ferrero (M5S)
- Grazie Presidente.
Parliamo di un sorvolo anomalo di un elicottero per alcune
"corse" effettuate nella zona di La Thuile. La società che
ovviamente è titolare della gestione degli elicotteri fa regolare
istanza all'Assessorato per una serie, diciamo, di sorvoli
turistici, che vengono fatti in corrispondenza di un
ristorante-rifugio: Lo Riondet. Ovviamente la pratica segue la sua
normale istruttoria e allora viene sottoposta ai competenti uffici
regionali, che sono quello delle aree protette, che esprime parere
negativo al sorvolo, all'Ufficio per la fauna selvatica della
struttura Flora, fauna, caccia e pesca, che esprime parere
negativo, e alla fine alla struttura Aree protette dell'Ufficio
Fauna selvatica anche questo, che definitivamente esprime un parere
negativo, ben motivato, dice:
"sentite le strutture competenti,
che hanno espresso parere negativo, esaminato l'oggetto della
richiesta in deroga all'articolo 1 della legge regionale n.
15/1988, si ritiene che non ricorrano le cause riconosciute di
utilità pubblica o sociale, né i motivi di studio, ricerca e
documentazione per concedere l'autorizzazione ai voli in deroga ai
divieti previsti dalla legge. Si esprime pertanto parere
negativo"
. Abbiamo quindi tre pareri negativi, perché? Perché i
voli interessano, tra le altre cose, anche una cosa che è una zona
potenziale di nidificazione del gipeto. Il gipeto è un volatile
quasi estinto, che è stato reintrodotto nel corso dell'ultimo
decennio in alcune zone delle Alpi, che si riproduce con una
difficoltà incredibile, gli esemplari sono pochissimi e allora
ovviamente i tecnici regionali, tra le altre cose, si preoccupano
di andare a "rompere le palle" al gipeto, che sta nidificando con
questi con l'elicottero no? Ma il problema è un altro: che, quando
si va a leggere l'autorizzazione, abbiamo visto i tre pareri
negativi, nel provvedimento dell'Assessore Bianchi:
"vista
l'istruttoria condotta dalla struttura competente che ha espresso
parere negativo
- e tu dici: qui esprimerà parere negativo
anche lui...niente da fare -
esaminato l'oggetto della richiesta
in deroga, all'articolo 1 della legge, sentita la società
richiedente, che ha sottolineato l'eccezionalità, si
autorizza"
. Allora, spiegatemi un attimo: ma cosa ci stanno a
fare gli uffici regionali! Tre uffici tecnici danno un parere
negativo e l'Assessore dà un parere positivo, ma che razza di
interesse potrà avere una manifestazione...ecco, l'interesse
pubblico è rappresentato da queste due avvenenti signorine
sull'elicottero in bikini, che ovviamente promuovono il locale e il
volo in elicottero. Allora qui mi sembra che...
(interruzione di un Consigliere, fuori microfono)
...l'Assessore Bianchi abbia preso, diciamo così, uno svarione e
abbia confuso l'interesse pubico con l'interesse pubblico e questa
è una cosa molto grave, eh, dovrebbe stare più attento, io capisco
che, vedendo le due signorine, le è scappata la penna ed è venuto
fuori un "sì" al posto del "no", però, al di là delle battute,
Assessore, ma allora che cosa ci stanno a fare gli uffici
dell'Assessorato se c'è già lei che capisce tutto, che interpreta
le leggi e che se ne sbatte dei pareri degli uffici? Perché è stato
autorizzato questo volo? Che è un volo che poteva essere richiesto
da un qualsiasi altro ristorante o albergo sulle piste o non sulle
piste. Se c'è una legge che limita questi voli, non possiamo
ampliare in maniera smisurata e soprattutto con una discrezionalità
che viene affidata esclusivamente al politico. Io vorrei capire che
tipo di interesse ha...ecco, io attendo la spiegazione per poi
vedere.
Presidente -
Per la risposta, ha chiesto la parola
l'Assessore Bianchi, ne ha facoltà.
Bianchi (UV) -
Sì, grazie Presidente.
Cercherò di fare chiarezza su questo fatto, come l'ha descritto
lei, collega Ferrero. Relativamente al punto 1, dell'interpellanza:
"ai sensi di quale prescrizione di legge è stato autorizzato il
sorvolo delle citate zone"
, le disposizioni normative di
riferimento sono contenute nella legge del 4 marzo del 1988, la n.
15 come ricordava lei, che disciplina le attività di volo ai fini
della tutela ambientale.
Il procedimento amministrativo ha avuto inizio con la richiesta
presentata dalla società Pellissier Helicopter, che faceva
genericamente riferimento a voli panoramici, in occasione della
festa di chiusura della stagione invernale, del locale che ha
citato. Da qui è partita la fase di istruttoria nella quale le
diverse strutture dell'Amministrazione regionale hanno reso il
proprio parere ai fini del rilascio dell'autorizzazione. Prima di
tutto occorre evidenziare che la legge prevede appunto la
possibilità di effettuare voli esclusivamente nei casi elencati
dall'articolo 1, comma 4, che leggo:
"le disposizioni di cui
alla presente legge non si applicano alle forze armate, ai corpi
armati dello Stato, ai servizi forestali, alla Protezione civile e,
in generale, ai voli di soccorso e a quelli autorizzati dal
Presidente della Regione
- che mi ha delegato -
per motivi
di studio
- come ricordava lei -,
ricerca, documentazione o
per altre cause comunque riconosciute di utilità pubblica o
sociale, nonché in occasione di eventi, manifestazioni o
ricorrenze"
, con ciò vietando altre tipologie di volo come i
voli panoramici non rientranti in quelle categorie. Da qui deriva,
come ha evidenziato lei, il parere negativo espresso dalle
strutture competenti, che, in base alla domanda presentata e alla
relativa documentazione allegata, hanno valutato che la tipologia
di volo in questione non pareva ricadere nelle casistiche per le
quali è possibile rilasciare l'autorizzazione richiesta.
Per quanto riguarda il punto 2 dell'interpellanza:
"se
nell'ambito delle zone sorvolate risulta quella di nidificazione
del gipeto"
, in base alla planimetria allegata, alla domanda di
autorizzazione, la zona interessata del sorvolo comprendeva, come
diceva lei, anche il vallone di Chavanne, zona di nidificazione del
gipeto, e qui che mi allaccio al punto 3:
"quanti sorvoli sono
stati effettuati nel corso dei due giorni e in quali aree"
. Il
giorno 10 aprile...sentita prima la società richiedente, quindi
diciamo la società degli elicotteri e poi la società organizzatrice
dell'evento, è emerso come l'area interessata dal sorvolo era molto
più limitata rispetto a quella evidenziata nella planimetria di
volo allegata alla domanda e non interessava il vallone di
Chavanne, infatti i voli sono stati effettuati nelle tratte La
Thuile-Lo Riondet e Lo Riondet-Passo del Piccolo San Bernardo,
seguendo indicativamente l'asse stradale della statale 26, vale a
dire la strada del Colle, zone nelle quali non è presente la
nidificazione del gipeto. Circa il numero di sorvoli effettuati, il
giorno 11 sono stati effettuati 10 voli, compresi i voli di
trasferimento da e per Lo Riondet e il giorno 12, 9 voli, sempre
compresi quelli di trasferimento da e per Lo Riondet.
Infine, per quanto concerne il punto 4, nel caso in questione
sia gli organizzatori della manifestazione, sia la società
richiedente l'autorizzazione, successivamente alla richiesta
presentata, hanno fornito informazioni che non erano state
specificate nella relativa domanda e che cambiavano completamente i
presupposti sui quali fondare l'istruttoria. In particolare la
manifestazione aveva carattere transfrontaliero, vale a dire era
una manifestazione organizzata insieme alla società sciistica
francese, con il coinvolgimento appunto dei francesi, con cui si
collabora sempre, in particolare durante la stagione invernale,
inoltre si caratterizzava anche per la presentazione di un'onlus
dal nome
In the world
, che raccoglie fondi a favore della
popolazione nepalese. Preciso e anticipo sicuramente quello che
potrebbe evidenziare il collega Ferrero: che il terremoto in Nepal
non era ancora avvenuto. Tuttavia, l'onlus citata lavora per
offrire alla popolazione nepalese presidi sanitari dove ottenere
aiuto in modo continuativo e permettere ai giovani studenti la
possibilità di intraprendere gli studi in campo sanitario tramite
sponsorizzazioni scolastiche, permettendo loro di studiare anche
all'estero. Tutte queste informazioni - e riassumo -: rotta dei
voli che non interessavano le zone di nidificazione del gipeto,
eccezionalità della manifestazione, carattere transfrontaliero
della stessa, carattere anche umanitario, sociale a favore appunto
di una popolazione comunque vicina a tanti valdostani, in
particolare alpinisti...dicevo, tutte queste informazioni acquisite
in tempo utile per il rilascio dell'autorizzazione, ma non per il
nuovo coinvolgimento delle strutture competenti mi hanno convinto
che la manifestazione in questione poteva essere riconducibile a
quelle autorizzabili ai sensi dell'articolo 1, comma 4, quello che
lei evidenziava, da manifestazioni di carattere eccezionale,
diciamo, sociale.
Non è stata una decisione arbitraria, ma una decisione ragionata
sulla base delle informazioni acquisite, che ho preso atto non
erano state specificate nella richiesta di autorizzazione, ma, come
ho detto, modificavano completamente i presupposti sui quali fonda
l'istruttoria. Questo a conferma che prima di firmare qualsiasi
autorizzazione di quel tipo, proprio per un discorso ambientale, si
fanno i dovuti accertamenti. In funzione di questo episodio abbiamo
fatto una lettera a tutte le società che operano in Valle per
evidenziare l'importanza di specificare chiaramente, e non in modo
generale il tipo di manifestazione, evitando diciture generiche
come volo panoramico che non poteva essere autorizzato - e concordo
con lei - perché era in un territorio dove c'era la nidificazione
appunto dei gipeti. Mi auguro che la lettera fatta serva a evitare
simili incomprensioni in futuro. Grazie.
Presidente -
Grazie Assessore. Per la replica, chiede la
parola il Consigliere Ferrero, ne ha facoltà.
Ferrero (M5S) -
Grazie Presidente.
Sono evidenti due cose: la n. 1, l'autorizzazione era stata data
per tutta la zona di sorvolo, quindi poi che il fatto che la
società privata abbia limitato il sorvolo nella zona che non era di
nidificazione, questa è una circostanza reale, ma lei, Assessore,
aveva autorizzato anche per quella zona, quindi era già
un'autorizzazione che di per sé non doveva essere rilasciata. Altra
cosa: questa è un'istruttoria che si è compiuta in un giorno, il
parere delle strutture è stato dato il 10 aprile e il 10 aprile lei
ha fatto l'atto, ma vi parlate? Con i dirigenti lei ci parla? Io
non riesco a capire, perché se lei ha avuto queste notizie, non
poteva alzare il telefono e sentire quel dirigente e dire: "ci sono
state queste cose che cambiano", ma queste cose, le cose che lei ha
detto non cambiano la situazione, assolutamente, perché qui è un
privato che ha fatto dei voli panoramici, cosa c'entra la società
del Nepal, l'onlus del Nepal? Adesso il Nepal è di moda perché
questi poveracci sono andati di mezzo, tiriamo dentro il Nepal, ma
cosa c'entra? Ma questo è un privato che si fa i suoi voli
per...alla fine della stagione, transfrontalieri, cosa vuol dire
transfrontalieri? Erano d'accordo, uno conosceva qualcuno del club
di sci francese, ma che significato ha? Questa è un'autorizzazione
che è stata data in violazione della norma, non è giustificata,
perché a questo punto, sulla base di quest'autorizzazione, quando
si dice:
"nonché in occasione di eventi, manifestazioni e
ricorrenze"
, a quel punto se io ho il mio compleanno e voglio
fare un giro in elicottero a Saint-Barthélemy, le chiedo perché
quella è una ricorrenza, capisce? Qui è una questione che non deve
essere lasciata alla discrezionalità del politico! Noi qui
sicuramente faremo una modifica a questa legge, perché così com'è
successo semplicemente basta la telefonata di un privato, che uno
magari non è il suo caso, parliamo sempre di cose che succedono
nelle altre regioni, uno conosce e che dice: "ma no, dai, fammelo
lo stesso, tanto qui c'è l'associazione del Nepal, tanto è una
questione transfrontaliera, ci mettiamo dentro questo "condimento"
e siamo a posto". Questa cosa non doveva succedere, questo è stato
sostanzialmente un volo panoramico camuffato, nel quale l'Assessore
è intervenuto a gamba tesa sui pareri negativi che sono stati dati
da tre strutture. Allora a questo punto veramente chiudiamo la
Regione, rimanete voi che sapete tutto, che interpretate le leggi e
i dirigenti paghiamoli la metà.
Presidente -
Punto 11 all'ordine del giorno.
