Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1705 del 19 dicembre 1985 - Resoconto
OGGETTO N. 1705/VIII - RISCOSSIONE, DA PARTE DELL'ANAS, DI
CANONI RELATIVI AI PASSI CARRABILI LUNGO LA STRADA DELLA VALLE DEL
LYS. (Interrogazione).
PRESIDENTE:
Do lettura dell'interrogazione dei
Consiglieri Bajocco e Tonino:
INTERROGAZIONE
CONSTATATO che l'Anas, proprietaria della strada della Valle del
Lys fin dal 1965, ha improvvisamente deciso di procedere alla
riscossione di canoni relativi ai passi carrabili;
RILEVATO che gli accertamenti sono avvenuti in modo del tutto
superficiale, senza contattare direttamente i proprietari, senza
coinvolgere i Comuni interessati e senza chiarire i criteri seguiti
ai fini della determinazione del canone;
CONSIDERATO che con sorpresa gli interessati si sono visti
recapitare ingiunzioni di pagamento di somme relative a cinque
annualità che in alcuni casi raggiungono le 400.000/500.000
lire;
CONSIDERATO ALTRESI' che nell'avviso di pagamento si sollevano
questioni di abuso d'opera per accessi a suo tempo (anni cinquanta)
regolarmente autorizzati;
i sottoscritti Consiglieri regionali
INTERROGANO
l'Assessore ai Lavori Pubblici per sapere se è intenzione della
Giunta intervenire nei confronti dell'Anas affinchè:
1) siano stabiliti precisi parametri sulla base dei quali
accertare e determinare i canoni di accesso;
2)
siano coinvolti i Comuni nella fase di
accertamento;
3)
siano inviati dettagliati e comprensibili avvisi di
pagamento;
4)
siano concesse ragionevoli dilazioni per il
pagamento degli arretrati.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
In effetti l'Anas in queste ultime
settimane ha inviato una serie di avvisi per il pagamento dei
diritti di concessione degli accessi, non soltanto ai proprietari
confinanti con la statale del Lys, ma anche ai proprietari
confinanti con altre strade statali. Ho ricevuto ad esempio la
copia di una serie di avvisi da parte di cittadini della Valle
d'Ayas che si sono trovati nelle stesse condizioni dei cittadini
della valle del Lys, di cui fanno menzione i Consiglieri Bajocco e
Tonino.
Dice l'interrogazione: "Constatato che l'Anas ha improvvisamente
deciso di procedere alla riscossione dei canoni relativi ai passi
carrabili"; devo dire che, prima ancora dell'interrogazione, mi
sono preoccupato io stesso di prendere contatti con l'Anas per
verificare quello che stava succedendo e perché improvvisamente
avesse deciso di procedere a questi accertamenti e di richiedere
questi pagamenti. In effetti c'è una circolare del 30 ottobre 1985,
della Direzione generale dell'Anas, ripresa dai vari compartimenti
(compreso quello di Aosta) che fa riferimento alla legge del
condono edilizio, e l'Anas, che era sempre stata inadempiente
perchè è un suo diritto riscuotere i diritti per l'accesso alle
strade statali, ha approfittato dell'occasione per mettersi in
regola e quindi regolarizzare oltre al resto tutti gli accessi alle
strade statali.
Vorrei rispondere nella maniera più precisa alle quattro domande
che mi sono state poste. Alla prima domanda rispondo che, in
realtà, i canoni di accesso sono fissati con decreto ministeriale
del 24.11.1983 pubblicato sulla Gazzetta Ufficiale del 5.12.1983,
quindi l'Anas, nello stabilire i pagamenti per gli accessi, si è
attenuta strettamente a questa normativa di cui ho copia. Per
esempio: accesso a fondi agricoli di metri lineari 3, di prima
categoria (viene inteso come fondo agricolo di la categoria quello
fino a tre ettari) sono £ 1.000 al metro lineare e £ 2.000 al metro
lineare per quelli di 2a categoria. Ad esempio, accessi a
fabbricati di carattere industriale o commerciale: fabbricato
industriale o commerciale di la categoria, un solo accesso di non
oltre metri lineari 10, per ogni metro lineare £ 4.OOO. Se al
Consigliere Bajocco interessa, posso dargli copia della circolare
dell'Anas. L'Anas si è pertanto attenuta ad una norma ministeriale,
non ha predisposto delle norme ad hoc senza sentire i Comuni.
La seconda richiesta dice: siano coinvolti i Comuni nella fase
di accertamento; in effetti l'Anas, con questa
circolare e con questa normativa non vedo come debba coinvolgere
i Comuni, anche perchè ci sono direttive precise della Direzione
generale e a queste si è attenuta.
Al terzo punto si dice: siano inviati dettagliati e
comprensibili avvisi di pagamento. Ho letto gli avvisi ed, in
effetti, ci può essere motivo di dubbio quando si legge: "si invita
codesta ditta ad effettuare, tramite l'allegato conto corrente, il
versamento della somma di £ 110.000, per anni cinque. Il cittadino
che riceve quest'invito può trovarsi nella condizione di non
capire. A quanto mi è stato riferito dagli uffici dell'Anas, molti
cittadini hanno già provveduto a recarsi presso questo ente, dove
esiste un ufficio a ciò predisposto, per chiarire eventuali errori
che fossero stati commessi. Sviste o imprecisioni ce ne sono state
e sicuramente l'Anas ha già provveduto ad ovviare. Il fatto delle
cinque annualità pregresse è che l'Anas non ha mai fatto pagare una
cifra fino ad oggi e fa pagare per i cinque anni passati (e non
magari per i 20-30 per i quali avrebbe dovuto far pagare).
Posso dire ancora che non sono applicati gli interessi di mora;
questo l'ho richiesto esplicitamente perchè d'altra parte
l'inadempiente era l'Anas e non il cittadino che ha l'accesso.
Infine un 30% di quelli che sono stati avvisati hanno già
provveduto a pagare, anche perchè sono cifre relativamente
ridotte.
Ancora l'ultimo punto siano concesse ragionevoli dilazioni per
il pagamento degli arretrati. In realtà non c'è sugli avvisi nessun
termine per il pagamento, anche perchè com'è a tutti noto la legge
del condono, che aveva stabilito il 30 novembre come data ultima, è
già stata modificata con lo spostamento del termine per il
pagamento al 31 marzo, quindi l'Anas stessa non ha potuto indicare
un termine ultimativo per il pagamento proprio perchè c'è ancora
una labilità nella certezza del diritto nel pagamento.
Mi fanno notare all'Anas che tutto sommato non sono dei grossi
importi, non dovrebbero esserci difficoltà per il pagamento in una
sola soluzione. C'è stato forse qualche caso, e lo dicono anche gli
interpellanti, di pagamento di 400.000/500.000 lire: si tratta in
genere di piazzali di alberghi con spazi fronteggianti la strada
statale relativamente lunghi e quindi possono derivare cifre di
questo tipo. Potrò fare avere senza difficoltà ai Consiglieri
questi documenti.
Aggiungo ancora che in effetti, oltre alla questione del
pagamento, c'è anche un problema di regolarità nella determinazione
dell'accesso e l'Anas, oltre al pagamento, intende proprio
sottoscrivere un disciplinare con tutti i confinanti, nel quale
vengono regolamentate con precisione le modalità di accesso (ed
anche di questo potrò dare copia ai Consiglieri interroganti). Per
esempio, nell'art. 1 del disciplinare si dice: "l'accesso deve
risultare orizzontale, allo stesso livello della banchina stradale
per una profondità di almeno metri 5". Seguono altre norme di
questo tipo, per un minimo di sicurezza nella circolazione
stradale. Oltre ad un motivo puramente venale e fiscale, c'è dunque
l'intenzione di disciplinare gli accessi dal punto di vista della
sicurezza.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Prendo atto di quanto l'Assessore
Fosson ha detto in risposta alla nostra interpellanza.
Abbiamo ritenuto di doverla presentare proprio perchè la
popolazione valdostana si è preoccupata a causa della lettera
ricevuta, in quanto la lettera dice: "A seguito di accertamenti
effettuati da questo compartimento, la Signoria Vostra risulta
godere di un accesso non regolarizzato amministrativamente da parte
dell'Azienda Nazionale Autonoma delle strade".
Si arriva poi al discorso del condono edilizio quando si dice:
"Qualora codesta ditta non ottemperi a quanto sopra, questo ufficio
dovrà iniziare le procedure amministrative giudiziarie previste
dalle norme vigenti per gli abusi di opere".
Il problema è questo: è dal 1965 che l'Anas si è presa in carico
la strada del Lys (non so le altre strade della Regione) e mi
meraviglia che con questa lettera si dica che queste persone non
sono in regola con il passaggio carraio. Questa gente ha
l'autorizzazione da anni, non è che abbia perpetrato degli abusi;
se l'Anas è rimasta a dormire per tutti questi anni, rinunciando a
chiedere quanto di sua competenza per i passaggi carrai, è
vergognoso che adesso invii delle lettere del genere ai
cittadini.
E' vero che nella legge, a quanto ha accennato l'Assessore, sono
indicati dei parametri riferiti ai vari passaggi, ma noi ci siamo
posti questa domanda: un passaggio carraio che porta a 40 garages
interni,
è
giusto che paghi quanto uno che ha al suo interno
un solo posto auto?
E' vero che si paga in base ai metri quadrati, ma sappiamo che
il passaggio carraio può essere di metri tre per uno, quattro per
uno, in base a quanto si richiede per poter entrare con i vari
mezzi. Quello che non mi soddisfa è proprio il punto 4: è vero che
la legge sull'abuso edilizio è stata rinviata di 3-4 mesi, ma se
questo non fosse avvenuto, questa gente oggi dovrebbe pagare dalle
400 alle 500 mila lire: noi siamo dell'avviso che anche l'Anas
dovrebbe avere dei contatti con l'Amministrazione comunale, perchè
solo così veniamo incontro all'interesse della popolazione.
