Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3210 del 12 novembre 1987 - Resoconto
OGGETTO N. 3210/VIII - DISEGNO DI LEGGE CONCERNENTE: "NORME
PER IL RECUPERO DEI MATERIALI INERTI NATURALI AI FINI DELLE OPERE
PUBBLICHE E PER IL RIASSETTO DELLE ESCAVAZIONI ABBANDONATE".
(Approvazione di ordine del giorno)
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il disegno di legge n. 440 è già stato
illustrato, nei suoi principi generali e nei suoi intendimenti,
nella scorsa adunanza del Consiglio regionale. Successivamente,
proprio per andare incontro alle esigenze prospettate da alcuni
gruppi consiliari, la Giunta ha ritenuto di rinviare il disegno di
legge all'esame della Commissione competente, per un suo ulteriore
approfondimento. Ritengo che ciò sia stato utile, anche se non è
valso a chiarire tutti i dubbi, che alcuni gruppi continuano ad
avere, ed a far coincidere tutte le posizioni.
Dalle discussioni è emersa la volontà unanime di tutti i gruppi
consiliari, e quindi di tutto il Consiglio regionale, di
regolamentare una materia così delicata, com'è, appunto, quella
delle cave, dalle quali si estraggono materiali inerti.
In sede di riunione della Commissione competente, avevo proposto
alcuni emendamenti, che la stessa Commissione ha già avuto modo di
vedere, mentre ora ne presento altri, dei quali i gruppi ed i
Consiglieri interessati hanno già una bozza. Mi riservo di
presentare questi emendamenti, riveduti e corretti, entro il
termine della discussione generale, anche se, in sostanza, sono
quelli già contenuti nella bozza distribuita ai Consiglieri
interessati.
Invito i Colleghi ad avere solo un po' di pazienza, perché li
stiamo ancora affinando e saremo in grado di presentarli, nella
loro stesura definitiva, entro la fine della discussione generale.
Provvedo fin d'ora, comunque, ad illustrare i loro principi
ispiratori.
All'articolo 2, laddove si parla delle modalità per
l'individuazione delle aree estrattive per la realizzazione di
opere pubbliche, viene esplicitato chiaramente il concetto di piano
generale regionale delle attività estrattive. Cerco di spiegarmi
meglio. Nell'articolo 1 sono indicate le finalità della legge. che
tendono a porre ordine nella materia delle escavazioni, per
sopperire alle esigenze connesse alla realizzazione delle opere e
degli interventi di competenza dello Stato, della Regione e di
altri enti pubblici.
Per ottenere questo, la Regione disciplina tutta la materia con
deliberazioni del Consiglio regionale, che tengono conto dei
principi unitari previsti nel piano generale delle cave.
Viene introdotto il concetto, già esplicitato in Commissione,
secondo il quale le deliberazioni assunte vengono pubblicate negli
albi dei comuni, in modo che i privati possano prendere nota e atto
di eventuali zone, di cave individuate sui loro terreni, cosicché
possano. eventualmente. proporre delle osservazioni o avanzare dei
ricorsi.
Viene inserita una modifica all'articolo 3, precisamente laddove
si dice: "4. Per l'ipotesi che il proprietario non si attivi ad
intraprendere i lavori di cava secondo le procedure sopra indicate.
la Regione potrà avvalersi di quanto disposto dall'art. 45 R.D. 29
luglio 1927 n. 1443".
Questo articolo viene modificato in modo che risulti ben chiaro
che la competenza è della Regione e non, come potrebbe desumersi
dalla lettura del R.D. del 1927, del Corpo delle miniere o dello
Stato. Tutto ciò, ovviamente, per ristabilire il principio
statutario della competenza regionale in materia.
Nel corso della discussione in sede di Commissione, erano emerse
altre valutazioni, che abbiamo già avuto modo di approfondire, ma
che ritengo di dover sottolineare ulteriormente in questa sede.
Una riguardava la dizione: "sentiti i comuni interessati". Mi
pare che in Commissione abbiamo chiarito a sufficienza che tale
dicitura significa, effettivamente, che dovrà essere assunta una
apposita deliberazione da parte di un organo collegiale del comune,
o la giunta o il consiglio comunale, e che, in ogni caso, non è
volontà della Regione superare le volontà dei comuni.
Era stato chiesto, inoltre, di imporre un limite temporale alla
redazione del piano delle cave; noi, però, l'avevamo ritenuto
superfluo ed io continuo a ritenerlo tale, proprio perché
l'esperienza di altre regioni. che avevano stabilito limiti di due
anni, dimostra che questi sono stati ampiamente superati, in
seguito, di almeno altri tre o quattro anni. senza che le stesse
regioni siano riuscite a stilare il piano delle cave.
Riaffermo che l'Amministrazione regionale è fermamente
determinata a proporre all'attenzione del Consiglio, entro la
prossima primavera, una redazione del piano delle cave, sulla quale
svolgere, in Commissione o in Consiglio, tutte le discussioni più
opportune. I tecnici incaricati mi hanno assicurato, anche ieri,
che il piano delle cave, entro i prossimi mesi di marzo o di
aprile, sarà redatto, almeno in bozza, cosicché il Consiglio
regionale possa esprimere le sue valutazioni. Riconfermo, quindi,
che la Giunta regionale è fermamente decisa a procedere in tempi
molto stretti.
Era stata fatta un'altra valutazione sul punto in cui si dice:
"La Regione. anche su segnalazione di privati, individua nel
proprio territorio le zone di possibile escavazione". Penso di aver
chiarito a sufficienza, in merito, che l'ente pubblico, e in ogni
caso, i progettisti del piano delle cave non terranno conto in modo
acritico delle segnalazioni dei privati. È ovvio che questi ultimi
potranno fare le loro segnalazioni, ma esse verranno valutate in
riferimento ad una logica di quadro globale, che tenga conto,
naturalmente, dei vincoli idrogeologici, ambientali ed urbanistici.
Non si tratterà, pertanto, di una semplice ed immediata
trasposizione.
L'ultimo discorso importante può essere riferito all'intento di
voler stabilire, con l'adozione di questa legge, una sorta di
chiusura di tutte le nuove attività estrattive, fino
all'approvazione del piano delle cave. Questa ipotesi può anche
essere considerata con un certo favore; ad un più attento esame,
però, può rischiare di chiudere totalmente le attività estrattive e
penalizzare i lavori in corso.
A fronte di questo occorre dire, tuttavia, che la Giunta
regionale sarà più attenta e severa nel consentire l'apertura di
nuove cave, nel senso che sarà particolarmente restrittiva. Voglio
precisare meglio il concetto dicendo che, laddove ci sono già
vincoli idrogeologici o ambientali, non dovrebbero sussistere
difficoltà a limitare, o addirittura ad eliminare "de facto",
l'apertura di nuove cave, in attesa della redazione e
dell'approvazione del piano delle cave.
Aggiungo ancora che le nuove cave possono essere aperte solo su
richiesta del proprietario del terreno o dell'affittuario. A
giustificare l'esistenza di un ulteriore freno o deterrente nei
confronti dell'apertura di nuove cave. occorre precisare che si
presuppone che si sia già svolta una trattativa e che si siano
espresse delle volontà favorevoli.
Questa valutazione della Giunta regionale e dell'Assessorato non
è eccessivamente drastica. proprio per evitare dei salti che
avrebbero ripercussioni anche sull'occupazione e sul corretto
andamento dei lavori. Tuttavia, intendo rassicurare il Consiglio
regionale e tutti i Consiglieri, ribadendo che alla Giunta
regionale ed al sottoscritto sta particolarmente a cuore
l'opportunità che non si aprano nuove cave, se non in casi
assolutamente eccezionali, accompagnati da tutte le giustificazioni
di merito.
Aggiungiamo ancora che il lasso di tempo che ci separa dalla
presentazione del piano, che prevediamo di poter presentare in
Consiglio intorno a marzo o ad aprile, è piuttosto ristretto, ma
cercheremo di tener conto di tutte le valutazioni possibili.
Con queste considerazioni e osservazioni penso di aver detto
tutto. Non sto ovviamente a ripetere le discussioni e le
affermazioni di carattere generale che ho già fatto in Commissione
e nel corso del precedente Consiglio regionale. Rimango a
disposizione per ascoltare con attenzione tutte le osservazioni e
gli interventi del Consiglio regionale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Questa legge, a parere del Gruppo di Nuova
Sinistra. Meritava uno studio particolarmente attento e scrupoloso.
Potrei dire che, rispetto al normale andamento delle nostre
leggi
,
di cui anche ieri sera abbiamo avuto uno splendido
esempio, essa è stata più meditata e discussa ed è stata portata
anche all'esame delle Commissioni. Sono stati studiati e rivisti
anche alcuni emendamenti, tant'è che in questo momento non abbiamo
ancora la stesura completa della legge.
Faccio ora una breve considerazione di carattere politico. Come
Consigliere regionale, anche per il poco tempo in cui sono stato e
starò in questo Consiglio, mi piacerebbe lavorare in modo simile
anche nella elaborazione di altri progetti. Succede, invece, che
troppo spesso le leggi vengano spinte, anche brutalmente, verso una
rapida approvazione, quando, forse, una rapida discussione, magari
anche aspra, ed un duro confronto, in sede di Commissione, ci
consentirebbero di creare una legislazione nettamente migliore di
quella alla quale siamo ormai abituati.
Colgo l'occasione per fare alcune osservazioni "storiche" di
quanto è accaduto nel corso degli ultimi due mesi. Nel corso dei
lavori dell'ultima riunione della Commissione competente, mi è
stata recapitata una serie di fogli di carta, sul cui frontespizio
c'era una scritta un po' buffa: "Replica definitiva alle
osservazioni del Gruppo di Nuova Sinistra". Non so se tale scritta
sia stata apposta dall'Assessore o meno, credo però che, specie in
campo legislativo, di definitivo ci sia molto poco, se non nulla.
Probabilmente gli argomenti della maggioranza si esauriscono in
quella semplice frase, ma questo contraddice i miei auspici, che
vorrebbero mantenere sempre aperto il confronto sulla legge nel
corso della sua discussione, sia in Commissione, sia in Consiglio,
nonché dopo la sua approvazione.
Dicevo, comunque, che esistono dei problemi di forma, uno dei
quali è quello citato, mentre un secondo può essere individuato nel
fatto che non si sono potuti analizzare gli emendamenti, perché non
c'era un testo da esaminare, che, del resto, non abbiamo di fronte
neppure in questo momento; in sede di Commissione, infatti, ci sono
stati solo dei "pourparlers".
Esiste una proposta di legge del Gruppo di Nuova Sinistra, che è
stata presentata in accordo con il Gruppo Comunista e che
identifica, in sostanza, due argomenti, dei quali ha già parlato
anche l'Assessore, e cioè il regime delle autorizzazioni ed i
provvedimenti in attesa dell'approvazione del piano delle cave. Non
so di che morte morirà questa proposta di legge, ma credo che
finirà nell'oblio, come tante altre, perché la maggioranza non ha
accettato che venisse confrontata con il testo di legge da essa
presentato.
Esistono dei dubbi sulla legittimità di questo provvedimento ed
a me dispiace che in sede di Commissione non sia stato richiesto,
in tempi utili, un parere di legittimità al servizio legislativo
della Presidenza del Consiglio.
Queste premesse sono indispensabili per capire l'animo con cui
affronto la presente discussione. Avevo intenzioni un po' più
battagliere e spero che nessuno di voi me le faccia ricordare,
tant'è che avevo preparato qualche centinaio di emendamenti,
ovviamente per perdere un po' di tempo, perché le difficoltà
incontrate in sede di Commissione, per discutere concretamente
questo disegno di legge, avere gli emendamenti e capire la
disponibilità della Giunta a modificare il suo testo non sono state
soddisfatte ed avrebbero certamente meritato che l'opposizione
ricorresse al boicottaggio della legge. Del resto il boicottaggio è
una delle poche armi in mano all'opposizione.
Ho deciso diversamente invece perché voglio interpretare le
parole dell'Assessore ed il rinvio dell'oggetto alla Commissione,
da lui consentito nello scorso Consiglio, come espressione di una
certa disponibilità ad affrontare il tema, anche con l'opposizione,
superando le posizioni ideologiche e teoriche e privilegiando gli
aspetti più concreti. Per questa ragione affronto subito i temi
fondamentali della legge sulle cave, che, a mio parere, dovrebbero
essere modificati drasticamente.
Il primo è quello relativo alle competenze. Nella legge che
struttura e regola il funzionamento dell'Amministrazione regionale,
la tutela dell'ambiente è fatta rientrare, molto chiaramente, tra
le competenze dell'Assessorato all'Agricoltura e Foreste, al quale,
infatti, in questi ultimi anni è stata associata anche la
denominazione "Ambiente Naturale", tant'è che all'interno
dell'Assessorato è stato creato un apposito servizio per la tutela
dell'ambiente naturale.
Nel primo comma dell'articolo 1 del disegno di legge n. 440,
laddove si parla delle finalità della legge, si dice esplicitamente
che essa serve:"1. Per sopperire alle esigenze connesse alla
realizzazione delle opere od interventi di competenza dello Stato.
della Regione, dei Comuni e di ogni altro ente pubblico anche
economico e per contemperare tali esigenze con quelle di tutela del
territorio....". Credo che non si possa scrivere più chiaramente di
così.
A mio parere, pertanto, c'è una grave contraddizione tra
l'intento di tutelare l'ambiente, che, secondo logica, dovrebbe
essere affidato all'Assessorato all'Agricoltura. Foreste ed
Ambiente Naturale, e la sua tutela effettiva, che, in questo caso
specifico, viene affidata all'Assessorato ai Lavori Pubblici. Io mi
chiedo come possa questo Assessorato, anche se capace di eseguire
con la massima attenzione le opere alle quali è preposto, avere un
particolare "occhio" per la tutela dell'ambiente, specie in tema di
cave.
Un altro problema è quello relativo alle competenze del
Presidente della Giunta che, a mio parere, sono poco specificate o,
anzi, volutamente dimenticate, specie in tema di vigilanza. I
rapporti con il Servizio Miniere dello Stato non sono affatto
chiariti e, a mio parere, si tratta di una grave dimenticanza che
dovrebbe essere rivista, perché il Presidente della Giunta
regionale deve avere compiti di vigilanza in materia di
applicazione delle norme sulle cave e sulle torbiere, previste da
questa legge. come pure sulle competenze che gli sono attribuite
dalla legislazione ordinaria dello Stato.
Questa legge, quindi, evidenzia grossi problemi in merito a due
scelte: la prima, che è collegata all'Assessorato ai Lavori
Pubblici, piuttosto che all'Assessorato all'Agricoltura. Foreste ed
Ambiente Naturale, e la seconda, che non specifica la questione
della vigilanza.
Bisogna ancora rilevare un altro importante aspetto, sempre
connesso a questa legge: solo con le ultime osservazioni fatte qui
dall'Assessore ai Lavori Pubblici e, probabilmente, con gli
emendamenti, che tuttavia in questo momento non ho sottomano, ci si
è resi conto che questa legge mina pesantemente le basi del diritto
fondiario. Sicuramente l'Assessore dirà che questo problema è
implicito nella legge, ma a me sembra giusto renderlo più
esplicito.
Faccio un esempio concreto. Nel momento in cui una zona è
identificata come area utilizzabile a cava, non c'è diritto di
proprietà, né di enfiteusi, né di affitto o comunque di uso del
terreno, qualunque sia la sua destinazione (potrebbe avere un
elevatissimo indice di edificabilità, potrebbe ospitare opere
sanitarie o di altro genere,...), che difenda il proprietario e
vieti ad un imprenditore che si occupa di estrazione di materiali
inerti di aprirvi una cava. Sembra, anzi, che la cava debba essere
aperta nei tempi e nei modi specificati nella legge.
Se questo aspetto viene sommato ad un altro, che consente ai
privati di indicare la localizzazione di queste zone, per assurdo
si potrebbe anche verificare che, nel momento in cui, per esempio,
io entro in lite con il Consigliere Cout, segnalo
all'Amministrazione regionale la presenza di materiali inerti, con
la conseguente possibilità che si apra una nuova cava in un terreno
di proprietà del Consigliere Cout.
COUT
(fuori microfono):
Non ho neanche un
fazzoletto di terra!
SANDRI (N.S.):
Meglio così, almeno si può dimostrare che
la persona scelta per il mio esempio è al di fuori da ogni
sospetto.
La rilevanza della circostanza da me evidenziata è apparsa netta
anche all'Assessore, il quale ha pensato di riscrivere l'articolo
che disciplina l'apertura di nuove cave da oggi sino al momento
dell'applicazione del piano generale regionale per le attività
estrattive.
Io credo che il non aver inserito nella legge la
regolamentazione dei rapporti tra essa ed i piani regolatori, il
non aver preso in particolare considerazione il modo in cui deve
essere realizzato il piano delle cave ed il ruolo che può essere
assunto dagli imprenditori di materie estrattive e cioè i cavatori,
renda questa legge poco certa. Non è bello predisporre una legge
senza elementi di certezza.
Io apprezzo la buona volontà dell'Assessore nel momento in cui
giura, spergiura e rigiura che la legge va nel senso da noi
indicato e che non si verificheranno assalti al territorio da parte
dei cavatori... Credo effettivamente che sarà così, anche perché
non ho alcuna valida ragione per sospettare il contrario. Mi
sarebbe piaciuto, e mi piacerebbe ancora, tuttavia, vedere queste
garanzie per iscritto. La principale caratteristica della legge,
infatti, sta proprio nel dare a tutti la certezza del diritto. Non
si deve prestare alcuna fiducia, pertanto, alla presenza di una
implicita delega alla Giunta regionale, che oggi
mi può dare
delle assicurazioni, mentre un domani, con il cambio delle persone
anche se non delle maggioranze, non me le potrà più dare.
Per non aver precisato con chiarezza i rapporti tra il diritto
di proprietà dei terreni ed il diritto che consente l'apertura
della cava, la legge è da considerare in maniera negativa.
Un altro problema è costituito dal rapporto con gli enti locali.
Ieri, il Presidente della Giunta mi rimbrottava, perché nella
proposta di istituire il Parco internazionale del Monte Bianco non
si tenevano in sufficiente considerazione le popolazioni locali.
Direi, però, che l'esempio fornitoci da questa legge, signor
Presidente, è ancora peggiore, perché solo in un secondo tempo e
grazie all'intervento e alle osservazioni "non definitive" di Nuova
Sinistra è stato precisato che la dizione "sentiti i Comuni
interessati", presente nel secondo comma dell'articolo 1,
presuppone una delibera della giunta o del consiglio comunale. Noi
invece, avremmo preferito che fosse ben precisato il riferimento ad
una delibera del consiglio comunale, anche per tutelare i diritti
delle minoranze in seno ad ogni consiglio comunale. A questo
inconveniente si è cercato di ovviare con il meccanismo della
pubblicazione all'albo comunale, che comunque ha un suo particolare
significato.
I problemi connessi alla concreta attuazione di questa legge
emergono anche dallo spirito implicito in essa. Io non apprezzo
molto una legge che dice di voler tutelare l'ambiente di voler
regolamentare le cave, come tutti auspichiamo, mentre, in realtà,
si pone come unico obiettivo l'esigenza di realizzare il piano dei
materiali che servono. Nella prima stesura della legge, infatti,
questo era l'unico piano che esisteva e nel suo articolo n. 1 si
diceva espressamente che sarebbero stati determinati "biennalmente
i quantitativi e le quantità di materiali inerti naturali e degli
altri materiali utilizzabili direttamente per le opere e per gli
interventi" di interesse pubblico; mentre, per il piano delle cave,
si parlava solo di deliberazioni.
Adesso, invece, vedo che negli emendamenti, almeno nella
formulazione della quale io dispongo, si parla di "principi di
unitarietà di piano generale regionale delle attività estrattive".
È un piccolo passo in avanti, però io mi chiedo che cosa potrebbe
succedere se, per un puro caso strano ed assurdo, in un particolare
anno noi avessimo bisogno di una maggiore quantità di materiale
inerte rispetto a quella che il territorio ci potrebbe offrire.
Io credo che innanzitutto si dovrebbero determinare con
precisione le possibilità offerte dal territorio, per poi stilare
un piano di lungo termine che indichi i quantitativi estraibili nei
vari anni. In questo caso, invece, si è voluto fare proprio
l'inverso.
In Commissione, l'Assessore aveva detto che la quantità di
materiale inerte che serve ogni anno è sicuramente di gran lunga
inferiore alle possibilità offerte dal territorio. I tecnici dicono
che questo è vero ed anch'io credo che lo sia. Non capisco,
tuttavia, come mai non lo si sia voluto precisare anche nel testo
della legge.
Un secondo problema connesso allo spirito della presente legge è
determinato dal fatto che essa attribuisce un interesse pubblico,
non solo alle aree utilizzabili a cave e determinate dal Consiglio
regionale con la ratifica di una precedente deliberazione della
Giunta regionale, ma anche a tutte le opere accessorie. Non si
capisce bene, però, se i piani ed i progetti delle opere
accessorie, che possono interessare, ad esempio, le strade di
accesso alle stesse cave, verranno portati in Consiglio regionale o
meno. Credo che, in fase di replica, l'Assessore dovrebbe informare
il Consiglio in merito.
Personalmente, non sono d'accordo che le ragioni di pubblico
interesse sulle opere di cava possano essere giustificate con tanta
facilità, specie perché non ci sono meccanismi validi per
controllare che i materiali inerti servano effettivamente per
realizzare, "in toto" o anche in parte, opere pubbliche.
Considerando poi, come si è detto prima, che non è stata attribuita
a nessun organo specifico la competenza sulla vigilanza in materia,
mi permetto di mantenere dei dubbi sull'utilizzo successivo del
materiale estrattivo.
Ancora peggiore, però, è la circostanza che vede attribuire la
giustificazione del pubblico interesse a delle cose non ben
determinate. Ad esempio. se occorre realizzare una strada lunga
cinque chilometri per arrivare sino ad una cava, questi cinque
chilometri di strada possono passare tranquillamente sopra
qualsiasi terreno aggiungendosi alle migliaia di chilometri che
ormai... (...INTERRUZIONE...)
SANDRI (N.S.):
Non vorrei che fosse ingaggiato sempre lo
stesso palista per aprire, con il proprio mezzo meccanico, le
strade di accesso alle cave. Del resto, non credo che l'Assessore
Fosson, che è un esperto in materia, possa decidere in tal senso.
Ho motivo di credere, invece, che si interverrà con tutta
l'accortezza possibile, ma nel testo della legge non si garantisce,
a noi cittadini, che sarà sempre così. Possiamo convenire, quindi,
che siamo in presenza, "de facto", di una delega in bianco alla
Giunta regionale, sulla quale, però. non possiamo acconsentire.
Continuando ad esaminare i contenuti della legge e sorvolando su
parecchi altri aspetti di minore importanza, non ci sono piaciute
altre due scelte. La prima è quella che ci ha determinato alla
presentazione della nostra proposta di legge, in accordo con il
Partito Comunista, e che, in sostanza, si caratterizza nella
mancata regolamentazione delle autorizzazioni. Si trattava di una
scelta possibile e facile, che offriva anche certezza di diritto,
perché chiedeva che nello stesso testo di legge fosse precisato
che, per ottenere l'autorizzazione, occorreva presentare: le
fotografie del luogo, la planimetria, la mappa catastale, il conto
di redditività economica, il conto di ripristino ambientale....
Tutti quei procedimenti, analoghi o similari, che sono presenti
nella nostra proposta di legge. Da parte della Giunta regionale,
invece, non è stata data alcuna giustificazione plausibile al
mancato inserimento di questa precisazione, oltre a dire: "Facciamo
un passo alla volta!". Volendo essere piuttosto benevolo, dico solo
che si tratta di una giustificazione dettata dal buonsenso.
Noi riteniamo, invece, che quanto da noi richiesto sia molto
importante, tant'è che l'abbiamo inserito nella nostra proposta di
legge, che è ancora all'esame della Commissione, ma potrebbe essere
tranquillamente estrapolata ed inserita nel testo di questo disegno
di legge. La disciplina delle autorizzazioni è molto importante e
non può essere considerata aleatoria, basta osservare con senso
critico e storico quanto è accaduto nelle altre regioni. Dovunque
la disciplina delle autorizzazioni è molto simile e cambia solo in
pochissimi punti. Ciò, a mio parere, varrebbe a giustificare la
facilità della ricerca di un possibile accordo sul procedimento
autorizzativo, che potrebbe essere subito inserito nel presente
testo di legge.
Un punto, invece, sul quale presenterò un emendamento apposito,
interessa la disciplina sull'apertura delle cave sino
all'approvazione del piano generale regionale dell'escavazione di
materiali inerti riguarda il divieto all'apertura di nuove cave. Io
presenterò questo emendamento, che riceverà la convinta
approvazione del sottoscritto e, forse, anche del Partito
Comunista, perché nel progetto di legge che abbiamo sottoscritto in
comune c'era una norma similare. Naturalmente non sono sicuro che
la Giunta l'approvi, ma credo che essa stessa potrebbe fare
qualcosa di molto simile.
Noi intendiamo proibire "tout-court" la facoltà di aprire nuove
cave, perché, nel momento in cui si studia il territorio, non lo si
può modificare, altrimenti si falsano i dati ed i parametri dello
studio e quindi, del piano in corso di elaborazione. Oltretutto,
non vorremmo che, "in itinere", si verificasse una specie di corsa
per porre la Regione di fronte al fatto compiuto.
Sicuramente i gestori di cave che operano in Valle d'Aosta sono
capaci e molto validi dal punto di vista imprenditoriale, non per
niente il Presidente della loro associazione nazionale è proprio un
valdostano, ma ho, comunque, motivo di credere che se la legge non
è stilata in modo chiaro, noi rischiamo di assistere, in questo
periodo transitorio, ad una notevole moltiplicazione delle cave sul
territorio.
Sia il nostro Gruppo politico, sia il Gruppo del Partito
Comunista, specie in quest'ultimo periodo, hanno presentato tutta
una serie di osservazioni sulle cave tra Quart e Nus che hanno
provocato un grosso disastro ambientale e sollevato le lamentele
delle popolazioni locali. Nel progetto di legge presentato dalla
Giunta regionale manca la normativa che dovrebbe regolare
l'apertura delle nuove cave, da adesso sino all'approvazione del
piano generale delle cave, mentre io credo che proprio la sua
presenza potrebbe essere assunta come elemento fondamentale e
qualificante della legge, perché solo con essa noi siamo in grado
di garantire la certezza del diritto in materia.
Presenterò, infine, un secondo emendamento, di tipo conoscitivo,
con il quale si prevede che chi abbia in concessione una cava o
comunque si occupi di attività estrattive dovrebbe presentare
all'Assessorato ai Lavori Pubblici, che è stato scelto
dall'Amministrazione regionale, i dati relativi alla situazione
attuale della cava. Questo non è scritto nel testo della Giunta
regionale, ma io ritengo doveroso che le persone interessate
presentino i dati conoscitivi ai quali ho fatto cenno, che,
perlomeno, ci consentiranno di avviare un primo censimento delle
cave.
Non è una richiesta particolarmente pesante o coercitiva,
tuttavia, dalla mia esperienza di Consigliere, ho tratto
l'impressione che manchi una certa circolazione di informazioni,
che, talvolta, assumono addirittura tanto pregio da venir
conservate nel chiuso delle casseforti di questo o di
quell'Assessorato o ufficio.
Termino chiedendo all'Assessore, sempre se possibile, di
presentare gli emendamenti annunciati entro un margine di tempo che
ci permetta di esaminarli con una certa calma. In secondo luogo,
gradirei avere delle informazioni sul problema delle cave in alveo,
perché, nella presentazione dell'altra volta ed anche in quella di
questa mattina, non ho potuto ascoltare nessuna osservazione o
riferimento in merito.
PRESIDENTE:
Colleghi Consiglieri, in questo momento vi
vengono distribuiti gli emendamenti annunciati dall'Assessore
Fosson e quelli depositati in Presidenza da parte del Gruppo
Comunista. Quando perverranno alla Presidenza gli emendamenti già
annunciati dal Consigliere Sandri, vi saranno distribuiti
anch'essi.
Ha chiesto la parola il Consigliere Tonino; ne ha facoltà.
TONINO (P.C.I.):
Il testo di legge che è stato presentato
dalla Giunta regionale è molto deludente, ma dico anche che, grazie
alla disponibilità manifestata dall'Assessore Fosson, vi è stata
introdotta qualche modifica migliorativa. Ciò dimostra che il
lavoro delle opposizioni e quello delle Commissioni non è sempre
inutile e, quindi, non dovrebbe essere snobbato, come, purtroppo,
molto spesso accade, da parte della Giunta regionale.
Ho detto che il testo è deludente. Tutti sanno, infatti, che la
nostra Regione, in materia di cave, ha delle competenze che le
derivano dal D.P.R. 182 del 1982 che ha attuato una parte della
legge n. 196. C'era tutto il tempo, quindi, per pensare ad una
normativa seria, in grado di governare l'intero settore e,
soprattutto, in grado di salvaguardare l'ambiente, avendo anche una
particolare attenzione per i problemi economici del settore. Questo
avrebbe dovuto essere il taglio di una legge che, in questa
Regione, si appropria di quelle competenze e ne disciplina il
settore.
Il provvedimento che ci è stato recapitato dalla Giunta
regionale, invece, è parziale. Ho già detto che è carente in alcune
parti, ma, soprattutto, è incompleto. Voglio riproporre qui la
domanda relativa al perché non si sia dato corso, immediatamente,
ad una disciplina del rilascio delle autorizzazioni. A questa
domanda, a mio parere, non è mai stata data, finora, una risposta
convincente.
Anche nelle note che fanno parte del rapporto intercorso tra
Commissione e Giunta e che ci sono state via via recapitate, la
questione è affrontata in termini assolutamente insoddisfacenti.
Faccio degli esempi.
In una prima nota redatta dall'Assessorato c'è scritto:
"Come
è stato sottolineato nella relazione la disciplina non si riferisce
all esercizio delle attività estrattive. Il testo normativo ha
riguardo unicamente all'intervento regionale sotto il profilo
esclusivamente programmatorio e pianificatorio volto ad individuare
le aree estrattive per sopperire alle esigenze delle opere e degli
interventi pubblici in Valle d'Aosta"
Più avanti, sempre nella stessa nota si scrive:
"Per il momento non è opportuno istituire il sistema
autorizzativo in quanto s'impone dapprima dar corso all'aspetto
programmatorio e pianificatorio del settore
E' necessario anzitutto prendere posizione immediatamente
-
e lo sottolineo, perché ci ritornerò sopra -
a
livello di programmazione e pianificazione estrattiva che
consente una razionale individuazione di zone estrattive volte a
soddisfare i fabbisogni regionali per gli interventi e le opere di
carattere pubblico rinviando l'introduzione del sistema
autorizzativo avendo maggior chiarezza di impostazione sulle scelte
concrete da operare con tale disciplina particolare"
Confesso di non capire perché si scelga una strada esattamente
opposta a quella che è stata scelta nelle altre regioni, anche se
ciò non è utile e ne spiego le ragioni.
La giustificazione portata in Commissione è stata la seguente:
nelle altre regioni si è dato corso alle procedure per il rilascio
delle autorizzazioni e si è stabilita la necessità di un piano
regionale. Si è detto, poi, che alcune regioni non hanno ancora
fatto il piano e sono in ritardo.
Insieme al rilascio delle autorizzazioni, tuttavia, le altre
regioni hanno stabilito una disciplina estremamente rigorosa,
analoga a quella che noi abbiamo inserito nella proposta di legge
che abbiamo presentato insieme al Consigliere Sandri e che,
appunto, potrebbe condizionare il rilascio delle autorizzazioni
anche nella nostra Regione.
Per contro, invece, qual'è la situazione nella quale noi ci
troveremo, da oggi alla data nella quale la Regione approverà il
piano regionale delle attività estrattive, del quale, per
ammissione dello stesso Assessore, si parlerà solo nel prossimo
anno? Da oggi al prossimo anno, noi continueremo nello "status quo"
e lo stesso Assessore, in una nota inviata alla Commissione, scrive
che lo "status quo" significa: "indiscriminata possibilità di
attivare coltivazioni di cava, ovunque". Non lo dico io, ma l'ha
scritto l'Assessore, in una nota inviata alla Commissione: questo è
lo "status quo".
Adesso, invece, si propone solo l'intenzione di fare un piano. È
una legge di intenzioni, che ci promette che la Regione realizzerà
un apposito piano. Nel frattempo, però, tutti sono avvertiti che in
Valle d'Aosta lo "status quo", vale a dire l'"indiscriminata
possibilità di attivare coltivazioni di cava, ovunque", sarà valido
ancora per un anno. Gli operatori del settore e chi ha terreni
appetibili sono avvisati che, per un anno, esisterà lo "status
quo".
L'Assessore, allora, mi deve dire quante altre situazioni, tipo
quella che si verifica tra Chétoz e Mezod, in Comune di Quart, noi
vedremo quest'anno. Non credo neanche, come dimostra l'esperienza,
che sia sufficiente l'applicazione del vincolo idrogeologico per
evitare quelle cose. Oggi, dove non c'è vegetazione, anche il
parere del vincolo idro-geologico si riferisce unicamente alla
questione del possibile dissesto. Questa è la sostanza.
Chiedo, pertanto, che venga data una risposta convincente a
questo interrogativo. Siccome, però, questa risposta non viene, è
estremamente fondato, a mio avviso, il dubbio che qui si dia inizio
ad un processo di pianificazione, non partendo dalla necessità di
tutelare l'ambiente, ma partendo, invece, dalle necessità che
possono venire da alcuni settori. Questa è la lacuna più grossa del
provvedimento che ci viene presentato oggi.
Gli emendamenti che noi avevamo predisposto per la volta scorsa
e che abbiamo ripresentato oggi vanno nella direzione che può
aiutarci a superare questa situazione che potrebbe diventare
pericolosa. In Commissione ho già detto che, se fossi un
imprenditore del settore o se avessi qualche interesse ad
utilizzare alcune mie proprietà, che però non ho, lo farei proprio
in questi mesi, ovviamente prima che la Regione, con il piano
regionale delle cave, mi venga a dire che lì, per ragioni
paesistiche o per ragioni idrogeologiche, non si potrà più
scavare.
A mio avviso, quindi, la parte qualificante degli emendamenti
che abbiamo presentato è questa sorta di moratoria (il termine
"blocco" non mi piace, anche perché non è vero che blocchiamo
tutto), rispetto alle nuove cave. Se c'è davvero la volontà di
dotarsi, in tempi brevi, di un piano regionale delle cave, allora,
da qui a quel momento, per le attività economiche si dovrà
completare lo sfruttamento delle cave esistenti. Ecco così spiegato
il senso della moratoria che noi proponiamo con
quell'emendamento.
Esaminiamo ora questioni più di dettaglio, ma ugualmente
importanti. Con la proposta da noi inserita nel nostro progetto di
legge, di introdurre anche il sistema delle autorizzazioni, sul
quale chiedo un'ulteriore riflessione della Giunta regionale, noi
volevamo indicare:
- primo, la possibilità di avere subito, anche in assenza del
piano, un maggior rigore nel rilascio delle autorizzazioni;
- secondo, la possibilità di dire di no, perché, anche con il
semplice sistema autorizzativo, c'è, in effetti, la possibilità di
dire di no all'apertura di alcune cave in zone che presentano
determinati rischi.
Tutto questo non certo per non ritenere importante il processo
di pianificazione, anzi, rispetto al processo di pianificazione
abbiamo sollevato, anche in Commissione, la questione della
necessità che tale processo sia più democratico, partecipativo e
che nella individuazione delle aree sia fondato su di una profonda
e precisa conoscenza del territorio e di tutti gli elementi che vi
interagiscono. In merito, io ho richiesto di discutere, se
possibile, anche le metodologie che la Regione adotta per giungere
alla definizione del piano regionale delle cave.
Noi siamo dell'avviso che il problema non debba riguardare
soltanto l'Assessorato ai Lavori Pubblici; il settore delle cave,
infatti, investe almeno quattro Assessorati ed investe anche
competenze di diverso tipo. Tra gli emendamenti, i Consiglieri
troveranno una nostra proposta di istituire una Commissione
tecnico-scientifica, rappresentativa degli Assessorati interessati,
ma aperta al contributo di alcuni esperti del settore, fin dal
momento in cui nella elaborazione e nella maturazione delle scelte
si ravvisa l'opportunità di un contributo interdisciplinare.
Le modifiche introdotte dagli emendamenti proposti
dall'Assessore e che cercheremo di esaminare con attenzione, sul
rapporto tra la Giunta regionale, il Consiglio regionale ed i
comuni, sono leggermente migliorative rispetto al testo iniziale,
dove esistevano due "cantonate" enormi. Una era quella di saltare
il momento della pubblicazione delle scelte, precludendo, quindi,
ai cittadini ed ai comuni la possibilità di intervenire in merito,
che costituisce un elemento sostanziale di tutti i provvedimenti
urbanistici. Una seconda, invece, era costituita dalla circostanza
abbastanza buffa che vedeva il piano approvato dalla Giunta e poi
ratificato dal Consiglio, quando è ormai chiaro che, nel nostro
ordinamento, l'intervento pianificatore regionale appartiene al
Consiglio e, quindi, è escluso che lo si possa trattare con una
semplice procedura di ratifica.
Queste due "cantonate" sono superate in termini appena
sufficienti. Guarderemo gli emendamenti proposti dall'Assessore e
li valuteremo. Non aggiungerei altro all'intervento, anche perché i
limiti generali del provvedimento sembrano essere proprio quelli
che noi abbiamo sottolineato e che, ci pare, sussistano ancora in
buona parte. Crediamo, naturalmente, che gli emendamenti che
abbiamo presentato siano, da questo punto di vista,
migliorativi.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Vorrei fare una premessa di ordine
politico al mio intervento, che sarà molto breve, anche perché
condivido gran parte delle osservazioni che sono state fatte dai
Consiglieri Sandri e Tonino.
In questo momento vedo che l'Assessore Perrin si gratta la
testa: è giusto che sia così, perché questo provvedimento doveva
essere di stretta o strettissima competenza del suo Assessorato. Il
fatto che l'Assessore non ci abbia messo occhio e mano, mi
sollecita a ribadire quanto ho già detto in Consiglio e cioè che la
questione della tutela ambientale, aggiunta al grosso Assessorato
dell'Agricoltura, Foreste ed Ambiente Naturale, si trasforma in una
competenza assolutamente insignificante. Se così non fosse, questa
legge sarebbe dovuta passare al vaglio preventivo dell'Assessorato
che sovrintende alla tutela dell'ambiente, il quale, anzi, ne
avrebbe dovuto assumere l'iniziativa.
Mi stupisce il fatto che proprio l'Assessorato ai
Lavori
Pubblici, che ha tutt'altre funzioni, si sia fatto promotore di
un'iniziativa di questo genere. Rimane, quindi, ed in termini
piuttosto macroscopici, l'equivoco di fondo, perché in questo
disegno di legge non c'è neanche un'osservazione di
quell'Assessorato che, in materia, dovrebbe avere competenze più
dirette, essendovi specificatamente preposto.
(...INTERRUZIONE dell'Assessore Perrin...)
TORRIONE (P.S.I.):
Lo dico perché: - primo, non ti ho mai
visto in Commissione; - secondo, l'Assessore Fosson si è
appropriato del problema e l'ha gestito in modo esclusivo e totale,
compresi gli emendamenti.
Se dico delle bugie, l'Assessore Perrin, da buon insegnante, mi
dia una bacchettata sulle dita e mi metta in castigo; ma non credo
di dire bugie.
Questo atteggiamento deve essere sottolineato in termini
politici, perché è del tutto inutile che ci riempiamo la bocca di
tutela ambientale solo quando si verificano inconvenienti notevoli,
anzi grossissimi, come quello di oggi. Il problema del vincolo
idrogeologico faceva parte della legge quadro, sulla quale è
inutile tornare a discutere ancora, anche perché - e lo ripeto per
la centesima volta - l'abbiamo messa in un cassetto sbagliato.
Credo, pertanto, che non vi sia competenza più strettamente
pertinente all'Assessorato della tutela dell'ambiente di quella
sulle cave. Il silenzio totale, dovuto forse anche ad un certo
imbarazzo, è stato, invece, piuttosto significativo ed io lo voglio
sottolineare.
Spostando la mia attenzione sul promotore di questa iniziativa
consiliare, do atto all'Assessore Fosson, come do atto anche alla
Giunta, che le pause di riflessione da lui accettate sono
sicuramente servite a migliorare sostanzialmente il provvedimento.
Ciò è dovuto anche al fatto che, in sede di Commissione, specie da
parte di due colleghi che avevano presentato una proposta di legge
in materia, sono state avanzate osservazioni estremamente puntuali
e precise, che hanno modificato sostanzialmente, rispetto alla
prima bozza, tutto l'assetto normativo, rendendolo più proponibile
e accettabile.
Faccio solo due considerazioni di ordine generale, riservandomi
di fare in un secondo momento un esame più approfondito degli
emendamenti che ci sono stati presentati. Una è relativa a quanto
già sottolineato, molto opportunamente, dai colleghi che mi hanno
preceduto: non capisco perché questa proposta di legge non preveda
il cosiddetto sistema autorizzativo delle cave.
(...INTERRUZIONE...)
TORRIONE (P.S.I.):
Sì, dopo; ma ci deve pur essere una
ragione per la quale questo sistema autorizzativo non trova
collocazione alcuna all'interno di questo provvedimento!
Visto e considerato che, nella nostra Regione, dovrebbero
partire prossimamente dei lavori di una certa consistenza, nasce
legittimo, pertanto, il sospetto che, nel frattempo, si voglia
aprire qualche "cavetta" in più. L'Assessore scuote la testa ed io
lo so che questo non è nelle sue intenzioni, però, analizzata la
questione da questa parte, nasce legittimo il sospetto che qualche
imprenditore, "illuminato" da questo provvedimento di legge, che
lascia le cose come stanno, possa presentare una domandina sotto
banco per chiedere all'Assessore: "Vedi di trovare un certo spazio,
nelle more del piano di approvazione del piano generale delle cave,
per questa mia cavetta!"
Assessore Fosson, grazie alle cave, qui, in Valle d'Aosta, si
sono costruite delle fortune. Non cito nomi, cognomi ed indirizzi,
tanto lei li conosce meglio di me.
Non voglio disconoscere all'Assessore una certa disponibilità e
non voglio sottacere, specie qui in Consiglio, questo suo
atteggiamento, perché sarebbe ingiusto nei suoi confronti, ma se
non vuole introdurre il sistema autorizzativo, per rinviare la
decisione definitiva a dopo, lo invito a sospendere, almeno per
questo periodo di tempo, le autorizzazioni all'apertura di nuove
cave, attuando una specie di moratoria, come ha detto il
Consigliere Tonino, che ha evitato di parlare di blocco, che, fino
ad allora, lasci le cose come stanno. Chi ha le cave, fa quello che
deve fare; chi non le ha, risolverà i suoi problemi con
l'approvazione del piano. L'Assessore ci deve dare, in merito, una
risposta precisa che, nell'esame generale del provvedimento, deve
essere valutata anche in un'ottica politica.
Credo di aver detto, in Commissione, che non siamo a favore di
una regolamentazione eccessivamente rigida della materia: per
carità, niente di tutto questo! Ci rendiamo perfettamente conto che
abbiamo a che fare con attività economiche, che, tra l'altro,
devono conciliare la tutela del territorio con la possibilità di
scavare e sappiamo che quasi ogni cava arreca al territorio
profonde ferite, difficili da rimarginare.
Orbene, l'introduzione, anche in questa prima fase, di un
sistema autorizzativo potrebbe aiutarci a conoscere meglio:
- primo, dove si andrebbe a parare;
- secondo, i criteri posti in essere, nel frattempo, dalla
Regione per autorizzare nuove cave;
- terzo, gli strumenti da utilizzare per negare, eventualmente,
le autorizzazioni.
Tutto questo, però, manca nel presente provvedimento di legge;
pertanto, se non c'è della malafede, suggerisco di approvare una
norma transitoria, così come è stato proposto dal Collega Sandri,
oppure chiederemo di inserire un articolo che vieti, da questo
momento sino a quando sarà approvato definitivamente il piano
generale delle attività estrattive, di concedere altre
autorizzazioni.
Se l'Assessore si dichiarasse disponibile ad inserire nella
legge tale norma transitoria, noi potremmo modificare,
sostanzialmente, il nostro atteggiamento e ci sentiremmo di votare
il provvedimento, proprio perché alle intenzioni dell'Assessore
espresse in sede consiliare corrisponderebbero anche fatti
concreti, riscontrabili in una precisa disposizione di legge;
altrimenti, saremmo costretti ad attendere che le intenzioni
dell'Assessore si traducano in fatti concreti.
Visto e considerato che si tratta di una legge di rinvio a
successivi provvedimenti, io chiedo che, nel frattempo, non si
agisca con il sistema autorizzativo attuale, dando luogo ad
ulteriori inconvenienti e ad una rincorsa all'apertura di nuove
cave, e chiedo che in questo senso l'Assessore introduca nel
provvedimento la dichiarazione di intenti che ha già fatto in
Consiglio e con la quale ha inteso garantirci che la Giunta
regionale, in questo periodo, esaminerà con estrema oculatezza le
eventuali richieste d'apertura di nuove cave. Cerchiamo di
inserirla nel provvedimento legislativo, così noi ci sentiamo più
cautelati e l'Amministrazione viene pungolata ad operare per
evitare che il piano generale delle cave sia rinviato "sine die",
con tutte le possibili conseguenze negative, in modo che il
Consiglio, nel prossimo anno, prima del suo scioglimento, possa
approvare il piano generale delle cave.
Torno a ripetere, quindi, che si tratta di una condizione di
attesa. Se venissero inserite, anche solo attraverso una norma di
carattere transitorio, le considerazioni che abbiamo ritenuto
doveroso fare, noi potremmo decidere di votare a favore del
provvedimento. In caso contrario, anticipando la dichiarazione di
voto, noi saremmo costretti ad astenerci.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Penso che il testo degli emendamenti
proposti dal sottoscritto sia stato distribuito a tutti e che i
Consiglieri li abbiano potuti leggere con attenzione.
Voglio ricordare che si tratta di emendamenti che prevedono la
sostituzione degli articoli 2 e 3 e sottolineo che, all'articolo 2,
si ribadisce con maggiore chiarezza la competenza del Consiglio
regionale, specie laddove si dice:
"1. Le determinazioni e individuazioni di cui all'art. 1 sono
proposte dalla Giunta regionale nell'ambito del piano regionale
delle attività estrattive. Il piano è adottato con deliberazione
del Consiglio regionale, previo esame delle Commissioni consiliari
competenti, e pubblicato sul Bollettino Ufficiale della
Regione".
Mi pare che, così, si compia un altro passo in avanti nella
direzione di attribuire le dovute competenze all'organo
istituzionale che ne è legittimamente depositario.
L'articolo n. 3 è stato riscritto, ma, nella sostanza, contiene
quanto ho già annunciato. Vorrei far notare che, al punto 4
dell'articolo 3, laddove si dice:
"4. Tali progetti sono autorizzati dall'Assessore regionale ai
Lavori Pubblici...",
si deve leggere, invece:
"4. Tali progetti sono autorizzati dalla Giunta regionale, su
proposta dell'Assessore regionale ai Lavori Pubblici,...".
TORRIONE (fuori microfono):
Allora, sono autorizzati con
una deliberazione di Giunta?
FOSSON (D.C.):
Sì, certo. Riprendo, ora, alcuni argomenti
che sono stati toccati da tutti i Consiglieri.
Mi pare che, sostanzialmente, i dati di fondo sostenuti nella
discussione siano due. Uno di essi riguarda il perché, in questa
fase legislativa, non sia stato attuato il sistema
autorizzativo.
Ripeterò, in proposito, la mia valutazione e quella della
Giunta, che ho già anticipato in Commissione e ripetuto più volte
anche qui in Consiglio: il sistema autorizzativo sarà regolamentato
insieme, e cioè contestualmente, all'adozione del piano delle cave.
Ripeto che altre regioni - e con questo non voglio dire che noi
siamo più bravi - che hanno adottato il sistema autorizzativo,
senza dotarsi del piano delle cave, si sono trovate, di fatto,
nell'impossibilità di far funzionare il sistema autorizzativo. È un
dato negativo che noi vogliamo evitare. Torno a ripetere che non
vogliamo dire che siamo più bravi, ma che intendiamo fare tesoro
dell'esperienza di altre regioni.
Sulla moratoria, che è un altro punto fisso sul quale abbiamo
riflettuto e sul quale ho già espresso delle valutazioni, posso
assicurare - anche se non saprei come inserire tale assicurazione
nel provvedimento di legge - ed assicuro soprattutto il Consigliere
Torrione, che è stato l'ultimo a parlare su questo fatto, che la
Giunta sarà estremamente restrittiva nell'autorizzare l'apertura di
nuove cave. Torno a ripetere che ci sono vincoli idrogeologici,
ambientali ed urbanistici che diventeranno determinanti
nell'impedire che vengano aperte nuove cave in attesa del piano
regionale delle cave.
Aggiungo per inciso che è vero che qualcuno paventa una corsa
all'apertura di nuove cave, ma la stessa corsa poteva esserci dal
mese di luglio, da quando cioè questa legge è stata presentata
dalla Giunta, fino alla sua approvazione definitiva, che non
avviene oggi, ma dopo che la stessa avrà ottenuto tutti i visti e
sarà stata pubblicata sul Bollettino Ufficiale della Regione.
(Voce fuori microfono):
C'è già stata!
FOSSON (D.C.):
Come, c'è stata! Non mi pare che, oltre ad
un singolo episodio, ci sia stata una corsa particolare. Non ho
elementi per affermarlo con certezza, ma potrei supporre,
addirittura, che l'idea di sfruttare quella cava sia partita prima
della presentazione del disegno di legge.
Ciò detto, vorrei esprimere il pensiero della Giunta anche su
altre valutazioni. Ringrazio, innanzitutto, i Consiglieri che sono
intervenuti nell'ampio e franco dibattito e che mi hanno
ringraziato per la collaborazione prestata.
In riferimento alla legge presentata dal Partito Comunista e da
Nuova Sinistra, ho già detto quanto attiene alla salvaguardia della
moratoria. Per quello che riguarda, invece, il regime delle
autorizzazioni, stiano pur certi i proponenti di questa legge che
quel disegno di legge, che tra l'altro è scritto con notevole
cognizione di causa, verrà tenuto nel debito conto al momento di
redigere la normativa sulle autorizzazioni.
Posso assicurare, poi, che non esiste alcun conflitto di
competenze; nella legge, infatti, è scritto esplicitamente che
restano ferme tutte le altre competenze della Regione e degli altri
enti. Intendiamo ricercare la massima collaborazione, dando, però,
certezza a chi opera nel settore economico e, d'altra parte,
garantendo il bene ambientale che è valido per tutta la
comunità.
È vero che, per quanto concerne la vigilanza, dal 1982 ad oggi
ci sarebbe stato tutto il tempo possibile per prevedere una
normativa generale di merito; c'è, però, in particolare, una
deliberazione del 1982 della Giunta regionale che demanda al Corpo
delle miniere il...
(...INTERRUZIONE...)
FOSSON (D.C.):
...ed infatti è in previsione una
particolare normativa, insieme a quella delle autorizzazioni. per
far ritornare la Regione in possesso delle sue competenze,
togliendole al Corpo delle miniere. Occorre, chiaramente, istituire
tutta la normativa e creare un corpo di vigilanza. Non è un
problema semplice, ma, comunque, lo affronteremo e lo risolveremo
e, contestualmente, definiremo anche la normativa relativa alle
opere accessorie.
Esprimo ancora un concetto sul piano dei materiali che servono e
del quale abbiamo già avuto modo di discutere in Commissione. Noi
riteniamo che sia un concetto valido, perché, il fatto di valutare
tutto il materiale teoricamente estraibile in Valle d'Aosta, di qui
all'infinito, e, conseguentemente, disegnare un piano cave che ne
tenga conto, può scatenare una corsa alla escavazione di molto più
materiale di quello strettamente necessario alle opere da
realizzare in Valle d'Aosta e non è questa la nostra
intenzione.
Noi intendiamo dimensionare il piano delle cave alle reali
necessità e si potrebbe anche intavolare una discussione sulla
necessità di eseguire effettivamente delle opere, necessarie
all'apertura di cave, ma che potrebbero deturpare l'ambiente. Noi
riteniamo che debba esistere una correlazione tra vivere, operare e
fare certe opere in un particolare ambiente e le risorse che devono
essere prelevate dallo stesso ambiente.
Per quanto concerne le cave in alveo, è già in corso la
predisposizione di un disegno di legge, che potrà avere anche una
certa correlazione con il piano delle cave. Stiamo valutando, ad
esempio, l'ipotesi che l'escavazione di sabbia da cave fuori alveo
possa essere un fatto ampiamente negativo rispetto alla creazione
di alcune zone di minore velocità, nei fiumi o nei torrenti, che
potrebbero essere delle sabbiere. È una valutazione che faremo in
tempi successivi, ma la citazione vale solo per ribadire che
prestiamo attenzione al problema.
In riferimento alla situazione delle cave. l'Assessorato ai
Lavori Pubblici, fin dal mese di luglio, non appena la Giunta
regionale licenziò il disegno di legge, ha provveduto a scrivere a
tutti i più grossi cavatori, una ventina circa dei quali è nota
l'esistenza. per indire una riunione. A loro è stato distribuito un
questionario utile a farci ricavare i dati ai quali faceva
riferimento il Consigliere Sandri. I tecnici incaricati del piano
cave ed i tecnici dell'Assessorato ai Lavori Pubblici proseguono
d'ufficio a fare ulteriori verifiche per avere un esame più
completo.
Penso di aver risposto a tutte le valutazioni fatte dai
Consiglieri. Capisco di non essere stato esauriente, dal loro punto
di vista, ma mi auguro che si rendano conto della necessità di
dover fare delle scelte, specie sulla moratoria, delle quali ci
assumiamo la responsabilità, dopo attenta valutazione e non certo a
"cuor leggero".
Sugli emendamenti presentati dal Gruppo Comunista, ho già avuto
modo di dire, in Commissione, che l'articolo 1 contiene,
sostanzialmente, gli stessi concetti dell'articolo 1 del disegno di
legge della Giunta e, quindi, noi ci asterremo. Ci asterremo anche
sull'articolo 2 (Norma di salvaguardia), per i motivi che ho già
detto prima e non votiamo contro proprio per tener conto del
notevole peso degli argomenti a favore di una moratoria.
Il contenuto dell'emendamento che recita testualmente:
"2. Le deliberazioni di cui al comma precedente dovranno essere
approvate dal Consiglio regionale previo esame delle Commissioni
consiliari competenti", è stato ampiamente recepito negli
emendamenti presentati dalla Giunta regionale.
La questione della Commissione tecnico-consultiva, a mio parere,
è stata superata proprio dall'incarico, affidato ad un gruppo di
tecnici, di elaborare il piano delle cave.
A titolo personale aggiungo che mi assumo l'impegno, così come
me lo sono assunto nei confronti del Consigliere Torrione in tema
di restrizione in cambio della moratoria, di presentare ai
Consiglieri e alle Commissioni consiliari competenti, non appena
disponibile, e quindi prima della sua approvazione ufficiale, una
bozza leggibile del piano cave, proprio perché il lavoro, pur nelle
diverse posizioni, continui a svolgersi, come è stato, in un modo
che presupponga l'apporto ed il supporto di tutte le
componenti.
Riferendomi ai due emendamenti proposti da Nuova Sinistra, posso
dire che il primo mi sembra superato da quanto ho affermato prima.
Esso dice, infatti: "6. Entro sessanta giorni dall'entrata in
vigore della presente legge gli esercenti di attività di cava sono
tenuti a comunicare all'Assessorato dei Lavori Pubblici il luogo di
esercizio, i riferimenti catastali dei terreni interessati, la data
di inizio della coltivazione, i risultati produttivi ed economici
degli ultimi due anni".
Come ho già detto, però, già dal mese di luglio noi abbiamo
scritto a tutti gli esercenti, che ci stanno restituendo i
questionari compilati. Penso, quindi, che questo emendamento possa
essere ormai considerato superato dai fatti e, pertanto, ci
asterremo.
Sul secondo emendamento di Nuova Sinistra può valere la stessa
valutazione che ho fatto in riferimento agli emendamenti proposti
dal Gruppo Comunista sulla moratoria, perché noi garantiamo la
massima restrizione e non riteniamo di dover adottare un
"provvedimento-capestro".
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Credo di aver esplicitato con
sufficiente chiarezza le condizioni che potrebbero orientare il
nostro Gruppo a votare in favore del disegno di legge.
Non ho ben capito, però, le ragioni sulla base delle quali
l'Assessore Fosson insista nel dire che non si può approvare la
moratoria. Tuttavia se egli concretizza in un ordine del giorno,
che non faccia parte della legge e che noi possiamo approvare
quanto ha già esplicitato e precisando che nel periodo
intercorrente tra l'approvazione di questa legge e quella del piano
generale delle cave la Giunta regionale si impegna a valutare con
estremo rigore questo discorso, noi potremmo anche accedere ad una
votazione favorevole. considerato che l'impegno viene assunto dal
Consiglio nel suo complesso e che, quindi, diventa vincolante nei
confronti della Giunta.
Se i propositi corrispondono effettivamente alle intenzioni
esplicitate dall'Assessore Fosson, ebbene mettiamoli per iscritto,
così restano determinati dal Consiglio regionale.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Voglio esprimere la mia insoddisfazione
verso questa semplice manifestazione di buona volontà da parte
della Giunta.
Se si deve fare l'ordine del giorno io sono d'accordo; mi
consenta, tuttavia, l'Assessore ai Lavori Pubblici, di dichiararmi
deluso dalle sue argomentazioni. Ancora una volta, infatti, non è
stata spiegata la ragione per la quale la disciplina delle
autorizzazioni dovrà vedere la luce quando ci sarà il piano
generale delle cave. Quali garanzie abbiamo, tra l'altro. che
questo piano verrà effettivamente attuato nel prossimo anno?
Vorrei che i Consiglieri mi ascoltassero con particolare
attenzione. Quando si presenta una domanda per chiedere l'apertura
di una cava, con la disciplina delle autorizzazioni si richiede:
"1°) un progetto di coltivazione che illustri le opere da
realizzarsi per l'esercizio della cava, i metodi di coltivazione, i
macchinari da impiegare, il programma di coltivazione, il numero
dei dipendenti occupati, degli impegni finanziari previsti ed i
tempi di investimento;
2°) il progetto delle opere necessarie al recupero ambientale
della zona da realizzarsi durante e al termine della coltivazione,
con annesse planimetrie e sezioni quotate in scala idonea a
rappresentare l'aspetto dei luoghi dopo l'intervento
estrattivo;
3°) un rapporto geotecnico che illustri dettagliatamente la
compatibilità dell'intervento estrattivo con la stabilità dell'area
interessata;
4°) un rilevamento topografico che illustri la situazione
plano-altimetrica dell'area esistente".
Questa è la parte che riguarda l'intervento "fisico"
sull'ambiente. Non riesco davvero a capire perché non acquisiamo
oggi una documentazione di questo tipo, quando sarebbe possibile.
infatti, chiederla fin dal prossimo mese. È una documentazione che
consente alla Giunta di dire di no anche fuori dalle zone di
vincolo. Questo è il punto.
Non sono così sicuro, infatti, come dice l'Assessore Fosson, che
si possa intervenire con rigore, utilizzando solo il vincolo
idrogeologico e quello della legge Galasso. Quest'ultimo però è
molto limitato, perché non abbiamo ancora il piano paesistico.
L'Assessore Lanièce mi potrebbe dire se entro due mesi, cosa di cui
io dubito, noi riusciremo ad avere il piano paesistico regionale
che prenda in considerazione le questioni ambientali nel loro
complesso, che tuttora sono ancora inadeguate, nell'uno e
nell'altro senso della legge.
Quali altri strumenti la Giunta regionale potrà attivare?
Nessuno. A parte il fatto che, anche utilizzando quegli strumenti,
le valutazioni diventerebbero, comunque, di merito, io credo che
continuerà la prassi secondo la quale per aprire una cava sarà
sufficiente dare comunicazione del fatto all'ufficio delle miniere
di Torino.
Tutto questo per dire che ovviamente, quella parte non ci
soddisfa perché dietro scorgiamo il pericolo che, in realtà, si
voglia fare il piano quando qualcuno avrà già ben individuato dove
stanno le cave ancora da utilizzare o quelle il cui utilizzo è già
iniziato, con il rischio che si chiuderà la stalla quando i buoi
saranno già scappati.
Per non entrare anche nel merito degli emendamenti, noi
insistiamo sulla Commissione tecnico-consultiva per una ragione ben
precisa. Non sono entrato, prima, nell'ordine delle competenze
all'interno della Giunta regionale, perché, forse, a rigor di
logica, e guardando anche le norme di attuazione dello Statuto, mi
pare che la competenza ricada sotto l'Assessorato all'Industria,
Commercio, Artigianato e Trasporti. Ci sono poi dei riflessi che
interessano l'Assessorato all'Agricoltura, Foreste ed Ambiente
Naturale; ve ne sono altri che ricadono sotto l'Assessorato al
Turismo, Urbanistica e Beni Culturali ed altri ancora sotto
l'Assessorato dei Lavori Pubblici. Così è nelle norme di
attuazione. Non ho bene in mente la legge regionale sulla
ripartizione dei servizi dell'Amministrazione regionale, per cui
non entro più a fondo nel merito della questione.
Mi preoccupa un po', invece, quanto sto per dire. Un conto è
l'incarico professionale che viene affidato a tecnici per
predisporre uno strumento; altra cosa è, invece, l'istituzione di
una Commissione tecnico-scientifico-consultiva, che abbia il
compito di esaminare i lavori di tipo professionale fatti dai
professionisti incaricati. Non certo perché io abbia sfiducia nei
professionisti, ma chiederei all'Assessore di consentirmi di fare
una battuta sul legale scelto dall'Assessorato, che mi sembrava un
legale che esaminasse le cose più con l'ottica dei cavatori che non
con quella di chi si occupa della tutela dell'ambiente
regionale.
Si tratta, ovviamente, di una battuta, anche perché non ho
elementi per dire se questo corrisponda al vero o meno, ma è la
dimostrazione che, un conto sono i professionisti incaricati, e
altra cosa è la scelta dei rappresentanti degli Assessorati e degli
esperti che gratifichino noi, Consiglieri regionali, nel momento
della scelta. Credo di potermi mettere anche al posto della
Commissione "Assetto del territorio" nel momento in cui avrà i
primi risultati. Sicuramente, allora, incontrerà alcuni limiti. Mi
garantisce di più, pertanto, l'insediamento di una Commissione che
abbia quelle caratteristiche.
Tutto ciò, ovviamente, vale per dire che, a nostro avviso, nei
confronti di questo disegno di legge permane tutta una serie di
grosse perplessità.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Molte delle argomentazioni che avrei
voluto svolgere in questo mio secondo intervento sono già state ben
esemplificate dai Consiglieri degli altri partiti della Sinistra e,
pertanto, non mi ripeterò. Mi si consenta, tuttavia, di esporre due
o tre considerazioni sulle risposte dell'Assessore Fosson.
Io non ho insistito e non ho presentato emendamenti sulla
questione della Commissione tecnico-consultiva, malgrado fosse uno
degli elementi più qualificanti della legge, perché era già
evidente la scelta che era stata fatta dall'Assessorato in materia
e cioè quella di scegliere degli esperti di fiducia
dell'Assessorato e della Giunta regionale e marciare con essi.
Fatte salve le battute del Consigliere Tonino, vorrei rimarcare
come nella nostra proposta di legge si prevedeva che due tecnici
venissero nominati dalla maggioranza ed uno su indicazione della
minoranza. Non certo perché possano esistere dei tecnici di
sinistra, di destra, di centro, autonomisti o nazionalisti, ma
perché, a mio parere, esiste un diritto all'informazione che,
sicuramente, viene meglio tutelato dalla presenza di tecnici che
siano graditi alle differenti componenti del Consiglio regionale.
Questo metodo, che è già stato adottato in altre occasioni,
potrebbe essere adottato anche in questo caso e mi auguro che lo
sia, nel senso che le osservazioni fatte prima dal Consigliere
Tonino, anche a livello di battuta, ed alle quali mi associo,
possono ancora essere recepite dall'Assessore, che potrebbe
migliorare i suoi consulenti cooptandone altri che diano qualche
forma di garanzia anche alla minoranza.
L'importanza dell'informazione viene anche evidenziata
dall'emendamento che io ho presentato sul problema della
comunicazione alla Regione, da parte degli esercenti di attività
estrattive, entro 60 giorni dalla pubblicazione della legge, dei
riferimenti utili alla qualificazione della loro attività. Io non
so, e del resto non mi è stato detto dall'Assessore, se i
questionari a cui ha fatto cenno contengano o meno i dati che io
ritengo importanti e cioè:
"...il luogo di esercizio, i riferimenti catastali dei terreni
interessati, la data di inizio della coltivazione, i risultati
produttivi ed economici degli ultimi due anni".
Secondo me questi dati sono fondamentali e, comunque, sarebbe
opportuno che l'Assessore ne fornisse copia alla Commissione
competente.
Rimane il fatto, sempreché questi dati esistano nel questionario
dell'Assessorato, che, per l'ennesima volta, non si vuole inserire
nella legge un qualcosa di cui, peraltro, si condivide il
contenuto. È un giallo che, forse, solo il tempo riuscirà a
sciogliere.
Concludo ribadendo che, dal punto di vista istituzionale, questa
legge, pur essendo notevolmente migliorativa rispetto alla sua
prima stesura, presenta ancora grossissime lacune e, soprattutto,
una incertezza di fondo, perché è una evidente dimostrazione di
imprecisione in fatto di diritto, tant'è che, in realtà, autorizza
implicite deleghe alla Giunta regionale. Non mi sembra che questo
metodo sia idoneo a creare buone leggi.
A furia di ringraziamenti ci si può anche spellare le mani; ci
tengo, tuttavia, a sottolineare che l'atteggiamento dell'Assessore,
malgrado la sua chiusura sugli emendamenti e sulle proposte del
Gruppo consiliare di Nuova Sinistra, sia rimasto costruttivo. Mi
auguro che, così come si è fatto per questa legge, ci sia
ugualmente la possibilità di confrontarsi anche su altre leggi.
PRESIDENTE:
Se non ci sono obiezioni, diamo per
presentato un ordine del giorno, i cui concetti fondamentali sono
già stati delineati a grandi linee dall'Assessore Fosson e la cui
stesura dovrà avvenire nel più breve tempo possibile. Esso sarà
posto in votazione prima che sia finito l'esame di questo
oggetto.
Passiamo, ora, all'esame dell'articolato.
Do lettura dell'articolo 1.
Articolo 1
(Individuazione di aree estrattive per la realizzazione di
opere pubbliche)
1. Per sopperire alle esigenze connesse alla realizzazione delle
opere od interventi di competenza dello Stato, della Regione, dei
Comuni e di ogni altro ente pubblico anche economico e per
contemperare tali esigenze con quelle di tutela del territorio, la
Regione determina biennalmente i quantitativi e le qualità di
materiali inerti naturali e degli altri materiali utilizzabili
direttamente per le opere per gli interventi sopra indicati.
2. La Regione, sentiti i Comuni interessati, individua nel
proprio territorio le zone ove insistono i giacimenti dei materiali
sopra indicativi comprese le aree di ampliamento possibile: sulle
zone estrattive che saranno determinate, l'attività di coltivazione
di cava può proseguire od iniziare anche se in contrasto con
eventuale diversa destinazione prevista dagli strumenti urbanistici
e le opere e gli impianti fissi a servizio della coltivazione sono
considerati di pubblico interesse.
3. La Regione, inoltre, anche su segnalazione di privati,
individua nel proprio territorio le zone indiziate di possibili
giacimenti dei materiali di cui sopra e conseguentemente stabilisce
per tali zone la destinazione estrattiva, tenuto conto dell'uso
attuale del suolo, delle caratteristiche morfologiche delle zone e
del loro riutilizzo finale: tale previsione di destinazione
estrattiva delle zone indiziate sostituisce le eventuali diverse
previsioni di destinazione contenute negli strumenti
urbanistici.
4. Al riguardo la Regione stabilisce specifica normativa tecnica
in ordine alla coltivazione ed al successivo recupero
ambientale.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
In due parole vorrei dire che non è del
tutto vero che la formulazione dell'articolo 1 che abbiamo
presentato noi sia uguale a quella presentata dalla Giunta. In
particolare, a noi non piace che un provvedimento come questo, che
riguarda l'esercizio, da parte della Regione, delle competenze
derivanti dallo Statuto, inizi dicendo: "Per sopperire alle
esigenze connesse alla realizzazione delle opere od interventi di
competenza dello Stato, della Regione, dei Comuni e di ogni altro
ente pubblico.....".
Credo, invece, che il problema debba essere impostato, anche a
partire dall'articolo 1, in modo diverso e questo è, appunto, il
senso del nostro emendamento.
PRESIDENTE:
Do lettura dell'emendamento sostitutivo
dell'articolo 1, proposto dal Gruppo Comunista:
EMENDAMENTO
Aggiungere il seguente articolo quale nuovo articolo
1:
Art. 1
(Finalità della legge)
Le attività estrattive e la coltivazione di cave e torbiere
nel territorio della Regione Autonoma Valle d'Aosta sono
disciplinate dalle norme della presente legge, allo scopo di
conseguire un corretto uso delle risorse, nel quadro di una
rigorosa salvaguardia dell'ambiente, nelle sue componenti fisiche,
pedologiche, paesaggistiche, monumentali, e della massima
conservazione della superficie agraria utilizzabile ai
fini
produttivi.
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 28
Votanti: 11
Favorevoli: 11
Astenuti: 17 (Beneforti, Borbey, Chabod, De Grandis, Faval,
Fosson, Lanièce, Lanivi, Marcoz, Perrin, Pollicini, Ricco, Rolando,
Rollandin, Stévenin, Tamone e Voyat)
Il Consiglio non approva
PRESIDENTE:
Do lettura del secondo emendamento
aggiuntivo, proposto dal Gruppo Comunista:
EMENDAMENTO
Aggiungere il seguente articolo quale nuovo art. 2:
Art. 2
(Norma di salvaguardia)
Ai fini della tutela dell'ambiente non potranno essere
rilasciate concessioni e autorizzazioni per l'apertura di nuove
cave o l'esercizio dell'attività di estrazione nelle cave dismesse
fino all'approvazione dei provvedimenti regionali di cui ai
successivi artt. 3 e 4.
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 28
Votanti: 11
Favorevoli: 11
Astenuti: 17 (Beneforti, Borbey, Chabod, De Grandis, Faval,
Fosson, Lanièce, Lanivi, Marcoz, Perrin, Pollicini, Ricco, Rolando,
Rollandin, Stévenin, Tamone e Voyat)
Il Consiglio non approva
PRESIDENTE:
Se
nessuno chiede la parola, pongo in
votazione l'articolo 1 nel suo testo originale:
ESITO DELLA VOTAZIONE
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Il Consiglio approva
PRESIDENTE:
Do lettura dell'articolo 2.
Articolo 2
(Procedure)
1.
La Regione provvede alle individuazioni e
determinazioni di cui sopra con deliberazioni della Giunta
regionale: tali determinazioni operano in salvaguardia delle
attività estrattive indicate e delle zone indiziate.
2.
Le deliberazioni in oggetto della Giunta regionale
dovranno essere ratificate dal Consiglio regionale.
3.
La Regione, ogni due anni, provvede a sottoporre a
revisione le zone già individuate, onde salvaguardare
l'approvvigionamento dal proprio territorio dei materiali indicati
al precedente articolo ed al fine di sopperire alle esigenze sopra
indicate.
PRESIDENTE:
All'articolo 2 c'è un emendamento sostitutivo
proposto dall'Assessore Fosson. Io lo metto in approvazione, perché
questo emendamento congloba altri emendamenti o concetti espressi
anche in altri emendamenti e, pertanto, la sua approvazione
porterebbe alla decadenza di altri emendamenti.
Do lettura dell'emendamento sostitutivo dell'articolo 2,
proposto dall'Assessore Fosson:
EMENDAMENTO
L'articolo 2 è sostituito dal seguente:
Art. 2
(Procedure)
1.
Le determinazioni e individuazioni di cui all'art.
1 sono proposte dalla Giunta regionale nell'ambito del piano
regionale delle attività estrattive. Il piano è adottato con
deliberazione del Consiglio regionale, previo esame delle
Commissioni consiliari competenti e pubblicato sul Bollettino
Ufficiale della Regione.
2.
Nel termine perentorio di 30 giorni dalla
pubblicazione possono essere presentate da privati ed Enti pubblici
osservazioni e proposte di modifica.
3.
Il piano regionale delle attività estrattive è
approvato dal Consiglio regionale entro i successivi trenta giorni
e diventa esecutivo il giorno successivo a quello della sua
pubblicazione nel Bollettino Ufficiale della Regione.
4.
Con la stessa procedura il piano è sottoposto a
verifica almeno ogni due anni, onde salvaguardare
l'approvvigionamento del proprio territorio dei materiali indicati
al precedente articolo ed al fine di sopperire alle esigenze
sopraindicate.
5.
La deliberazione del Consiglio regionale di cui al
1° comma opera in salvaguardia delle attività estrattive indicate e
delle zone indiziate sino all'approvazione definitiva di cui al 3°
comma.
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 30
Votanti: 23
Favorevoli: 23
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Con l'approvazione dell'emendamento proposto
dall'Assessore Fosson, credo che possano essere considerati
decaduti i due emendamenti all'articolo 2, del testo originale,
proposti dal Gruppo Comunista e dei quali do lettura:
I EMENDAMENTO
Sostituire il secondo comma:
2. Le deliberazioni di cui al comma precedente dovranno essere
approvate dal Consiglio regionale previo esame delle Commissioni
consiliari competenti.
II EMENDAMENTO
Aggiungere all'inizio del terzo comma:
3. "Con la stessa procedura...".
PRESIDENTE:
Il Consigliere Sandri propone di emendare
l'articolo 2 sostitutivo, con l'aggiunta di due emendamenti, il
sesto ed il settimo.
Ha chiesto la parola il Consigliere Sandri; ne ha facoltà.
SANDRI (N.S.):
L'Assessore Fosson ha detto, poco fa, di
essere già parzialmente in possesso dei dati di cui, con questo
comma, si richiede la comunicazione, per legge, all'Assessorato ai
Lavori Pubblici. Io mantengo, tuttavia, questi miei emendamenti,
che testimoniano significativamente l'articolata e varia fase di
elaborazione della legge, nel corso della quale si dicono tante
cose che, però, poi non vengono inserite nel testo. Mi sembra, del
resto, che la Giunta potrebbe accettare con una certa tranquillità
l'aggiunta di un sesto comma al nuovo testo emendato dell'articolo
2.
PRESIDENTE:
Do lettura dell'emendamento aggiuntivo,
proposto dal Consigliere Sandri, al testo emendato dell'articolo
2:
EMENDAMENTO
All'art. 2 del disegno di legge n. 440 è aggiunto il seguente
nuovo comma 6:
"6. Entro sessanta giorni dall'entrata in vigore della
presente legge, gli esercenti di attività di cava sono tenuti a
comunicare all'Assessorato dei Lavori Pubblici il luogo
di
esercizio, i riferimenti catastali dei terreni interessati, la data
di inizio della coltivazione, i risultati produttivi ed economici
degli ultimi due anni".
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 30
Votanti: 10
Favorevoli: 10
Astenuti: 20 (Aloisi, Beneforti, Borbey, Chabod, De Grandis,
Faval, Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva
PRESIDENTE:
Do lettura del secondo emendamento
aggiuntivo, proposto dal Consigliere Sandri, al testo emendato
dell'articolo 2:
EMENDAMENTO
All'art. 2 del disegno di legge n. 440 è aggiunto il seguente
nuovo comma 7:
"7. Sino all'approvazione del Piano generale regionale delle
attività estrattive, è vietato iniziare nuove attività di
cava".
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 30
Votanti: 10
Favorevoli: 10
Astenuti: 20 (Aloisi, Beneforti, Borbey, Chabod, De Grandis,
Faval, Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva
PRESIDENTE:
Do lettura dell'articolo 3.
Articolo 3
(Provvedimenti relativi alle aree di cava dismesse)
1. La Regione provvede ad individuare le aree di cava dismesse
ed a valutane la possibile riutilizzazione o recupero
ambientale.
2. Ove tali aree presentino prevalente interesse pubblico al
riutilizzo ai fini di coltivazione di cava, il proprietario
dell'area sarà tenuto a dar corso all'attività di coltivazione,
presentando idonei progetti di coltivazione e di recupero
ambientale.
3. Tali progetti dovranno essere autorizzati dall'Assessorato
regionale ai Lavori Pubblici, il quale potrà disporre ogni
prescrizione ritenuta idonea per una più razionale coltivazione e
per un più corretto recupero ambientale.
4. Per l'ipotesi che il proprietario non si attivi ad
intraprendere i lavori di cava secondo le procedure sopra indicate,
la Regione potrà avvalersi di quanto disposto dall'art. 45 R.D. 29
luglio 1927 n. 1443.
5. In caso di inadempimento da parte del coltivatore di cava
alle prescrizioni di cui al 3° comma o a quelle contenute nel
provvedimento di concessione sarà irrogata una sanzione
amministrativa da £. 3.000.000 a £. 10.000.000.
6. L'Assessore regionale ai Lavori Pubblici potrà, inoltre,
disporre la sospensione dei lavori in difformità.
7. In ogni altro caso, la Regione provvede a prescrivere le
opere necessarie per la risistemazione ambientale delle aree
abbandonate o per un loro diverso riutilizzo.
8.
Per gli interventi di cui al precedente comma la
Regione può prevedere contributi per l'esecuzione delle opere
stesse.
9.
La Regione può, inoltre procedere ad ogni altro
intervento ai fini della sicurezza e dell'incolumità delle persone,
ferma ogni altra competenza istituzionale in materia.
PRESIDENTE:
Do lettura dell'emendamento sostitutivo
dell'articolo 3, proposto dall'Assessore Fosson:
EMENDAMENTO
L'articolo 3 è sostituito dal seguente:
Art. 3
(Provvedimenti relativi alle aree di cava dismesse)
1. La Giunta regionale provvede con propria deliberazione ad
individuare le aree di cava dismesse e a valutare la possibile
riutilizzazione o recupero ambientale.
2. Ai sensi del 2° comma dell'art. 6 dello Statuto speciale
della Valle d'Aosta appartengono al patrimonio indisponibile della
Regione i giacimenti di materiali di cava la cui disponibilità sia
sottratta al proprietario del fondo nei casi di pubblico interesse
di cui al presente articolo.
3.
Ove
tali aree presentino prevalente
interesse pubblico al riutilizzo a fini di coltivazione di cava, il
proprietario dell'area sarà tenuto a dar corso all'attività di
coltivazione, presentando all'Assessorato regionale ai Lavori
Pubblici idonei progetti di coltivazione e di recupero
ambientale.
4. Tali progetti sono autorizzati dalla Giunta regionale, su
proposta dell'Assessore regionale ai Lavori Pubblici, il quale
potrà disporre ogni prescrizione ritenuta idonea per una più
razionale coltivazione e per un più corretto recupero
ambientale.
5. Per l'ipotesi che il proprietario non si attivi ad
intraprendere i lavori di cava secondo le procedure indicate entro
il termine di sei mesi dall'autorizzazione di cui al precedente
comma, la Giunta regionale dispone il passaggio del giacimento al
patrimonio indisponibile della Regione ai sensi del 2° comma
dell'art. 6 dello Statuto. Detto giacimento sarà dato in
concessione a giudizio insindacabile della Regione a chi abbia, tra
quanti hanno presentato relativa domanda, l'idoneità tecnica ed
economia a condurre l'impresa.
6. In caso di inadempimento da parte del coltivatore di cava
alle prescrizioni di cui al 4° comma o a quelle contenute nel
provvedimento di concessione sarà irrogata una sanzione
amministrativa da Lire 3.000.000 a lire 10.000.000.
7. L'Assessore regionale ai Lavori Pubblici potrà, inoltre,
disporre la sospensione dei lavori in difformità.
8.
Per gli interventi di cui al presente articolo la
Regione può prevedere contributi per l'esecuzione delle opere
stesse.
9.
La Regione può inoltre procedere a ogni altro
intervento ai fini della sicurezza e dell'incolumità delle persone.
Restano ferme tutte le altre competenze regionali e istituzionali
in materia.
10.
Con successivo provvedimento legislativo saranno
determinati gli oneri conseguenti all'applicazione della presente
legge.
PRESIDENTE:
Se nessuno chiede la parola, pongo in
votazione il nuovo testo dell'articolo 3, testé letto:
ESITO DELLA VOTAZIONE
Presenti: 30
Votanti: 23
Favorevoli: 23
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
L'emendamento proposto dalla Commissione e
che recita testualmente:
EMENDAMENTO
Articolo 3
È aggiunto il seguente comma 10:
"10. Con successivo provvedimento legislativo saranno
determinati gli oneri conseguenti all'applicazione della presente
legge",
è stato recepito interamente dal decimo comma della nuova
stesura dell'articolo
3,
che è stato approvato dal
Consiglio, e, pertanto, considero decaduto l'emendamento proposto
dalla Commissione.
Si passa ora all'esame dell'emendamento del Partito Comunista
che, indipendentemente dalla numerazione, propone la costituzione
di una Commissione tecnico-scientifica e del quale do lettura:
EMENDAMENTO
Aggiungere il seguente nuovo art. 6
Art. 6
(Commissione tecnico-consultiva)
Con deliberazione della Giunta regionale è
istituita
una Commissione tecnico-consultiva per le attività estrattive che
esprime parere:
1)
nell'adozione dei provvedimenti di cui agli
articoli 3, 4 e 5 della presente legge;
2)
ogniqualvolta venga richiesto dai Comuni o dalla
Giunta regionale in merito ai problemi tecnici, economici,
giuridici e di programmazione concernenti il settore
estrattivo.
Fanno parte della Commissione:
a) l'Assessore regionale ai Lavori Pubblici o un suo delegato
con funzioni di Presidente;
b) un rappresentante dell'Assessorato regionale al Turismo,
Urbanistica e Beni Culturali;
c) un rappresentante dell'Assessorato all'Agricoltura, Foreste
ed Ambiente Naturale;
d) un rappresentante designato dall'Associazione valdostana
degli industriali;
e) un rappresentante designato dalle Associazioni sindacali dei
lavoratori;
f) un rappresentante designato dalle Associazioni
protezionistiche operanti nella Regione;
g) quattro esperti: uno in geologia, uno in sistemazioni
idraulico-forestali, uno in pianificazione territoriale, uno in
ecologia e tutela dell'ambiente, designati dal Consiglio
regionale.
Gli esperti devono essere scelti in base a documentata e
riconosciuta attività scientifica e professionale svolta nel campo
di specifica competenza.
La Commissione dura in carica cinque anni e scade comunque
con lo scioglimento del Consiglio regionale.
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 30
Votanti: 10
Favorevoli: 10
Astenuti: 20 (Aloisi, Beneforti, Bor-bey, Chabod, De Grandis,
Faval, Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva
PRESIDENTE:
Do lettura dell'articolo 4.
Articolo 4
(Dichiarazione di urgenza)
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
PRESIDENTE:
Se nessuno chiede la parola, pongo in
votazione l'articolo 4 testé letto:
ESITO DELLA VOTAZIONE
Presenti: 30
Votanti: 23
Favorevoli: 23
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Signori Consiglieri, è pervenuto l'ordine del
giorno, presentato dal Consigliere Torrione, del quale do
lettura:
ORDINE DEL GIORNO
IL CONSIGLIO REGIONALE
All'atto dell'approvazione del disegno di legge recante
"Norme per il recupero dei materiali inerti naturali ai fini delle
opere pubbliche e per il riassetto delle escavazioni
abbandonate"
DELIBERA
di dare mandato alla Giunta di osservare rigorosi criteri
restrittivi nell'esame di richieste di apertura di nuove cave nel
periodo intercorrente tra l'entrata in vigore della citata legge e
l'approvazione del Piano generale delle cave.
PRESIDENTE:
Se nessuno chiede la parola, pongo in
votazione l'ordine del giorno testé letto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 22
Contrari: 9
Il Consiglio approva
