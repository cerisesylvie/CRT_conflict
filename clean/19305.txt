Classificazione
RICERCA


Resoconto integrale del dibattito dell'aula
Oggetto del Consiglio n. 2463 del 20 febbraio 2002 - Resoconto
OGGETTO N. 2463/XI Raccolta e utilizzo del sangue cordonale
delle partorienti. (Interrogazione)
Interrogazione Premesso:
- che nella seduta del 12 luglio 2001 il Consiglio regionale ha
approvato all’unanimità una mozione per la raccolta
e l’utilizzo del sangue cordonale delle partorienti,
il quale contiene cellule staminali identiche a quelle presenti nel
midollo osseo, indispensabili per la cura di numerosi casi di
leucemia e linfomi;
- che, attraverso tale mozione, si impegnava
l’Assessore alla Sanità, Salute e Politiche Sociali
affinché l'Azienda USL:
a) procedesse con celerità alla sottoscrizione del protocollo
per la raccolta del sangue cordonale col Dipartimento di
Onco-Ematologia e Immuno-Infettivologia Pediatrica dell'Università
di Torino;
b) promuovesse un’adeguata opera di
sensibilizzazione nei confronti delle partorienti circa
l'opportunità di acconsentire alla raccolta stessa;
- che il Ministero della Sanità ha recentemente assegnato alla
Regione Valle d’Aosta fondi per
l’attuazione di iniziative in materia di trapianti
di organi e di tessuti;
tutto ciò premesso, i sottoscritti Consiglieri regionali
Interrogano
l’Assessore delegato per sapere:
a) quali sono le iniziative che si intendono finanziare con i
fondi statali assegnati;
b) se e come si è dato corso all’attuazione degli
impegni indicati nella mozione di cui in Premessa.
F.to: Tibaldi - Lattanzi
Président
La parole à l’Assesseur à la
santé, au bien-être et aux politiques sociales, délégué,
Vicquéry.
Vicquéry (UV)
Mi si chiede:
"quali sono le iniziative
che si intendono finanziare con i fondi statali assegnati"
; la
risposta è la seguente: ai sensi della legge n. 91/1999, recante
disposizioni in materia di prelievi e di trapianti di organi e di
tessuti, il Ministero della salute ha assegnato alla Regione Valle
d’Aosta un finanziamento di lire 110.574.200, pari a
€ 57.106. Rispetto all'assegnazione del fondo statale,
l’Assessorato è in trattative con la Regione
Piemonte al fine di formulare un protocollo di intesa in materia di
prelievi e trapianti di organi e di tessuti.
La Regione non è dotata di un centro trapianti, come si sa, e
questo non è fattibile anche alla luce
dell’ultimissimo decreto in materia approvato dalla
Conferenza Stato-Regioni nella riunione di giovedì scorso. Premesso
che fra l’azienda USL di Aosta e il Centro regionale
trapianti di Torino esiste, a partire dal 1981, un rapporto di
collaborazione, le due Regioni hanno concordato di formalizzare lo
stesso prevedendo l'istituzione di un centro regionale per i
trapianti del Piemonte e della Valle d’Aosta.
La somma assegnata alla Regione in materia di prelievi e
trapianti indicativamente verrà impiegata nelle seguenti attività:
coordinamento locale nella figura del coordinatore e dei
collaboratori scelti fra il personale sanitario ed amministrativo,
ai sensi dell’articolo 12 della legge n. 91/1999;
sensibilizzazione degli operatori sanitari e dell'opinione pubblica
rispetto all'importanza della donazione degli organi;
formalizzazione ed aggiornamento degli operatori coinvolti
nell'attività di prelievo; trasporto da parte
dell’azienda USL degli organi prelevati e gli oneri
economici sopportati dal Centro regionale trapianti Piemonte-Valle
d’Aosta e, sotto questo punto di vista, dobbiamo
ancora definire il quantum.
Per quanto riguarda la seconda domanda, dopo la mozione
approvata da questa Assemblea in data 12 luglio, in data 23 luglio
2001 la Direzione dell’USL ha deliberato
l’autorizzazione per l’attivazione di
un centro raccolta di sangue presso l’unità
operativa di Ostetricia e Ginecologia.
La delibera dice testualmente:
"? di autorizzare
l’attivazione presso l’unità
budgetaria di Ostetricia e di Ginecologia
dell’azienda USL della Valle d’Aosta
di un centro di raccolta di sangue placentare che farà capo alla
banca del sangue placentare di Torino del Sant’Anna;
di affidare al Direttore dell’unità budgetaria di
Ostetricia e Ginecologia la responsabilità in relazione alla
corretta applicazione delle procedure codificate dal protocollo in
essere denominato "protocollo Grace"; di dare atto che il prelievo
di sangue placentare riguarderà esclusivamente donne che
volontariamente aderiranno all'iniziativa, previa sottoscrizione da
parte delle stesse del modulo di consenso informato; di dare atto
che gli oneri che l’azienda dovrà sostenere per la
realizzazione di quanto sopra riguardano esclusivamente
l’acquisto di sacche di raccolta, il cui costo
unitario è stato preventivato in lire 40.000 circa e
all’acquisto provvederà l’unità
budgetaria economato provveditorato?"
e di dare atto che il
trasporto verrà effettuato dal servizio "118".
Nel mese di novembre scorso il Centro raccolta sangue di Torino
ha chiesto, al fine di procedere alla convenzione con
l’azienda USL, l’accreditamento del
reparto inviante; in pratica, per poter iniziare una collaborazione
definitiva, è necessario che ogni medico operatore della
ginecologia esegua cinque raccolte che vanno esaminate dal punto di
vista microbiologico per accertarne la validità, attualmente si sta
completando questa fase di training e ciò sta avvenendo nel
servizio del Dr. Montanera di Microbiologia. Le raccolte di prova
sono già iniziate, ma non vanno inviate al Regina Margherita perché
sono testate in Valle in attesa che la struttura ricevente
accrediti il reparto inviante; devono cioè accertare che le
procedure previste dal protocollo sono idonee e la formazione del
personale è adeguata.
Nel corrente mese si terrà una riunione
all’Ospedale Regina Margherita con il medico
referente e con i medici aostani per fare il punto della situazione
e concordare la partenza ufficiale dell’attività che
indicativamente fra le parti si è concordata essere per la prossima
estate. A questo proposito, dalla corrispondenza intercorsa, si
intendeva far decollare il tutto dai primi mesi di
quest’anno, il ritardo è intervenuto in virtù della
richiesta di accreditamento di cui ho parlato, ma indicativamente
si può dire che il tutto decollerà nella prossima estate.
Président
La parole au Conseiller Tibaldi.
Tibaldi (FI)
Prendiamo atto della risposta
dell’Assessore che conferma che è stato dato seguito
agli intenti manifestati dal Consiglio regionale nella seduta del
luglio 2001. Forza Italia aveva proposto una mozione, poi
parzialmente rivista insieme all’Assessore e votata
dal Consiglio all'unanimità per il prelievo e
l’utilizzo del sangue cordonale delle donne che
partoriscono in Valle d’Aosta. Il fatto che questi
intenti si stiano concretizzando non può che rallegrarci e
confidiamo nelle parole dell’Assessore che la
prossima estate possa essere attivato questo importante servizio.
Chiedo all’Assessore di poter avere una copia della
risposta di cui ha dato lettura.
