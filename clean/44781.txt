Classificazione
ENERGIA



Oggetto del Consiglio n. 1708 del 13 luglio 2022 - Resoconto
OGGETTO N. 1708/XVI - Interrogazione: "Notizie in merito ai
lavori di costruzione della rete del gas sulla strada di
collegamento dei comuni dell'Envers".
Bertin (Presidente) -
Punto n. 17. Risponde l'assessore
Marzi.
Marzi (SA) -
La competenza sull'oggetto
dell'interrogazione, e più in generale sulla realizzazione della
rete gas sul territorio regionale, è comunale. Il RUP di tale
progetto per tutta la regione è l'ingegnere Marco Framarin,
dirigente del Comune di Aosta e il bando è stato pubblicato dal
Comune di Aosta, come capofila dell'ambito territoriale, nella
primavera del 2018. Contattato l'ingegnere Framarin e l'ufficio
tecnico del Comune di Saint-Marcel, dall'ufficio e dal collega
Bertschy, che ringrazio, risultano le seguenti informazioni: sulla
base del cronoprogramma trasmesso dal tecnico comunale, lo stesso
prevede delle tempistiche complessive di realizzazione del progetto
pari a circa otto mesi per gli interventi 1 e 2, pari a circa sette
mesi per l'intervento 3. Attualmente i lavori sulla strada
dell'Envers sono terminati. Sono invece in corso i lavori sulla
strada regionale 14, coinvolta per un'intersezione di 500 metri e,
come comunicato dagli uffici regionali, saranno ultimati tra circa
dieci giorni. Il soggetto richiedente, Italgas Reti S.p.A., ha
suddiviso i lavori in sei interventi e ad oggi sono state
presentate le seguenti pratiche edilizie: la SCIA, protocollo 8462
del 25 ottobre 2021 per intervento 3 situato nel centro abitato di
Saint-Marcel, e la SCIA, protocollo 1892 del 1° marzo 2022 per gli
interventi 1 e 2, strada dell'Envers e strada regionale 14.
Attualmente i lavori sulla strada dell'Envers sono in
corrispondenza dell'intersezione con la strada dell'Envers e sul
tratto di strada interessato dai lavori è stata emessa un'ordinanza
di istituzione di un senso unico alternato per il periodo da metà
giugno fino a fine luglio 2022.
Da quanto riferito dal RUP dei lavori di metanizzazione, si
precisa inoltre che sulla strada dell'Envers starebbe operando
anche la società DEVAL che dovrebbe posare dei cavidotti. Restano
da eseguirsi i lavori di ripristino definitivo che saranno
realizzati coordinandosi con le operanti per conto di DEVAL e di
Italgas. I lavori di costruzione della rete del gas sulla strada di
collegamento dei comuni dell'Envers si inseriscono in uno scenario
più vasto che prevede i lavori di metanizzazione sulla rete
valdostana per oltre 20 mila nuove utenze e l'infrastruttura
arriverà fino a Courmayeur. Verrà quindi raddoppiata la rete di
distribuzione del gas naturale in Valle d'Aosta e il numero delle
utenze che potranno usufruire della metanizzazione.
Presidente -
Per replica, ha chiesto la parola il
consigliere Baccega.
Baccega (FI) -
Grazie Assessore per la risposta. In
realtà avevamo avuto modo di leggere alcune anticipazioni rispetto
a quanto lei ci ha detto su un settimanale locale. Le diverse
segnalazioni che ci sono pervenute richiamavano tutte quante un
fine lavori in data 18 maggio, soprattutto nel tratto
Fénis/Saint-Marcel; abbiamo verificato anche di persona e sul
cartello il "fine lavori" era proprio previsto per il 18 maggio,
quindi il RUP probabilmente ha modificato alcuni aspetti. È una
buona notizia solo parziale quella che per il momento è stata
riaperta in parte, solo legata ai ciclisti e al traffico pedonale,
lei sa benissimo che nel periodo estivo quella strada è molto
praticata anche dalla veicolazione stradale da parte delle
automobili in quanto il traffico nel periodo luglio e agosto si
intensifica anche sulla Statale n. 26, soprattutto perché
l'autostrada ha una serie di problematiche che ben conosciamo.
L'interrogazione quindi andava in questa direzione, affinché si
sollecitassero i RUP e le stazioni appaltanti affinché si
rispettassero i tempi di realizzazione dei lavori. So benissimo che
i lavori vanno fatti, so benissimo che i lavori devono essere fatti
perché migliorano; ovviamente tutte le tematiche... in questo caso
si tratta di servizi molto importanti, però il rispetto dei tempi
credo sia fondamentale per dare alla collettività anche certezze
rispetto ai percorsi che dovrà sviluppare. La ringrazio.
