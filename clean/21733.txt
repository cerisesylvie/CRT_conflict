Classificazione
ACQUE
Acque pubbliche



Oggetto del Consiglio n. 1458 del 21 settembre 2005 - Resoconto
OGGETTO N. 1458/XII - Realizzazione di una caverna all'interno
della roccia, in Comune di Fénis, per utilizzo a serbatoio d'acqua.
(Interrogazione)
Interrogazione
Appreso che gli abitanti della frazione Barche, in Comune di
Fénis, stanno sopportando gravi disagi a causa dei lavori in corso
per realizzare una caverna all'interno della roccia, al fine di
utilizzarla come serbatoio di acqua per alimentare una centrale
idroelettrica;
Rilevato in particolare che ci sono proteste per l'esplosione
di mine, anche in ore notturne, e per l'intenso traffico dei camion
utilizzati dal cantiere;
Evidenziato che è mancata un'azione informativa preventiva
rivolta agli abitanti della zona e che occorre trovare sistemi per
risolvere gli attuali problemi;
il sottoscritto Consigliere regionale
Interroga
l'Assessore competente per sapere:
1) se l'amministrazione regionale è al corrente della
situazione di forte disagio degli abitanti della frazione Barche di
Fénis;
2) chi è il committente dell'opera in corso e qual è la
durata prevedibile del cantiere;
3) se l'ARPA ha provveduto ad effettuare dei controlli sul
livello di rumorosità del citato cantiere.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Chiedo scusa al Presidente del Consiglio e anche
agli interroganti, perché mi dichiaro assolutamente impossibilitato
a dare una risposta. Si tratta di un lavoro commissionato dal
Comune di Fénis, regolarmente concessionato, e né l'Assessorato
dell'ambiente, né l'ARPA hanno avuto alcuna sollecitazione al
riguardo di questo intervento, pertanto abbiamo la sensazione che
si tratti di diatribe di tipo comunale. Mi dispiace, ma oltre a
questo non so cosa riferire al riguardo, anche rispetto ad una
logica di tipo federalista, nel senso che non è che, quando un
comune fa un intervento, dobbiamo rispondere noi per quello che fa
quando non siamo coinvolti direttamente.
Président - La parole au Conseiller Riccarand.
Riccarand (Arc-VA) - Ancora una volta devo dichiarare la totale
insoddisfazione rispetto alla non risposta dell'Assessore
all'ambiente. Nel momento in cui viene depositata un'interrogazione
da parte di un consigliere regionale che pone un problema con una
rilevanza di carattere ambientale, l'Assessore competente dovrebbe
informarsi e, se non ha informazioni di prima mano, la prima cosa è
rivolgersi all'amministrazione comunale sul cui territorio si
verifica un problema che pone disagi ai cittadini, tanto è vero che
sono state fatte riunioni pubbliche per discutere di questo
problema; pertanto non credo vi siano grosse difficoltà a reperire
delle informazioni da parte dell'Amministrazione regionale. Se
invece non vi è volontà di parlare della questione, si vuole far
calare un velo di silenzio su quanto si sta verificando, questo è
un altro discorso. Penso che sia inaccettabile questo comportamento
da parte di un Assessore all'ambiente, siccome il problema esiste,
credo che doveva essere attivata un'informazione e penso che in via
riservata tale informazione sia stata richiesta al comune e, se
l'ARPA non è intervenuta finora, sarebbe opportuno che
intervenisse, perché vi è una situazione di grave disagio, gli
abitanti protestano, quindi bisogna che le esplosioni di mine nelle
ore notturne cessino. Questa è una condizione fondamentale e poi vi
sono dei problemi di traffico e di viabilità, sono tutte questioni
che hanno una rilevanza che non è solo di carattere comunale, ma di
carattere regionale. Mi dispiace, ma non posso accettare tale
impostazione che l'Assessore ha voluto dare per stendere un velo
pietoso su questa vicenda che si sta verificando a Fénis.
