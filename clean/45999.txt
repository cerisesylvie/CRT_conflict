Classificazione
ATTIVITÀ CULTURALI



Oggetto del Consiglio n. 2565 del 7 giugno 2023 - Resoconto
OGGETTO N. 2565/XVI - Interpellanza: "Organizzazione sul
territorio regionale di eventi collegati al Salone Internazionale
del Libro di Torino".
Bertin (Presidente) -
Punto n. 35. Per illustrare
l'interpellanza, consigliere Aggravi ne ha facoltà.
Aggravi (LEGA VDA) -
Immagino che chi mi risponderà,
leggendo l'interpellanza, avrà immaginato e avrà detto: "Ecco,
l'ennesima critica, l'ennesimo gioco ad attaccare quello che viene
fatto al di fuori della Valle d'Aosta".
In realtà no, la volontà è sia quella - per carità - chiamiamola
ispettiva, è un grosso termine ma tale viene definita, sia quella
di guardare più che altro in prospettiva, mettiamola così.
Ho partecipato all'edizione del Salone Internazionale del Libro
di Torino e tra i vari stand mi è capitato di fermarmi a quello
della nostra Regione e a fronte di questo ho presentato
quest'interpellanza.
La prima domanda che viene fatta è appunto chiedere
all'Assessore competente "Quali siano state le attività e il budget
messi in campo dall'Assessorato per la partecipazione alla
manifestazione in oggetto", chiedo questo perché, al di là degli
stand istituzionali, perché comunque c'erano anche gli stand legati
a emanazioni del Governo romano - così almeno, rispetto anche
all'iniziativa prima contestualizziamo il posizionamento geografico
dei governi - gli stand dei vari editori e anche degli stand
istituzionali delle varie Regioni, chi più chi meno, con anche
annessi spazi - questo più che altro quelli istituzionali, quindi
quelli relativi agli enti di Governo che quelli regionali - anche
con degli spazi dedicati agli eventi che l'organizzazione del
Salone ha messo a disposizione.
Essendo un Salone, o comunque una fiera sostanzialmente, al di
là della presenza singola - e questa è la seconda domanda - si
vuole comprendere "Quali siano stati i risultati portati dalla
partecipazione alla manifestazione, anche in forma di future
prossime collaborazioni con autori, editori e altri soggetti
privati operanti nel settore o comunque partecipanti all'evento",
perché, si sa, in queste occasioni possono anche esserci in
prospettiva delle possibilità di collaborazione e di sviluppo
rispetto a "N" iniziative che non sono necessariamente legate
soltanto a quello che uno può pensare, come a una presentazione di
un libro, anzi, ci sono anche altre finalità, e soprattutto vedendo
quello che hanno fatto le Regioni, anche in ottica promozionale, ma
non soltanto le Regioni.
"Se si intenda prevedere e organizzare la presenza dello stand
nella nostra Regione anche alla prossima edizione e, in caso
positivo, con quali modalità e progetti".
Perché chiedo questo? Perché, oggettivamente, sarà interessante
- almeno per quello che mi riguarda - sapere anche l'opinione
dell'Assessore competente, capire se si vuole cambiare qualche cosa
di questa presenza. Perché dico questo? Perché ci sono almeno due
cose che ho notato abbastanza visivamente, mettiamola così, o
comunque dal punto di vista concreto arrivando allo stand: la prima
è il posizionamento dello stand, che è diverso rispetto a quello
degli altri, questo non necessariamente è una cosa negativa o
diversa, però diciamo che si era in un'area che non era sicuramente
funzionale o utile a essere incontrata nel normale sviluppo della
visita, probabilmente io sono un po' particolare ma l'ho saltato e
sono dovuto ritornare, mentre gli stand di tutte le altre Regioni
si trovano in maniera abbastanza evidente e abbastanza
riconoscibile nell'area dedicata.
Cera un'altra cosa che veniva immediatamente all'occhio (ripeto,
della serie parlo io che dal punto di vista visivo non sono un
falco, anzi, tutt'altro) e penso che risaltasse: oggettivamente il
simbolo della nostra Regione all'interno di un colore che
sostanzialmente è lo stesso del nostro simbolo vero e proprio, non
è che proprio facilitasse la visibilità e soprattutto il
riconoscimento a distanza dello stand della Regione.
Dico questo perché se uno andava a vedere tutti gli altri stand
- al netto di quelli più o meno direi anche mastodontici, perché ci
sono delle Regioni che hanno fatto delle vere e proprie cattedrali,
poi ognuno ha fatto quello che ha ritenuto, io sarei comunque forse
più moderato però ognuno fa quello che ritiene - oggettivamente la
riconoscibilità del nostro stand rispetto a ,chiamiamola alla
buona, la concorrenza, oggettivamente veniva un po' difficile,
proprio perché il fondo dello stand era dello stesso colore del
contorno del nostro blasone che ricordava un po', tra l'altro, la
giacca del vicepresidente Marguerettaz; oggi, quindi La prendo come
riconoscimento cromatico, visto che si è parlato anche di
armocromia.
Quindi capire se si intende cambiare qualcosa rispetto a questo
stand magari anche dal punto di vista della riconoscibilità visiva
della Valle d'Aosta, perché altre Regioni - e ripeto, non è una
critica, metto a fattor comune quelle che sono state le evidenze
pratiche e soprattutto visive - alcune Regioni hanno sfruttato la
superficie dello stand per riportare foto, ambienti: era
immediatamente riconoscibile che quello era uno stand più di
rappresentanza.
Non dico che dovevamo fare una sala conferenze, come ha fatto
qualcuno, però almeno a distanza riconoscere immediatamente che era
la Regione poteva forse essere utile; sì, c'era il pannello visivo
ma, ripeto, magari
faute à moi
che non ci vedo tanto, questo
lo dico, però ovviamente c'era questa caratteristica.
Al punto 4 ulteriore sviluppo in prospettiva: "se sia mai stata
valutata l'opportunità di organizzare in Valle d'Aosta uno o più
eventi collaterali o comunque in collaborazione con i promotori del
Salone Internazionale del Libro", perché mi è venuta in mente una
questione, a parte la vicinanza che non è così proibitiva, ma anche
pensare eventualmente di sfruttare la presenza della Valle al
Salone e quella di poter organizzare qualcosa non necessariamente
nel periodo, ma comunque in collaborazione anche in Valle d'Aosta,
può essere una suggestione utile.
Perché dico questo? Spesso si parla di Les Mots, spesso si parla
di manifestazioni che più o meno ognuno di noi nelle attività, e
lei stesso ogni tanto le ha citate, vengono citate qua e là, non
essendo innamorato di un nome, di un'iniziativa piuttosto che di
un'altra, dirsi: "Ma sfruttiamo magari questo legame e questa
vicinanza" - tra l'altro quando avremo anche la ferrovia
elettrificata sarà ancora più facile arrivare direttamente a Torino
- però al netto di questo, e a parte la battuta, dico comunque
perché non valutare anche l'opportunità di lavorare in sinergia,
magari anche con qualcosa legato alla nostra specificità geografica
e, perché no, anche ad altre possibili connessioni che ci possono
essere rispetto alle varie edizioni?
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Intanto le sue interpellanze non
sono mai delle critiche gratuite e devo dire che le sue, come
quelle dei colleghi, le accolgo anche con interesse, sia per i
suggerimenti, le suggestioni come le chiama lei - un termine un po'
francofono - e sia per le sue considerazioni anche maturate
probabilmente sul campo, nel senso che lei ha avuto modo di vedere
lo stand; ho avuto modo di vederlo anch'io, ero a Torino, quindi
sono passato al Salone del Libro e poi alla fine ci ho passato la
giornata, quindi ho avuto modo di vedere e di annotare anche delle
personali non dico critiche ma considerazioni, come le ha fatte
giustamente lei.
Quindi assolutamente interessanti anche le sue considerazioni
che devo dire le ho colte un po' anch'io, nel senso che la
questione dei colori - adesso che siamo tutti molto sensibili
all'aspetto dell'influenza cromatica - mi è balzata agli occhi,
forse proprio per il dibattito sui colori che attualmente pare
abbia preso una piega d'interesse anche politico, tra l'altro.
Comunque rispondo alle domande che mi ha fatto, "quali siano le
attività e il budget messi in campo dall'Assessorato per la
partecipazione alla manifestazione in oggetto": la spesa per la
partecipazione al trentacinquesimo Salone del Libro di Torino
ammonta a complessivi euro 19.022, Iva esclusa, ed è un budget
impegnato, come vede collega, in linea con le altre fiere a cui la
Regione partecipa e sulle quali voi avete fatto svariate
iniziative. Anzi, direi che - vista l'esperienza acquisita nella
mia precedente delega rispetto alle fiere alle quali la Valle
d'Aosta partecipa regolarmente - sia per la superficie (che in
questo caso era di 64 metri quadrati, quindi non è piccola, era una
superficie comunque considerevole), sia per la rilevanza (anche in
termini di partecipazione del Salone del Libro, che non è la fiera
di Modena tanto per essere chiari malgrado costi anche di meno tra
l'altro se ben ricordo, parliamo di 215 mila visitatori) e sia per
l'attenzione mediatica (che, come sappiamo, quest'anno tra l'altro
è stata internazionalizzata e nazionalizzata anche a seguito delle
contestazioni di cui sappiamo), il budget risulta, per quanto posso
capire io, ben più che adeguato rispetto al ritorno.
Come lei sa, noi abbiamo ripreso l'anno scorso la partecipazione
al Salone del Libro dopo un'interruzione causa Covid e una non
partecipazione per una questione anche di periodi che sono stati
abbastanza improvvisati, quindi quest'anno è una sorta di partenza
dopo la ripartenza del 2022.
Lei mi chiedeva anche quali sono le attività: quest'anno è stato
sottoscritto un apposito accordo in collaborazione con il SILC, il
Sindacato Italiano Librai e Cartolai sezione Valle d'Aosta, visto
anche l'ottima interazione con loro proprio durante gli
appuntamenti della Saison Littérature; lei sa che da quest'anno la
Saison Littérature ha visto la partecipazione - in integrazione
rispetto all'anno scorso che è stato il primo anno sperimentale -
anche del sindacato italiano Librai e Cartolai.
La presenza presso lo stand di un'area dedicata, ha dato ai
librai valdostani l'opportunità di mostrare le proprie
pubblicazioni inerenti alla Valle d'Aosta, questa collaborazione ha
arricchito l'offerta culturale durante tutti i giorni del Salone
del Libro con diversi appuntamenti, tra l'altro i firmacopie di
libri di autori valdostani o editi in Valle d'Aosta.
Al numeroso pubblico che ha visitato lo stand è stato inoltre
distribuito il materiale informativo istituzionale relativo ai beni
culturali in Valle d'Aosta, all'offerta culturale turistica della
Regione e al patrimonio immateriale del nostro territorio.
Tra l'altro, oltre all'azione di promozione e di informazione, è
stata prevista la possibilità di acquistare cataloghi d'arte delle
mostre realizzate in Valle d'Aosta e le pubblicazioni della
Soprintendenza regionale per i beni e le attività culturali, tra
cui quelle dedicate ai Castelli valdostani e all'area megalitica di
Saint-Martin-De-Corléans.
L'annotazione mi ha fatto riflettere, la questione della
collocazione rispetto ad altri mastodontici stand di altre Regioni:
io non so francamente se il fatto di collocare la Regione al Salone
del Libro (quindi in un ambito che parla di libri e quindi che
parla dell'oggetto libro e di tutto ciò che deriva), se collocare
la Regione Valle d'Aosta in un luogo che comunque era un luogo di
passaggio interessante, perché era prossimo a due buvette ed era
prossimo all'uscita verso l'esterno; se mettere all'interno invece
di un contenitore regionale dove si assume forse più una rilevanza
di tipo promozionale turistico, e basta, crei un interesse indotto
in coloro che vanno al Salone del Libro per altri motivi... Questo
però lo lascio a una valutazione che può essere del tutto
soggettiva, se questa cosa può creare un interesse in chi va al
Salone del Libro e che intercetta lo stand della Valle d'Aosta, o
che dovrebbe specificamente andare nella zona regionale. Non è una
fiera del turismo, però io la metto lì come considerazione; lei mi
ha fatto riflettere anche nella sua premessa: effettivamente io ho
visto altri stand - tipo il Trentino per esempio - chiaramente
riconoscibili, tra l'altro con la stessa architettura degli stand
che utilizzano per le fiere del turismo specificamente.
Secondo me qua siamo in un ambito diverso, questa è proprio una
fiera del libro però, ripeto, è una riflessione nata dalla sua
premessa.
"Quali siano stati i risultati portati dalla partecipazione": lo
stand della Regione è stato apprezzato e visitato da numerose
persone - io devo dire che c'ero e quindi ho visto comunque un buon
passaggio - le quali hanno visionato i cataloghi d'arte, i libri
esposti, le pubblicazioni della Soprintendenza, hanno chiesto
informazioni sulle esposizioni in corso, sui beni culturali
presenti sul territorio, sulle bellezze naturalistiche, sulle
opportunità di svago e sugli autori e l'editoria valdostana, perché
abbiamo avuto anche un passaggio proprio di esperti del settore, di
persone che si sono informate non tanto sull'aspetto e solo sulla
questione turistica o beni culturali in quanto tale, ma anche sul
mondo dell'editoria valdostana che è un mondo tutto sommato - sia
dell'editoria che dell'autorato valdostano - che è un mondo tutto
sommato non male; tra l'altro lo stand è stato anche visitato da
personaggi come per esempio Luca Mercalli, è venuta Lella Costa, si
sono fermati e hanno avuto modo anche di apprezzare lo stand.
Se si intenda prevedere, organizzare... la presenza dello stand
regionale per il prossimo anno, nelle intenzioni dovrebbe essere
garantita, nel senso che, per una questione di continuità, modalità
e progetti saranno valutati nei prossimi mesi, ma l'intenzione è
quella di rendere più interessante la presenza della Regione e
degli operatori di settore, tra l'altro anche in considerazione
delle cose che ha detto lei e che confermano un poco anche la mia
sensazione rispetto al colore, però è una valutazione che
effettivamente va fatta; lei tenga conto che la parte grafica, nel
caso delle fiere,  viene normalmente svolta all'interno del
complesso del contratto e viene fatta direttamente dall'ente
fiera.
In risposta al quesito 4, preme ricordare che uno degli
appuntamenti che hanno caratterizzato l'edizione 2022 della Saison
ha avuto come protagonista Nicola Lagioia, scrittore e direttore
del Salone del Libro di Torino, che è stato invitato a partecipare
alla nostra rassegna proprio con un duplice obiettivo, da un lato
di offrire al pubblico locale una
lectio
sull'importanza dei
libri nella formazione individuale nella comunicazione e dall'altro
proprio quello d'instaurare potenziali collaborazioni con gli
organizzatori del Salone di Torino, anche se lei sa che da
quest'anno non è più Nicola Lagioia il direttore, da quest'anno è
Annalena Bernini ma il rapporto che si è instaurato con i vertici
del Salone del Libro...
Presidente -
Assessore concluda...
Guichardaz J. (FP-PD) -
...In conclusione siamo convinti
che sarà sicuramente interessante per i futuri appuntamenti
letterari che saranno organizzati in Valle d'Aosta.
Presidente -
Per replica, consigliere Aggravi.
Aggravi (LEGA VDA) -
La ringrazio per la risposta. Io non
vorrei, e volevo specificarlo, che si pensasse che abbia confuso il
Salone del Libro con un Salone di promozione turistica; sono
d'accordo con lei, perché giustamente sulla collocazione lei
diceva: "Forse quasi quasi è stato meglio o può essere meglio fare
un ragionamento e dire: non vado dove ci sono gli altri, mi
concentro in un'altra area, e sono comunque in un'area che non è
abbandonata" ma diciamo che, da come era organizzato, un po' tutte
le aree erano abbastanza percorribili o comunque potevano avere
degli atout o no.
È ovvio che l'ultimo padiglione, avendo i grandi editori,
attirava di più perché se lei ha visto... sappiamo benissimo che
c'est l'argent qui fait la guerre
, su questo punto è
importante, però è una valutazione da fare.
Certo è che mi viene da dire se si vuole utilizzare un budget
diverso sfruttando anche la posizione, quindi non andando a pagare
la posizione ma in una posizione strategica perché non ho altri
concorrenti, mettiamola così, magari dal punto di vista grafico
della riconoscibilità è meglio fare qualcosa, perché oggettivamente
la mia miopia è abbastanza conosciuta, però era effettivamente
complicato distinguere un qualcosa di diverso rispetto agli altri
stand, quindi caratterizzarsi per essere uno stand regionale
all'interno di altri stand e soprattutto, dal punto di vista
cromatico, lì sicuramente siete più esperti voi del PD (questa me
l'ha servita), magari chiediamo a Elly una consulenza, però
oggettivamente il colore era davvero... ma perché non metteva
neanche in risalto il nostro marchio o il nostro stemma!
Non voglio captare il collega Grosjacques sul discorso dei
marchi, perché siete vicini e su quello potete fare un
ragionamento, però oggettivamente le due cose potrebbero essere
sicuramente utili. C'era tutto il parterre legato ai siti
archeologici, alla promozione e quant'altro, perché no magari anche
potenziare un poco di più con quelli che potevano essere anche dei
fiori all'occhiello della Regione, come il Forte di Bard, Skyway,
la Fondation Grand Paradis che forse potevano anche essere utili,
vista tutta una serie di attività anche culturale che queste fanno?
Detto questo io mi auguro che, soprattutto in vista della prossima
edizione, qualche ragionamento possa essere fatto in più, e non è
una questione di budget, perché oggettivamente spesso e volentieri
si fanno dei buoni lavori anche senza dover spendere chissà che,
anzi, a volte è pure il contrario.
Dal punto di vista visivo, oggettivamente secondo me qualcosa in
più si potrebbe fare, lo dico molto modestamente, soprattutto
perché, e anzi su questo forse il ragionamento che faceva è
interessante, sfruttare il fatto che non si è in mezzo a tutti gli
altri, in mezzo alle cattedrali, come dico io, perché c'era qualche
Regione che oggettivamente si è data molto da fare, però su questo,
secondo me, invece si potrebbe giocare in un'altra maniera, però
oggettivamente partendo sicuramente da un altro tipo
d'impostazione.
Ben venga anche la sinergia con gli operatori privati, quindi
lato editoria, autori e quant'altro, che sicuramente è qualcosa che
porta sempre bene e può essere soprattutto anche utile a portare
iniziative nuove, idee nuove e quindi a sviluppare nel continuo
questo tipo d'iniziativa.
