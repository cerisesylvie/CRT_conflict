Classificazione
ASSISTENZA SANITARIA E OSPEDALIERA



Oggetto del Consiglio n. 1417 del 24 marzo 2022 - Resoconto
OGGETTO N. 1417/XVI - Interpellanza: "Potenziamento del
servizio offerto all'utenza dalla struttura complessa di
ortopedia-traumatologia dell'Ospedale Parini".
Bertin (Presidente) -
Punto n. 42. Per l'illustrazione
Consigliere Aggravi.
Aggravi (LEGA VDA) -
Sarò molto breve, perché penso che
non ci sia bisogno di puntualizzare il fatto che la struttura di
ortopedia e traumatologia dell'Ospedale Parini sia fondamentale,
tenuto soprattutto conto del nostro territorio di montagna e anche
tenuto conto del fatto che le attività sportive - che possono non
soltanto avere ma anche generare delle problematiche - necessitano
di un supporto molto forte e molto importante in questo ambito.
A fronte di questo e a fronte anche delle notizie o comunque
delle informazioni che a vario titolo vengono sul fatto che
purtroppo, ce lo diciamo di continuo, c'era e purtroppo c'è un
esodo di specialisti e di professionisti di tutto l'ambito
sanitario, con quest'interpellanza si voleva sostanzialmente
verificare tre aspetti.
Intanto come attualmente è organizzata la struttura complessa di
ortopedia e traumatologia del Parini, anche in termini di organico,
a oggi in forza; capire appunto se a oggi questa presenti carenze
di personale o problematiche di turnazione dei professionisti in
forza della medesima e quale ne sia l'attuale livello di
fabbisogno, ed è bene considerare il fatto che se spesso e
volentieri ne facciamo soltanto una questione di numeri di pianta
organica, dobbiamo anche ricordarci che, giustamente, come in tutti
i lavori, ci sono dei turni e delle turnazioni e anche delle
necessità di far riposare i soggetti che lavorano, e ancora più per
chi fa un lavoro che riguarda le vite umane.
Capire se ci sono anche problematiche di turnazione dei
professionisti in forza alla struttura e quale ne sia l'attuale
livello di fabbisogno e che cosa intenda fare il Governo regionale
per salvaguardare, nonché potenziare, il livello del servizio
offerto all'utenza da parte di quest'importante struttura.
Presidente -
Risponde l'assessore Barmasse.
Barmasse (UV) -
Giustamente, come ha detto il Consigliere
Aggravi, è superfluo sottolineare l'importanza di un reparto come
l'ortopedia e direi anche che è superfluo sottolineare il fatto che
gli ortopedici sono tra gli specialisti che si trovano meno sul
mercato, per cui è stato anche pubblicizzato sui giornali un
continuo lavoro di scouting, cercando nei vari concorsi in Italia e
nell'Università di avere qualcuno che potesse venire e partecipare
a questi concorsi; questo è stato fatto in maniera continuativa
proprio alla luce dell'importanza che può avere un reparto come
l'ortopedia e che sicuramente è una grossa criticità della nostra
sanità.
Le domande le ha riassunte bene lei, io adesso cerco di darle
una risposta.
La struttura complessa di ortopedia attualmente ha in forza
sette ortopedici su quattordici previsti in pianta organica, quindi
siamo al 50%.
Al concorso bandito dall'Azienda USL della Valle d'Aosta per
questa specialità ha presentato domanda un solo candidato per il
quale la prova è fissata nella prima settimana di aprile ed è una
specializzanda valdostana, altri non si sono presentati.
A seguito dell'espletamento di tale concorso, si può ipotizzare
di poter integrare nell'organico della struttura un'unità
aggiuntiva arrivando ad avere otto unità presenti.
Proprio per l'evidente carenza organica, unita all'impossibilità
di reperire figure professionali sufficienti, è stata
esternalizzata dall'Azienda USL l'intera attività di servizio
ortopedico di supporto al Pronto Soccorso, c'è un ortopedico
presente H12 sette giorni su sette, più la pronta disponibilità per
le restanti dodici ore.
Quindi, avevamo iniziato, ma questo è da anni che si fa, a
esternalizzare il Pronto Soccorso e adesso abbiamo dovuto
esternalizzare anche le reperibilità notturne, proprio per poter
permettere al personale in ruolo di riposarsi, come è giusto che
sia, e di fruire anche delle ferie, per un carico di lavoro
corrispondente a circa quattro unità di personale. Quindi, facendo
una valutazione di carichi di lavoro, l'esternalizzazione del
Pronto Soccorso ortopedico e delle reperibilità notturne vale circa
quattro unità.
Per quanto riguarda quello che cerchiamo di fare in Assessorato,
quindi, sarebbero in pratica sette più uno otto più quattro dodici,
questo dal punto meramente numerico, calcolando però che
l'esternalizzazione del servizio, a mio avviso, non è ovviamente
una soluzione ottimale, ma necessaria in questo momento.
Per quanto riguarda quello che intende fare il Governo regionale
per salvaguardare, nonché potenziare, il livello del servizio
offerto, l'Assessorato, con il supporto della Giunta - questo è
quello che noi stiamo cercando di fare in generale, perché il
problema non è solamente l'ortopedia, anche se devo dire che gli
ultimi concorsi banditi hanno dato delle risposte - per questa
specialità, così come per tutte le specialità mediche carenti, sta
predisponendo diverse iniziative, tutte orientate a rendere
maggiormente attrattivo il sistema sanitario regionale per questi
professionisti.
Tra le ultime, ricordo l'introduzione di un'indennità di
attrattività per medici ed infermieri con l'approvazione
dell'articolo 18 della legge regionale 35/2021 rispetto alla quale
- mi pare giusto segnalarlo - è stata però promossa da parte del
Presidente del Consiglio dei Ministri questione di legittimità e la
Regione si è costituita nel giudizio medesimo.
Il finanziamento dei contratti aggiuntivi regionali, per
incentivare la formazione universitaria nelle specialità
maggiormente carenti per stimolare giovani residenti in Valle
d'Aosta a intraprendere questi studi.
La collaborazione con l'Azienda USL della Valle d'Aosta, la
definizione e attuazione di un piano di attrattività e benessere
organizzativo che, tra l'altro, la DGR 78/2022 ha posto come
obiettivo all'azienda medesima per favorire il recruitment e la
riduzione del turn-over del personale dipendente. Tale piano è in
fase di condivisione e agirà su diverse leve: miglioramento
economico e di carriera, sostegno logistico, qualificazione
professionale, miglioramento del clima interno e sviluppo di
capacità di recruitment.
Alcune attività sono già state implementate, altre sono in fase
di progettazione e programmazione.
Si tratta di una criticità, la carenza di professionisti
sanitari, che si rileva in tutti i sistemi sanitari regionali e sta
creando molte difficoltà anche alla luce degli sforzi organizzativi
e di investimento previsti nell'ambito del PNRR che saranno una
sfida, con riferimento ai fabbisogni di professionisti necessari
per l'erogazione dei servizi territoriali i cui standard sono in
fase di definizione nel cosiddetto decreto 71.
Si tratta - sottolineo - di una difficoltà a livello nazionale,
determinata da una programmazione errata dei bisogni formativi
nazionali dei professionisti sanitari negli anni passati, rispetto
alla quale si spera di vedere una soluzione con gli investimenti
sulla formazione previsti nel PNRR che presentano una prospettiva a
cinque anni.
Sino ad allora dobbiamo lavorare per attuare tutto quanto è
possibile previsto dalle competenze regionali per rendere più
attrattivo il nostro servizio sanitario regionale rispetto agli
altri.
Tutte le proposte perseguibili e costruttive ovviamente sono ben
accette.
Nell'ultimo incontro con il Ministro è stato ipotizzato - perché
il problema non è solo nostro, anzi, alcune Regioni sono messe pare
anche peggio di noi - che ci vogliono almeno altri tre-quattro anni
prima di poter arrivare a un numero di professionisti sufficiente a
dare risposta alle necessità nei vari servizi sanitari.
Presidente -
Per la replica il consigliere Aggravi.
Aggravi (LEGA VDA) -
Ringrazio l'Assessore per il quadro
e per la risposta alle tre domande.
Io molto brevemente volevo fare una considerazione, per carità,
non sono un tecnico, non sono un clinico, non sono sicuramente un
esperto, ben venga il discorso dell'indennità, ben venga il
discorso legato a supportare la formazione universitaria anche
soprattutto nei confronti dei Valdostani; non voglio di nuovo
citare il Piano, però visto che parliamo di piani forse si potrebbe
anche rafforzare, in parte lei lo accennava, la necessità almeno di
provarle tutte per avvicinare - più attrattività - più
professionisti, si potrebbe magari provare anche a creare dei poli
con un po' più di innovatività.
Si parlava spesso della medicina dello sport, di tutta una serie
di specializzazioni che potrebbero essere messe più in sinergia e
creare un polo più di specializzazione e anche in sinergia con
degli altri enti che si occupano di montagna, considerato che al di
là di tutto forse la nostra debolezza, quindi il fatto di essere
piccoli, il fatto di essere in una realtà... continuo a pensare che
il vero problema non sia soltanto un discorso di soldi in generale
ma soprattutto un discorso di numeri, quindi di utenza e di
esperienza, non voglio passare sempre per quello che fa dei
ragionamenti di mercato, però in tal senso io penso che quello sia
il principale problema.
Forse lavorare su un polo di efficienza e di energia in questo
senso, soprattutto per una realtà estremamente importante come
tutte le altre ma che può avere anche una vocazione di altra natura
più addirittura di ricerca e di avanguardia... forse potremmo
investire di più su questo campo e si potrebbe fare qualcosa di più
senza lasciar perdere delle occasioni che poi magari possono essere
prese da delle realtà che poi, concorrenzialmente, possono portarci
via delle professionalità e generare ulteriori scompensi o
problematiche alla sofferenza che già la nostra struttura e in
generale le nostre strutture stanno subendo.
