Classificazione
AGRICOLTURA
AMBIENTE
Stoccaggio e smaltimento rifiuti
COMMERCIO



Oggetto del Consiglio n. 72 del 26 luglio 2018 - Resoconto
OGGETTO N. 72/XV - Approvazione di mozione: "Impegno per la
costituzione di un tavolo di coordinamento volto ad arginare lo
spreco alimentare".
Fosson (Presidente) -
La mozione al punto n. 34 verrà
trattata insieme alla mozione al punto n. 42. Punto n. 35
dell'ordine del giorno. La parola alla Consigliera Russo per
l'illustrazione.
Russo (M5S) -
I tre elementi coinvolti nella mozione da
noi presentata sono questi: uno, le eccedenze alimentari
quotidianamente prodotte dalla ristorazione collettiva e
commerciale, dalla grande distribuzione e dal commercio; due, le
eccedenze alimentari che si trasformano quotidianamente in rifiuti
e quindi incidono in modo importante sul nostro sistema di
raccolta, trasporto e smaltimento dei rifiuti; tre, la povertà. In
Valle d'Aosta nel 2015 circa 7 famiglie su 100 si trovano in
situazioni di povertà e la Regione Valle d'Aosta è all'undicesimo
posto per incidenza della povertà a livello nazionale. Tra gli
indicatori di povertà vi è anche il non potersi permettere un pasto
adeguato almeno una volta ogni due giorni.
Vorrei farvi riflettere su alcuni dati che per me sono molto
importanti per capire quanto questa mozione sia importante e
attuale. I dati sullo spreco alimentare del 2017 sono in leggero
miglioramento rispetto al 2016, ma a livello nazionale sprechiamo
2,2 milioni di tonnellate di cibo all'anno, per un costo totale di
8,5 miliardi di euro, cioè lo 0,6 del PIL. Questo è un dato
recentissimo, perché è de "Il Sole 24 Ore" di febbraio 2018. Nelle
mense scolastiche ogni giorno quasi un terzo dei pasti viene
gettato, quindi indicativamente 90 grammi di cibo per studente
vengono buttati letteralmente nei sacchi dell'immondizia. I settori
della distribuzione commerciale, quindi esclusi ristoranti e bar,
producono ogni anno in Italia eccedenze alimentari invendute per un
valore di 1,45 miliardi di euro, quindi una cifra abnorme. A questi
andrebbero sommati ancora i 700 milioni di euro dei ristoranti
italiani, anche questi sono dati recenti. Inoltre nelle pattumiere
di ogni famiglia italiana finiscono circa 250 euro all'anno in
verdura, latticini e carni sprecate. In realtà, le esperienze
virtuose che sono riuscite ad arginare questo problema ne abbiamo
in Italia già da un po', già da diversi anni. Il recupero e la
donazione delle eccedenze alimentari per solidarietà sociale da
parte della grande e della piccola distribuzione e dei ristoranti,
in collaborazione ovviamente con le associazioni
no profit
e
anche con le scuole, è da tempo realtà in varie regioni italiane,
tra cui il Piemonte, il Veneto, la Lombardia e l'Emilia-Romagna e
anche la riduzione della TARI per i supermercati e ristoranti che
donano generi alimentari eccedenti a chi è in difficoltà è già
attuata in vari comuni tra cui Genova e Milano.
Ricordata la legge n. 166/2016 (legge Gadda), che reca:
"Disposizioni concernenti la donazione e la distribuzione di
prodotti alimentari e farmaceutici a fini di solidarietà sociale e
per la limitazione degli sprechi", che al contrario della legge
"del buon samaritano", che era la legge che c'era prima, è molto
dettagliata nel dire come si devono e come si possono ridurre gli
sprechi e come devono essere utilizzati, quindi ridurre gli sprechi
attraverso iniziative volte a favorire il recupero delle eccedenze
a fini di solidarietà, contribuire alla riduzione della produzione
dei rifiuti e alla prevenzione della produzione dei rifiuti,
favorire l'informazione e la sensibilizzazione dei consumatori e
delle istituzioni circa l'oggetto della presente legge. Inoltre
questa legge prevede, al contrario di quella precedente, che era
molto più nebulosa, semplificazioni burocratiche e sgravi fiscali a
favore di chi dona cibo per fini di solidarietà. Questo è un grande
vantaggio per chi volesse avvicinarsi alla distribuzione del cibo
eccedente, perché prima anche le società che volevano distribuire
il cibo eccedente si trovavano ferme a causa di una grandissima
burocrazia che impediva loro di effettuare questo. Inoltre il
programma regionale della prevenzione dei rifiuti della Valle
d'Aosta al punto 7.1.1, per quanto concerne il rifiuto alimentare,
prevede che la Regione debba porre in atto iniziative volte alla
promozione di acquisti consapevoli, ovviamente per evitare un
surplus
di acquisti e la promozione, in accordo con i
diversi soggetti pubblici e privati che operano nel settore
dell'assistenza sociale, di attività volte al recupero e al
riutilizzo di alimenti che residuano nella distribuzione, quindi
anche il nostro programma dice quello che vorremmo che si potesse
attuare.
Constatato che nella nostra Regione l'Associazione Banco
alimentare per la Valle d'Aosta e l'Emporio solidale "Quotidiamo",
che hanno entrambi finalità di arginare lo spreco alimentare,
rispondono però solo parzialmente a questa complessa necessità;
appurato che nel resoconto dell'oggetto del Consiglio n. 3062 del
dicembre 2017, in merito all'interpellanza: "Realizzazione di nuove
iniziative contro lo spreco alimentare" si evidenzia la necessità
di riorganizzare un gruppo che, a livello interistituzionale, si
prenda carico di questa problematica, noi chiediamo alla Giunta che
venga nuovamente istituito un tavolo di coordinamento che coinvolga
funzionari pubblici, rappresentanti della grande e piccola
distribuzione, istituti scolastici, enti caritatevoli e
associazioni culturali al fine di promuovere nuove progettualità,
di divulgare pratiche anti-spreco e di svolgere attività di
monitoraggio delle eccedenze; chiediamo che si introducano criteri
premianti all'interno dei bandi di gara pubblici a favore di chi
attua misure di prevenzione nella formazione degli sprechi
prevalentemente ristorazione scolastica e ospedaliera; chiediamo
che si elabori un piano informativo relativo a pratiche anti-spreco
per i consumatori e i cittadini e che si prosegua con quello già in
corso per i bambini e i ragazzi nelle scuole; chiediamo poi alla
Giunta di invitare i Comuni a considerare la possibilità di
applicare, come previsto dalla legge sopracitata, un coefficiente
di riduzione della tariffa rifiuti proporzionale alla quantità
debitamente certificata dei beni e dei prodotti ritirati dalla
vendita.
Presidente -
Apro la discussione generale. La parola alla
Consigliera Pulz.
Pulz (IC) -
Volevo innanzitutto ringraziare le due stelle
dei Cinque Stelle per questa importante mozione. Volevo anche
sottolineare il fatto che ieri abbiamo più volte parlato
dell'importanza della sensibilizzazione della formazione e credo
che anche sul tema degli sprechi alimentari sarebbe opportuna una
promozione presso i professionisti del settore: ristoratori,
albergatori, commercianti, nonché anche una promozione a livello
territoriale: penso, ad esempio, alle pro loco. La Regione potrebbe
avere a questo scopo un ruolo fondamentale per la sua autorevolezza
come interlocutrice proprio nell'ambito della promozione e della
sensibilizzazione. Allo stesso tempo credo anche che sarebbe utile
un impegno finanziario minimo, ridotto da parte della Regione per
sostenere sia il Banco alimentare che l'Emporio solidale, a cui
deve purtroppo ricorrere quel 10 percento di indigenti a cui si
faceva riferimento nella seduta di ieri. Con queste aggiunte noi
chiaramente siamo molto favorevoli perché questa mozione possa
avere successo.
Presidente -
La parola al Consigliere Sorbara.
Sorbara (UV) -
Mi complimento anch'io per la
presentazione della mozione che riprende un po' la falsariga
dell'interrogazione ieri, quando si è parlato anche dell'utilizzo
di risorse che arrivano in questo caso dal decreto povertà. Uno dei
motivi per cui andiamo a ribadire il fatto e la necessità di andare
ad approvare il piano regionale sulla povertà, perché quello, oltre
a permetterci comunque di utilizzare fondi, ci permette anche di
dare delle linee guida che permettano sia alla Regione, sia agli
enti con cui andiamo a collaborare costantemente di avere una serie
di iniziative. Voi avete elencato l'iniziativa dell'educazione,
l'iniziativa anche del controllo, l'iniziativa anche di
collaborare, ci sono studi recenti del febbraio 2017 in cui,
assieme all'Università, si va ad analizzare la povertà perché poi
alla fine dobbiamo andarla sempre a collocare nel nostro contesto
regionale. Difatti la collega prima ha parlato del 7 percento di
povertà in Valle d'Aosta, che, rispetto al dato del 22 percento a
livello nazionale, è molto basso.
Quello che è rilevato anche da questa ricerca è andare anche ad
analizzare un tema molto importante: quello del controllo. Per
porre un piccolo esempio, molte volte succede, specialmente in
realtà come la città di Aosta, che persone che comunque ricevono
dei beni, tipo il pacco alimentare o ricevono alcuni servizi, poi
molte volte quello che ricevono o quello che comunque utilizzano
non sempre rispecchia le proprie necessità, per cui un'attenzione
particolare va sul controllo di chi utilizza o riceve dei soldi, o
comunque riceve dei servizi. Proprio su questo è anche importante
il lavoro di comunità, il lavoro di rete. Abbiamo ribadito anche
ieri il fatto della riorganizzazione dei piani di zona, anche
perché oggi i piani di zona a livello capillare su tutto il
territorio, attraverso otto sportelli sociali, riescono ad
individuare realmente il bisogno. Anche le direttive... lei prima,
collega, ha citato l'Emilia-Romagna, che, non per ultima nel mese
di giugno, ha approvato il piano regionale della povertà, dove
indica tra i vari temi anche il diritto al cibo, il recupero
alimentare e la lotta allo spreco.
Sempre seguendo questa indicazione, quando si è parlato della
nuova legge del 2016, si prevede anche la possibilità attraverso le
Regioni e i Comuni di attivare dei protocolli. Questi protocolli
permettono di andare a sostenere quelle buone prassi e buoni esempi
che ci sono sul territorio. Oggi sul territorio valdostano comunque
abbiamo il Banco alimentare che viene finanziato costantemente
dalla Regione e l'Emporio solidale. Oltretutto l'Emporio solidale è
un gran bel messaggio, perché lavora nell'ottica della
restituzione: soggetti che ricevono comunque qualcosa devono
restituirlo sotto forma di azioni di volontariato all'interno
sempre dell'Emporio, non per ultimo - per fare sempre un esempio -
la costruzione dei banconi o comunque la verniciatura all'interno
dell'Emporio solidale è stato fatto da persone che oggi ne
usufruiscono, sono quelle famiglie comunque bisognose. Per cui
Proporrei un emendamento per integrare la parte impegnativa della
vostra mozione dove, quando si parla di un tavolo di coordinamento,
che il tutto avvenga all'interno dei piani di zona e, sempre
all'interno di questo tavolo di coordinamento, prevedere anche dei
protocolli d'intesa tra Comuni, Regioni, enti e privati, perché
molte volte, pur avendo dei soggetti che privatamente vogliono
comunque dare dei beni, non si sposa con le esigenze o i percorsi
che devono avere le amministrazioni pubbliche. Questo pertanto
permette quella flessibilità di poter accedere direttamente
all'interno delle case, senza dover passare a dei percorsi molto
lunghi. Invitavo dunque ad integrare la parte impegnativa.
Presidente -
La parola all'Assessore Certan.
Certan (ALPE) -
Ringrazio i colleghi intervenuti su
questo importante tema. Credo sia un tema di grande attualità
proprio per le ragioni che avete sottolineato.
Ritengo che questa tematica sia stata posta al centro
dell'attenzione dalla legge Gadda, che l'aveva affrontata in modo
dettagliato, e a livello di Amministrazione regionale la mia
risposta, è concordato con la Giunta, in particolare è in comune
con l'Assessorato dell'agricoltura, poiché sono i due Assessorati
che possono essere in qualche modo riconducibili a questa tematica.
Innanzitutto, per quanto riguarda l'Assessorato dell'agricoltura e
dell'ambiente, come lei ha già citato, ci sono tre azioni
importanti: una è la riduzione della produzione dei rifiuti; il
potenziamento e il miglioramento delle raccolte differenziate volte
alla massimizzazione del recupero dei rifiuti come materia e
recupero a fini energetici; la riduzione dei residui da avviare
allo smaltimento finale. Queste sono le grandi azioni. In tale
ottica l'Assessorato dell'agricoltura e dell'ambiente ha avviato
già con il programma triennale di riduzione dei rifiuti iniziative
volte proprio a promuovere azioni di prevenzione allo spreco e le
ha citate credo lei prima: sottoscrizione di accordi con la grande
distribuzione per il recupero di prodotti, anche freschi, in
scadenza da ridistribuire attraverso gli enti che operano nel
settore sociale (Banco alimentare, Caritas); la costante azione di
informazione e sensibilizzazione finalizzata agli acquisti
consapevoli di alimenti, alla corretta conservazione degli alimenti
freschi e al riutilizzo di residui di alimenti. Ho cercato davvero
di sintetizzare.
Inoltre nel piano regionale di gestione dei rifiuti, approvato
con legge regionale n. 22/2015, è stato inserito il programma
regionale di prevenzione rifiuti tra gli allegati del piano.
Diciamo quindi che questo programma va in qualche modo a mettere un
punto fermo all'interno di queste azioni. Vi è inoltre un tavolo di
lavoro interistituzionale sugli sprechi alimentari, che è stato
istituito con la DGR n. 1581/2013, che è coordinato
dall'Assessorato della sanità, salute, politiche sociali e
formazione e credo che sia importante, anche in riferimento alla
vostra mozione, dargli un'altra prospettiva: quella volta a
razionalizzare ed integrare le varie iniziative che sul territorio
già intervengono su questo tema del recupero di beni alimentari,
che in effetti, da quando vi è stato questo tavolo
interistituzionale, è stato portato avanti. C'è allo studio un
progetto proprio da parte dell'Assessorato della sanità, salute,
politiche sociali e formazione che prevede il consolidamento
dell'iniziativa Emporio solidale dopo il periodo di
sperimentazione, la cui conclusione credo sia a dicembre 2018,
attraverso un rifinanziamento vincolato ad un rilancio e ad uno
sviluppo virtuoso del progetto; l'allargamento della rete di
soggetti
profit
che conferiscano cibo fresco, conservato
cotto, garantendo la raccolta a filiere complementari di
distribuzione flessibile e adeguata ai bisogni di aiuto;
l'individuazione di un nuovo soggetto capofila e l'estensione
ulteriore della rete di enti del terzo settore aderenti
all'iniziativa, a livello nazionale è in atto una grande riforma
anche del terzo settore e bisogna che si faccia rete - lo ha
ricordato anche il collega Sorbara - su questo tema cercando di
mettere tutti i soggetti coinvolti attorno ad un tavolo per
lavorare in modo direi univoco e complementare.
Vi è poi la necessità di creare delle sinergie tra l'Emporio e
le realtà che si occupano di somministrare pasti caldi alle persone
in stato di indigenza, concentrando i conferimenti da parte di
donatori di vario tipo, dalla grande distribuzione al ristoratore o
albergatore, verso un centro che distribuisca cibo a breve e a
lunga conservazione, trasformi il fresco per la produzione di pasti
in modo da creare un vero centro polivalente di aiuto
alimentare.
Abbiamo cercato di fare una panoramica senza essere troppo
ripetitivi, però, in considerazione di questo, considerato anche il
particolare interesse che l'argomento riveste sia da un punto di
vista sociale e ambientale, riteniamo che i principi della mozione
siano sicuramente accoglibili, ma proponiamo un nuovo testo che
chiediamo di vedere con i proponenti, con i Capigruppo, ma proprio
perché abbiamo cercato di mettere tutti questi elementi, che già ci
sono, meglio nell'"impegna" e abbiamo ripreso alcuni passaggi che
forse non c'erano nelle premesse. Da un punto di vista di principi,
nella premessa non è cambiato nulla, abbiamo cercato di riprendere
anche quanto veniva chiesto nella vostra mozione, abbiamo cercato
di mettere insieme questi due aspetti sia ambientale che sociale,
se siete disponibili... ho fatto l'intervento adesso quindi per
poter eventualmente modificarla.
Presidente -
La parola alla Consigliera Russo.
Russo (M5S) -
Chiediamo un attimo di sospensione, così ci
confrontiamo.
Presidente -
La parola al Consigliere Bertschy.
Bertschy (UVP) -
Aspettavamo l'intervento dell'Assessore
Certan, poi non sapendo se era divisa la delega. In precedenza di
questo tavolo si occupava l'Assessore all'ambiente, quindi ci fa
piacere che venga accolto lo spirito dell'iniziativa, è inutile
sottolinearne l'importanza. La cosa fondamentale è, attraverso
un'attenzione allo spreco alimentare, riuscire a raggiungere le
situazioni di povertà e riuscire a farlo con una dignità che va
trovata con un'attenzione culturale nuova rispetto ad un fenomeno
in forte crescita purtroppo nella nostra società, quindi collegare
questi due elementi è fondamentale ancor prima che tutto il resto.
Tra l'altro, ricordo che in aula se n'era parlato nel dicembre
scorso su iniziativa del Presidente del Consiglio attuale, collega
Fosson, e ci si era impegnati nel corso del fine legislatura e non
si era riusciti a trovare una forma stabile a questo tavolo di
sperimentazione che tenesse conto delle cose che ha correttamente
evidenziato l'Assessore Certan. Su questo tema, come gruppo UVP,
quindi siamo sensibili, a disposizione e credo che le due cose: lo
spreco alimentare e l'attenzione alla povertà, unite alle politiche
attive sul lavoro, perché non dobbiamo immaginare di correre dietro
ad azioni che sostengano la povertà piuttosto di riuscire sempre di
più ad invertire la tendenza creando le condizioni affinché questo
fenomeno si riduca, allo stesso tempo con l'attenzione ambientale
che va data soprattutto in una regione come la nostra. Era stata
qua l'Onorevole Gadda allora nella sua funzione di relatrice di una
legge e aveva dato la disponibilità a lavorare e credo che si
possano anche trovare dei contatti a livello nazionale per
continuare su una progettazione che deve tenere unita la scala
regionale a quella nazionale.
Presidente -
Non ci sono altri interventi, viene concessa
l'interruzione richiesta.
La seduta è sospesa dalle ore 18:19 alle ore 18:33
.
Fosson (Presidente) -
Possiamo riprendere i lavori. Se
qualcuno dei presentatori ci dice se sono arrivati a dei
risultati... La parola alla Consigliera Russo.
Russo (M5S) -
Sono soddisfatta del lavoro che è stato
fatto, poi l'Assessore Certan leggerà la versione definitiva della
mozione che porta al suo interno tutti i punti importanti della
mozione che abbiamo presentato.
Prima di leggere i contenuti, volevo solo fare una riflessione
che ho fatto presentando questa mozione. Credo davvero che il tema
dello spreco alimentare debba essere lo stimolo, una riflessione ad
un'azione di ben più vasta portata. Al di là della questione della
donazione delle eccedenze, che è l'oggetto della mozione, quindi,
in realtà, la lotta allo spreco alimentare può essere una chiave
assolutamente valida, nuova e attuale per riiniziare a riacquistare
il senso del valore del cibo e con esso il valore dell'uomo, del
lavoro e dell'ambiente, per cui è un po' lo stesso discorso che
facevo ieri sulla plastica: dobbiamo riappropriarci concretamente
tutti i giorni del fatto che ogni cittadino deve incidere
concretamente per tornare ad un'idea di economia circolare e
sostenibile che non dilapidi più il capitale naturale delle attuali
e delle future generazioni.
Un ultimo aspetto. La nostra speranza è che questo tema faccia
davvero riflettere tutti: i consumatori, i produttori, le
istituzioni e noi stessi sul fatto che lo spreco in generale,
alimentare in particolare, non è più consentito in questo momento
di importante crisi economica, ambientale e sociale, non possiamo
più procrastinare questi argomenti e questi fatti; includere questo
problema all'interno dell'agenda regionale significa agire in
materia di protezione dell'ambiente. Ricordiamoci che sprechi e
perdite alimentari sono responsabili, seppur indirettamente,
dell'aumento della competizione per l'accesso all'acqua, energia e
suolo, portando di conseguenza ad un aumento dell'utilizzo stesso
delle risorse naturali su scala locale e quindi su scala
nazionale.
Presidente -
La parola all'Assessore Certan.
Certan (ALPE) -
Ringrazio i colleghi di tutti i gruppi
che hanno ritenuto di firmarla congiuntamente. Leggerei solo
l'impegno, d'accordo con loro. Le premesse sono state riscritte,
abbiamo rimesso qualche dettame legislativo in più, però sono state
concordate, quindi non le leggerei: "
Impegna la Giunta regionale
a riavviare l'operatività del gruppo di lavoro interistituzionale
per la distribuzione delle eccedenze alimentari, la rigenerazione e
la ridistribuzione di altre tipologie di beni e materiali
riciclabili, costituito con la deliberazione n. 1581 del 27
settembre 2013, al fine di dare attuazione a tutte le iniziative
che nel settore dello spreco alimentare la Regione intende avviare,
anche in esecuzione di norme e programmi nazionali e regionali, sia
nell'ambito delle politiche ambientali che di quelle sociali, fermo
restando la possibilità di integrare il gruppo di lavoro, di volta
in volta, con tutti i soggetti del mondo imprenditoriale e del
volontariato che possono supportare o attuare i progetti che
saranno individuati; a richiedere al gruppo di lavoro la
predisposizione, entro il 31 marzo del 2019, di un programma
triennale di attività da porre in atto tenuto conto dei principi e
degli obiettivi della legge 19 agosto 2016, n. 166, in vigore dal
14 settembre 2016 e del programma regionale di prevenzione dei
rifiuti... con la legge regionale n. 22/2015; a individuare un
soggetto capofila tra i soggetti istituzionali e del terzo settore
cercando sinergie con le realtà che si occupano di somministrazione
pasti caldi alle persone in stato di indigenza (Emporio solidale,
Tavola amica, eccetera) concentrando i conferimenti da parte di
donatori di vario tipo (dalla grande distribuzione al ristoratore,
albergatore) verso un centro che distribuisca cibo a breve e a
lunga conservazione, trasformi il fresco per la produzione di
pasti, in modo da creare un vero centro polivalente di aiuto
alimentare, prevedendo dei requisiti di accesso
".
Presidente -
Non ci sono altri interventi in discussione
generale, dichiaro chiusa la discussione generale. Non ci sono
interventi per dichiarazione di voto, pongo in votazione la
proposta di mozione, come emendata. La votazione è aperta. La
votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
