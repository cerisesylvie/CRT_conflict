Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2800 del 22 aprile 1987 - Resoconto
OGGETTO N. 2800/VIII - DISEGNO DI LEGGE CONCERNENTE: "AUMENTO
DEI COMPENSI AI COMPONENTI DELLE COMMISSIONI SANITARIE PREVISTE AL
CAPO II DEL TITOLO II DELLA L.R. 25.10.1982, N. 70 "ESERCIZIO DELLE
FUNZIONI IN MATERIA DI IGIENE E SANITÀ PUBBLICA, DI MEDICINA
LEGALE, DI VIGILANZA SULLE FARMACIE ED ASSISTENZA
FARMACEUTICA".
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Purtroppo, le visite per l'accertamento
della invalidità del sordomutismo o della cecità vanno a rilento,
per cui abbiamo pensato di modificare innanzitutto il numero delle
commissioni, cosa che è già stata fatta verso la fine dell'anno
1986, portando le 3 commissioni, che erano in precedenza a 4.
Adesso, dietro richiesta degli operatori, proponiamo di aumentare
il compenso, che prima era previsto in L. 20.000/h, più L. 2.000
per ogni prestazione, a L. 30.000/h, più L. 3.000 per ogni
visita.
Purtroppo, le domande di visite ancora giacenti sono di circa
1200; ci auguriamo, dal momento che abbiamo chiesto alle
commissioni di allungare le sedute per ridurre i tempi di attesa,
che, entro la fine dell'anno, gran parte di queste 1200 domande
siano state effettuate, in quanto attualmente vengono prestate 50
visite a settimana e tutte le commissioni fanno una seduta alla
settimana.
PRESIDENTE
: È aperta la discussione generale. Ha chiesto
di parlare il Consigliere Mafrica, ne ha facoltà.
MAFRICA (P.C.I.):
Siamo d'accordo sulla legge con cui si
va incontro ad una richiesta dei sanitari che devono effettuare
queste visite. Ricordo che già nel 1985 si era raddoppiato il
compenso rispetto al precedente; allora erano passati alcuni anni,
qui è passato un anno e mezzo e si aumenta di nuovo del 50%. Va
tutto bene, ma se ci sono 1200 persone in ritardo anche da oltre un
anno, se ci sono quattro commissioni, se ogni commissione ne
facesse trecento, significherebbe fare dieci visite in più alla
settimana. È possibile che non si possa chiedere a queste
commissioni di avere un ritmo più sostenuto, perchè le persone che
aspettano sono persone anziane, inabili; a volte capita che,
nell'attesa di questa visita, il richiedente sia ormai passato a
miglior vita.
Sollecitiamo l'Assessore a fare una legge che, se necessario,
porti ad un compenso maggiore, ma vediamo di avere un ritmo più
veloce e un numero di pazienti visitati maggiore.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
La cifra è stata concordata con i
presidenti delle commissioni, non ritengo di dare di più di quanto
da loro richiesto.
Le commissioni, come dicevo prima, fanno riunioni della durata
di 3 ore per ridurre i tempi di attesa, che, per i casi più
leggeri, è di un anno, in quanto abbiamo scelto una via
preferenziale per quelli che chiedono l'assegno di accompagnamento,
vista a maggiore gravità della situazione. Attualmente ci sono
cinquanta visite a settimana, contro le 32-33 che venivano svolte
nel 1986; con questo riteniamo, se non di aggiornare in pieno, di
poter ridurre i tempi di attesa.
PRESIDENTE
: Si passa all'esame dell'articolato.
Do lettura dell'art. 1:
Art. 1
1. A decorrere dal 1° gennaio 1987, il gettone di presenza
per ogni giornata di seduta e il compenso lordo per ogni soggetto
visitato da erogare ai componenti delle commissioni sanitarie,
previste dal Titolo II - Capo II - della L.R. 25 ottobre 1982, n.
70 ("Esercizio delle funzioni in materia di igiene e sanità
pubblica, di medicina legale, di vigilanza sulle farmacie ed
assistenza farmaceutica"), incaricate rispettivamente
dell'accertamento dell'invalidità civile, del sordomutismo, delle
condizioni visive e dello stato psico-fisico degli invalidi, ai
fini lavorativi, sono aumentati rispettivamente a L. 30.000 e a L.
3.000 lorde.
PRESIDENTE
: Pongo in votazione l'art. 1 testè letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri);
Il Consiglio approva
PRESIDENTE
: Do lettura dell'art. 2:
Art. 2
1. Al finanziamento delle spese derivanti dall'applicazione
della presente legge, valutate in lire 15.000.000 all'anno, si
provvede nel seguente modo:
a) per le commissioni sanitarie di 1^ istanza: con le
disponibilità iscritte al cap 3 "Indennità e rimborso spese ai
membri di altri organi collegiali" del bilancio preventivo
dell'U.S.L. della Valle d'Aosta, per l'anno 1987, ed ai
corrispondenti capitoli per gli esercizi futuri;
b) per le commissioni sanitarie regionali: con le
disponibilità iscritte al cap 39400 del bilancio preventivo della
Regione per l'esercizio di funzioni sanitarie attribuite al S.S.N."
e sui corrispondenti capitoli per gli esercizi futuri.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE: Pongo in votazione l'art. 2 testè letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE
: Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
