Classificazione
ASSETTO DEL TERRITORIO
Urbanistica e pianificazione territoriale
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 241 del 19 novembre 2003 - Resoconto
OGGETTO N. 241/XII - Attuazione delle disposizioni del D.L.
269/2003 concernente "Disposizioni urgenti per favorire lo sviluppo
e per la correzione dell'andamento dei conti pubblici".
(Interpellanza)
Interpellanza
Premesso:
- che il 30 settembre scorso il Governo ha adottato il D.L.
269/2003, recante "Disposizioni urgenti per favorire lo sviluppo e
per la correzione dell'andamento dei conti pubblici";
- che, dopo il voto favorevole del Senato, la Camera dei
Deputati sta ultimando il processo di conversione in legge del D.L.
269/2003;
- che l'articolo 32 dello stesso decreto-legge individua
misure per la riqualificazione urbanistica, ambientale e
paesaggistica, volte a incentivare l'attività di repressione
dell'abusivismo edilizio e a definire gli illeciti edilizi e di
occupazione di aree demaniali;
- che l'articolo 32 demanda altresì alla competenza delle
Regioni l'emanazione di provvedimenti per l'attuazione delle
disposizioni ivi contenute;
ciò premesso, i sottoscritti Consiglieri regionali
Interpellano
l'Assessore delegato per sapere quali sono le modalità, i
termini, le condizioni e i limiti con cui la Regione Valle d'Aosta
intende dare attuazione alle disposizioni di cui in
premessa.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Il decreto-legge 30 settembre 2003, n. 269 -
entrato in vigore il 2 ottobre scorso e ora in fase di conversione
in Parlamento -, chiamato anche "maxidecreto collegato alla
Finanziaria 2004", prevede all'articolo 32 le misure per la
riqualificazione urbanistica, ambientale e paesaggistica, nonché
per l'incentivazione dell'attività di repressione dell'abusivismo
edilizio. Il titolo dell'articolo stesso appare già denso di
significato. L'obiettivo della norma è ampio e veramente ambizioso
e la stessa norma attraversa diverse competenze, previste anche
dalla tanto invocata riforma del titolo V della Costituzione.
Al fine di pervenire alla regolarizzazione del settore, è
possibile, tramite un condono, il rilascio del titolo abitativo
edilizio in sanatoria delle opere esistenti non conformi alla
disciplina vigente. La previsione normativa contenuta nell'articolo
32 impone quindi una serie di decisioni, indipendentemente dalle
considerazioni politiche sulla scelta di questo tipo di
provvedimento e naturalmente sulla sua efficacia. A questo punto
vale per noi la considerazione del "chi è senza peccato scagli la
prima pietra" o in altri termini: chi non ha mai usufruito di un
condono di qualsiasi natura o di una legislazione di favore anche
se transitoria? È una domanda che ci sentiamo di porre in occasione
dell'esame di questa interpellanza. Venendo al contenuto di questo
articolo 32, la sanatoria è generalizzata per le nuove costruzioni
e riguarda le opere che sono state ultimate entro il 31 marzo 2003.
Contestualmente raddoppiano le sanzioni penali per gli abusi e sono
nulli gli atti "mortis causa" aventi ad oggetto immobili che sono
abusivi.
La presentazione delle domande da parte di coloro che intendono
aderire alla sanatoria va effettuata entro il 31 marzo 2004,
unitamente al versamento di una prima parte dell'oblazione, che
corrisponde al 30%, e agli oneri dovuti al comune. Gli interessati
alla sanatoria ancora non conoscono però le modalità per aderire:
vuoi perché il decreto è in fase di conversione oggi alla Camera,
vuoi perché è necessario che le regioni adottino delle norme di
attuazione, affinché chi ha la necessità di definire più o meno
celermente una pendenza edilizia sappia come deve comportarsi.
L'articolo 32 del maxidecreto demanda alla competenza delle regioni
l'emanazione di provvedimenti per l'attuazione delle disposizioni
in esso contenute. La Regione, in particolare, deve concorrere a
determinare le condizioni, i limiti e le modalità del rilascio del
titolo abitativo - si tenga presente che in ogni caso abbiamo delle
competenze particolari in quanto Regione a Statuto speciale, come
le Province autonome di Trento e Bolzano -; deve definire entro 60
giorni - entro il 2 dicembre 2003 - dalla data di entrata in vigore
del maxidecreto, con legge regionale, la possibilità, le condizioni
e le modalità per l'ammissibilità a sanatoria di alcuni abusi
edilizi e questi abusi edilizi sono indicati come opere di restauro
e risanamento conservativo realizzate in assenza o difformità dal
titolo abilitativo edilizio, opere di restauro e risanamento
conservativo realizzate in assenza o in difformità parziale dal
titolo abitativo edilizio, opere di manutenzione straordinaria
realizzate in assenza o in difformità dal titolo abitativo
edilizio, opere o modalità di esecuzione non valutabili in termini
di superficie o di volume. La Regione, inoltre, deve definire, con
legge regionale, il procedimento amministrativo relativo al
rilascio del titolo e può prevedere, tra l'altro, un incremento
dell'oblazione fino al massimo del 10% della misura determinata in
una tabella allegata al maxidecreto. Ancora: la Regione deve
definire gli oneri di concessione relativi alle opere abusive
oggetto di sanatoria, incrementandoli fino a un massimo del
100%.
Fra le altre competenze che esorbitano da questa previsione di
sanatoria e rientrano in quella previsione più ampia che fa
riferimento alla riqualificazione urbanistica, ambientale e
paesaggistica… rientrano altre
competenze, cioè la Regione può concorrere, d'intesa col Ministero,
a supportare le amministrazioni comunali ai fini dell'attuazione
dell'articolo 32; segnala gli enti territoriali, al di sopra di
1.000 abitanti, sprovvisti degli strumenti urbanistici generali;
collabora col Ministero nella realizzazione di un sistema
informativo finalizzato alla creazione di un osservatorio nazionale
dell'abusivismo edilizio; predispone un programma di interventi
volti alla riqualificazione delle aree demaniali; comunque sia,
alla Regione competono iniziative in materia. La Regione ha il
dovere di decidere come deve agire: aderire al disposto
dell'articolo 32, non aderire, aderire parzialmente.
Sulla base di queste premesse, abbiamo proposto, come gruppo,
l'interpellanza allegata, dove chiediamo all'Assessore quali sono
le modalità, i termini e le condizioni con cui la Regione Valle
d'Aosta intende dare attuazione alle disposizioni di cui
all'articolo 32.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Come ricordato, l'articolo 32 del decreto-legge 30
settembre 2003, n. 269, disciplina il cosiddetto "condono
edilizio", definendo puntualmente gli illeciti edilizi suscettibili
di sanatoria, compresi quelli commessi non solo in assenza di
titolo, ma anche in violazione delle norme urbanistiche e delle
prescrizioni degli strumenti urbanistici.
Il decreto pone la disciplina del condono all'articolo 32:
"nelle more dell'adeguamento della disciplina regionale ai
principi contenuti nel Testo unico delle disposizioni legislative e
regolamentari in materia edilizia, approvato con D.P.R.
380/2001
"
.
Le condizioni, i limiti e le modalità sono
stabiliti dalla disposizione in esame e dalle normative regionali,
alle quali il legislatore demanda, in particolare, la definizione
delle procedure amministrative di rilascio del titolo abilitativo
edilizio in sanatoria con legge da emanarsi nei 60 giorni, la
previsione dell'eventuale incremento della misura dell'oblazione,
in misura comunque non superiore al 10% - comma 33 -, nonché
l'individuazione di alcune tipologie di opere condonabili - comma
26 -, anch'essa mediante legge regionale da emanarsi entro 60
giorni dall'entrata in vigore del decreto. Individua poi, al comma
27, le tipologie di vincoli che escludono l'utilizzo dello
strumento del condono.
Al comma 4 dell'articolo 32 il legislatore nazionale fa salve le
competenze delle Regioni a Statuto speciale e delle Province
autonome. Sulla base della pregressa giurisprudenza, appare pieno
il riconoscimento alle autonomie differenziate della facoltà,
liberamente esercitabile, di decidere dell'applicabilità del
condono nell'ambito del proprio territorio. Questo principio è
stato ribadito dal Consiglio regionale nella seduta del 2 ottobre
2003 approvando una mozione sull'argomento. In sede di dibattito su
detta mozione, era emerso come le forze della maggioranza non
fossero in linea di principio contrarie a un condono riguardante
modeste infrazioni o comunque tali da non pregiudicare i dettati
dei vincoli preposti alla salvaguardia idrogeologica, ambientale,
archeologica e paesaggistica. Sulla base di queste premesse, il
Governo regionale sta lavorando ad un disegno di legge da
sottoporre all'esame, immediatamente dopo la conversione in legge
del decreto legge n. 269/2003, che ribadisca la competenza della
Regione in materia urbanistica e renda possibile il condono agli
effetti della normativa regionale per le piccole violazioni di cui
si è detto.
La scelta, quindi, consiste nell'andare verso l'ammissione a
sanatoria di talune tipologie di illecito. Si tratta peraltro di
scelte, in un certo senso obbligate, in quanto il cittadino
valdostano, che intendesse avvalersi della possibilità di
estinguere il "reato contravvenzionale" correlato all'abuso
commesso, potrebbe rischiare di "autodenunciarsi" e di vedersi
applicare, ove la Regione non aderisse al condono, tutte le
sanzioni amministrative correlate all'abuso edilizio - demolizioni,
ripristino dei luoghi, acquisizione dell'immobile al patrimonio del
comune, sanzioni pecuniarie, tutte previste dal titolo VIII della
legge regionale in materia urbanistica n. 11/1998 -, che
permarrebbero nonostante la definizione, mediante estinzione,
dell'illecito penale.
Occorre peraltro effettuare - questo è un lavoro che si sta
facendo - gli opportuni approfondimenti giuridici, al fine di
definire correttamente le tipologie di abuso rientranti nella
fattispecie di quelle sanabili, ai sensi del decreto legge n.
269/2003, in rapporto alla legislazione regionale o agli strumenti
urbanistici in vigore, come previsto dal comma 27 del decreto
stesso.
Président - La parole au Conseiller Tibaldi.
Tibaldi (CdL) - A parte la parte iniziale della risposta che ha
ripercorso l'analisi dell'articolo 32 - già effettuata in sede di
illustrazione dell'interpellanza -, l'Assessore, da parte sua, ha
aggiunto ben poco alla risposta.
La prima considerazione che intendiamo fare è che gli
interessati all'ipotesi di sanatoria edilizia in Valle d'Aosta non
sembrano pochi, perché vi sono anche nella nostra Regione degli
abusi sanabili di modesta o meno entità, quindi i titolari di
queste pendenze edilizie vorrebbero sapere, visto che vi sono delle
competenze regionali in itinere e che devono essere portate a
compimento in tempi stretti, quali sono le modalità che la Regione
intende adottare. Da questo punto di vista, la risposta non è stata
affatto esauriente perché, fermo restando i termini - che sono
grosso modo fissati dall'articolo 32 -, le modalità, le condizioni
e i limiti con cui la Regione intende dare attuazione all'articolo
32 sono in fase di studio, ma ci sembra di capire in fase di studio
iniziale, anzi ci pare di capire che siamo in grave ritardo e
quindi la legislazione regionale rischia di essere una norma che
prende piede in maniera confusa e dà adito a possibili difformità
interpretative, con problemi per coloro che intendono sanare le
proprie pendenze.
Il principio di autonomia è salvo e sacrosanto e penso che
nessuno qui lo voglia limitare, tenga presente che vi sono delle
norme, come quelle di carattere penale, che hanno valenza su tutto
il territorio nazionale, di conseguenza non ammettono deroghe,
anche se in Valle vige una situazione particolare da un punto di
vista giuridico.
Per quanto riguarda i contenuti veri e propri, non abbiamo
appreso molto di più da questa sua risposta. Sappiamo, sulla base
di quanto lei ci ha detto, che siamo nelle more di un disegno di
legge in fase di definizione; speriamo solo che questi tempi non
siano eccessivamente lunghi, altrimenti andiamo a pregiudicare i
diritti che in altre regioni sarebbero riconosciuti e che qui
rischiano di essere limitati per una carenza di legislazione o per
una lentezza di legislazione.
Per quanto ci riguarda, chiediamo che questa attenzione e questa
celerità vengano "guadate" con maggiore profondità da lei, perché
l'articolo 32 prevede, al di là delle singole competenze in materia
di sanatoria, anche competenze di riqualificazione paesaggistica,
che sono tutt'altro che di secondaria importanza.
Per quanto ci concerne, la sua risposta presenta ancora dei
caratteri di insufficienza a livello pratico-operativo, che non
soddisferanno le esigenze di chi è nelle more di applicazione di un
articolo 32 che richiede una precisa e tempestiva attuazione da
parte delle regioni, fra cui, naturalmente, la nostra.
