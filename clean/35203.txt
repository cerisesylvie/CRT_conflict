Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 2749 del 19 dicembre 2012 - Resoconto
OGGETTO N. 2749/XIII - Disegno di legge: "Modificazioni di
leggi regionali in materia di aree naturali protette e di giardini
botanici alpini".
CAPO I
MODIFICAZIONI ALLA LEGGE REGIONALE 30 LUGLIO 1991, N.
30
Articolo 1
(Modificazioni all'articolo 13 della legge regionale 30
luglio 1991, n. 30)
1. Il comma 1 dell'articolo 13 della legge regionale 30
luglio 1991, n. 30 (Norme per l'istituzione di aree naturali
protette), è sostituito dal seguente:
"1. Il consiglio di amministrazione è composto:
a) dal presidente dell'Ente Parco;
b) dal dirigente della struttura competente in materia di
aree naturali protette, o suo delegato;
c) da un rappresentante del Comune territorialmente
interessato;
d) dal direttore del Museo regionale di scienze naturali di
Saint-Pierre o suo delegato, purché componente del comitato
scientifico del Museo stesso;
e) da un rappresentante delle associazioni ambientaliste
maggiormente rappresentative operanti in Valle d'Aosta,
riconosciute con decreto del Ministro dell'ambiente ai sensi della
legge 8 luglio 1986, n. 349 (Istituzione del Ministero
dell'ambiente e norme in materia di danno ambientale).".
2. Il comma 2 dell'articolo 13 della l.r. 30/1991 è
sostituito dal seguente:
"2. In caso di ampliamento di un singolo parco naturale
interessante il territorio di altri comuni limitrofi, per una
superficie non inferiore a 500 ettari, il rappresentante di cui al
comma 1, lettera c), è scelto in accordo tra i comuni
territorialmente interessati.".
CAPO II
MODIFICAZIONI ALLA LEGGE REGIONALE 5 AGOSTO 1994, N.
40
Articolo 2
(Sostituzione dell'articolo 2 della legge regionale 5 agosto
1994, n. 40)
1. L'articolo 2 della legge regionale 5 agosto 1994, n. 40
(Contributi per la gestione dei giardini botanici alpini), è
sostituito dal seguente:
"Articolo 2
(Presentazione delle domande)
1. Per la concessione dei contributi, gli enti, le
associazioni e le fondazioni di cui all'articolo 1 devono
presentare, entro il 30 aprile di ogni anno, alla struttura
regionale competente in materia di giardini botanici alpini, di
seguito denominata struttura competente, apposita domanda
sottoscritta dal legale rappresentante.
2. Il dirigente della struttura competente, con proprio
provvedimento, individua la documentazione da allegare alle domande
di contributo.".
Articolo 3
(Sostituzione dell'articolo 3 della l.r. 40/1994)
1. L'articolo 3 della l.r. 40/1994 è sostituito dal
seguente:
"Articolo 3
(Concessione dei contributi)
1. I contributi sono concessi, compatibilmente con le
disponibilità di bilancio, nella misura massima del 70 per cento
delle spese di gestione sostenute nell'anno precedente o, in caso
di inizio attività, delle spese previste per l'anno in
corso.
2. Sono ammesse a contributo:
a) le spese per l'acquisto di materiale di consumo o di
piccola attrezzatura per la coltivazione della flora;
b) le spese per iniziative di carattere
scientifico-divulgativo, previamente concordate con la struttura
competente;
c) le spese relative al personale.
3. Il contributo è erogato previa verifica da parte della
struttura competente della regolarità e della completezza delle
domande, nonché dell'ammissibilità delle spese regolarmente
documentate, entro trenta giorni dalla presentazione della
documentazione completa.".
Articolo 4
(Sostituzione dell'articolo 4 della l.r. 40/1994)
1. L'articolo 4 della l.r. 40/1994 è sostituito dal
seguente:
"Articolo 4
(Gestione giardini alpini Paradisia e Castel Savoia)
1. La Regione eroga un contributo annuo all'Ente Parco
nazionale Gran Paradiso per la gestione del giardino alpino
Paradisia in misura non superiore al 70 per cento della relativa
spesa sostenuta, compatibilmente con la disponibilità del bilancio
regionale.
2. L'erogazione del contributo di cui al comma 1 è
subordinata alla definizione di una convenzione con l'Ente Parco
nazionale Gran Paradiso che assicuri il supporto scientifico
dell'Ente per la gestione coordinata degli altri giardini alpini
presenti sul territorio regionale.
3. Il giardino alpino Castel Savoia è gestito dalla
Regione.".
CAPO III
MODIFICAZIONI ALLA LEGGE REGIONALE 10 AGOSTO 2004, N.
14
Articolo 5
(Modificazione all'articolo 4 della legge regionale 10 agosto
2004, n. 14)
1. La lettera f) del comma 1 dell'articolo 4 della legge
regionale 10 agosto 2004, n. 14 (Nuova disciplina della Fondazione
Gran Paradiso - Grand Paradis. Abrogazione delle leggi regionali 14
aprile 1998, n. 14, e 16 novembre 1999, n. 34), è abrogata.
Articolo 6
(Modificazione all'articolo 6 della l.r. 14/2004)
1. La lettera d) del comma 1 dell'articolo 6 della l.r.
14/2004 è sostituita dalla seguente:
"d) il revisore legale.".
Articolo 7
(Sostituzione dell'articolo 9 della l.r. 14/2004)
1. L'articolo 9 della l.r. 14/2004 è sostituito dal
seguente:
"Articolo 9
(Revisore legale)
1. Il controllo sulla gestione amministrativa e contabile
della Fondazione spetta ad un revisore legale nominato dalla Giunta
regionale tra gli iscritti nel registro dei revisori contabili e
dura in carica cinque anni.
2. Il revisore legale invia annualmente alla Giunta regionale
una relazione, allegata al rendiconto, che illustra l'attività
svolta.".
Articolo 8
(Modificazione all'articolo 11 della l.r. 14/2004)
1. Al comma 2 dell'articolo 11 della l.r. 14/2004, le parole:
"entro il 30 settembre" sono sostituite dalle seguenti: "entro il
30 novembre".
CAPO IV
MODIFICAZIONI ALLA LEGGE REGIONALE 10 AGOSTO 2004, N.
16
Articolo 9
(Modificazione all'articolo 3 della legge regionale 10 agosto
2004, n. 16)
1. La lettera c) del comma 2 dell'articolo 3 della legge
regionale 10 agosto 2004, n. 16 (Nuove disposizioni in materia di
gestione e funzionamento del parco naturale Mont Avic. Abrogazione
delle leggi regionali 19 ottobre 1989, n. 66, 30 luglio 1991, n.
31, e 16 agosto 2001, n. 16), è sostituita dalla seguente:
"c) il revisore legale.".
Articolo 10
(Modificazione all'articolo 5 della l.r. 16/2004)
1. Il comma 1 dell'articolo 5 della l.r. 16/2004 è sostituito
dal seguente:
"1. Il consiglio di amministrazione è composto:
a) dal presidente;
b) dal dirigente della struttura competente in materia di
aree naturali protette, o suo delegato;
c) da un rappresentante dei Comuni di Champdepraz e
Champorcher scelto di comune accordo;
d) dal direttore del Museo regionale di scienze naturali di
Saint-Pierre o suo delegato, purché componente del comitato
scientifico del Museo stesso;
e) da un rappresentante delle associazioni ambientaliste
maggiormente rappresentative operanti in Valle d'Aosta,
riconosciute con decreto del Ministro dell'ambiente ai sensi della
legge 8 luglio 1986, n. 349 (Istituzione del Ministero
dell'ambiente e norme in materia di danno ambientale).".
Articolo 11
(Sostituzione dell'articolo 7 della l.r. 16/2004)
1. L'articolo 7 della l.r. 16/2004 è sostituito dal
seguente:
"Articolo 7
(Revisore legale)
1. Il controllo sulla gestione amministrativa e contabile
dell'ente gestore spetta a un revisore legale nominato tra gli
iscritti nel registro dei revisori contabili dalla Giunta
regionale.".
CAPO V
DISPOSIZIONI FINALI
Articolo 12
(Disposizioni finanziarie)
1. L'onere complessivo derivante dall'applicazione
dell'articolo 4, comma 1, è determinato in euro 35.000 a decorrere
dall'anno 2013.
2. L'onere di cui al comma 1 trova copertura, ai sensi
dell'articolo 21, comma 3, della legge regionale 4 agosto 2009, n.
30 (Nuove disposizioni in materia di bilancio e di contabilità
generale della Regione autonoma Valle d'Aosta/Vallée d'Aoste e
principi in materia di controllo strategico e di controllo di
gestione), sia nel bilancio di previsione della Regione per il
triennio 2012/2014, sia in quello 2013/2015, nello stato di
previsione della spesa, parte prima, nell'unità previsionale di
base 1.14.2.10 (Interventi per la tutela dei parchi e delle riserve
naturali).
3. Al finanziamento dell'onere di cui al comma 1 si provvede
mediante utilizzo di pari importo delle risorse iscritte nell'unità
previsionale di base 1.14.5.10 (Interventi per la gestione del
patrimonio forestale e faunistico) dei bilanci di cui al comma
2.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Articolo 13
(Disposizione transitoria)
1. I consigli di amministrazione e i collegi dei revisori dei
conti della Fondazione Gran Paradiso-Grand Paradis e dell'Ente
Parco naturale Mont Avic in essere alla data di entrata in vigore
della presente legge cessano al 1° marzo 2013.
Articolo 14
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président -
La parole au rapporteur, le Conseiller
Agostino.
Agostino (UV)
- Merci Présidente.
Le projet de loi concerne quelques-unes des lois du secteur
relatif aux zones naturelles protégées et aux jardins botaniques
alpins avec pour objectif de recevoir, dans le premier cas, des
dispositions nationales visant à la réduction des coûts des organes
de gestion des parcs et améliorer, dans le cas des jardins
botaniques, les procédures administratives pour leur gestion.
Si l'on va plus dans le détail, le projet de loi modifie la loi
régionale n° 30 du 30 juillet 1991 (Normes pour la création de
zones naturelles protégées), qui est la loi de référence de cette
matière, en réduisant à cinq le nombre des membres du conseil
d'administration des parcs, s'adaptant ainsi aux indications du
décret-loi n° 78 du 31 mai 2010 (Mesures urgentes en matière de
stabilisation financière et de compétitivité économique), converti
par la loi n° 122 du 30 juillet 2010, et par le décret-loi n° 201
du 6 décembre 2011 (Dispositions urgentes pour la croissance,
l'égalité et la consolidation des comptes publics) concernant la
limitation des dépenses publiques.
Gli articoli centrali, dal 2 al 5, sono invece dedicati alla
legge 5 agosto 1994, n. 40 (Contributi per la gestione dei giardini
botanici alpini), intervenendo, in questo caso, con aggiornamenti e
semplificazioni di tipo procedurale che riguardano aspetti quali:
le modalità di presentazione delle richieste di contributi, i
termini e la documentazione necessaria. L'articolo 4 è dedicato al
Giardino alpino Paradisia di Cogne e modifica la modalità di
sostegno da parte della Regione, prevedendo l'erogazione di un
contributo in misura non superiore al 70 percento dei costi di
gestione. Fino al 2011 la Regione concorreva invece alla gestione
mettendo a disposizione operai forestali per il periodo estivo, in
questo modo si adotta la stessa procedura prevista per gli altri
giardini. Assume particolare rilievo la stipulazione di una
convenzione con l'Ente Parco nazionale Gran Paradiso per
salvaguardare la collaborazione scientifica che ormai da anni è
attiva e consolidata tra la Regione e il Parco in materia di
gestione di giardini botanici alpini.
Si passa poi, con gli articoli dal 5 all'8, alla legge regionale
10 agosto 2004, n. 14 (Nuova disciplina della Fondazione Gran
Paradiso - Grand Paradis). Le modifiche recepiscono situazioni
nuove, quale l'uscita tra i soci della Fondazione dell'Associazione
professionale Guide del Parco nazionale Gran Paradiso, la riduzione
del numero dei revisori dei conti da 3 a 1 per il contenimento dei
costi o, ancora, lo spostamento della data di presentazione del
bilancio preventivo dal 30 settembre al 30 novembre come richiesto
dalla Fondazione stessa.
Gli articoli dal 9 all'11 riguardano - su questi ci saranno
degli emendamenti presentati ed illustrati dall'Assessore Isabellon
- la legge regionale 10 agosto 2004, n. 16 (Nuove disposizioni in
materia di gestione e funzionamento del Parco naturale Mont Avic) e
prevedono nuovamente modifiche destinate alla riduzione della
spesa, con la riduzione a 5 (attualmente sono 12) dei componenti
del consiglio di amministrazione e ad 1 dei revisori dei conti
(attualmente sono 3); per quanto riguarda la rappresentanza dei
Comuni territorialmente interessati, si mantiene il rappresentante
precisando che deve essere scelto di comune accordo tra i Comuni
stessi e i proprietari dei terreni inclusi nel parco.
Infine, gli ultimi articoli dal 12 al 14 sono dedicati alle
disposizioni finanziarie, alla disposizione transitoria, che
prevede che i consigli di amministrazione e i collegi attuali
rimangano in carica fino al 1° marzo 2013, e alla dichiarazione
d'urgenza.
Voglio infine dire che su questo disegno di legge in commissione
c'è stata una votazione di cinque Consiglieri a favore e due
contrari, i colleghi Fontana e Cerise, ma, dopo che l'Assessore
avrà presentato gli emendamenti che andavano verso le loro
richieste, spero che la votazione sia favorevole all'unanimità di
tutto il Consiglio. Grazie.
Presidente
- Apro la discussione generale.
La parola al Consigliere Cerise.
Cerise (ALPE)
- Chiamato in causa, non posso sottrarmi.
Solo alcune considerazioni perché il relatore ha messo in evidenza
che il sottoscritto e la collega Fontana hanno votato contro questo
provvedimento legislativo in commissione, non lo abbiamo fatto per
il piacere di votare contro...e poi auspica che dopo gli
emendamenti presentati dall'Assessore noi voteremo a favore...ma
noi voteremo a favore di questa legge, però gli emendamenti non
sono stati proposti dall'Assessore, ma da noi in commissione! Che
poi l'Assessore li abbia fatti propri mi va bene, perché noi
guardiamo l'obiettivo e non le piccole formalità. Noi avevamo
ravvisato in questa legge un vizio di fondo, nelle premesse c'è il
discorso della
spending review
e la riduzione dei consigli
di amministrazione o che...ma quando abbiamo visto che dal
consiglio di amministrazione composto da cinque membri venivano
estromesse le rappresentanze dei proprietari dei terreni
interessati...questa ci sembrava una forzatura non accettabile! Il
collega Agostino ha diligentemente preso il telefono e telefonato
per vedere - noi avevamo chiesto un rinvio, ma poi c'era l'urgenza
- se si poteva trovare una soluzione. Abbiamo detto: se c'è
qualcuno che deve rimanere fuori dal consiglio di amministrazione
del parco semmai è il direttore, perché ha una funzione
tecnico-scientifica e può partecipare nel consiglio di
amministrazione per questi aspetti, ma estromettere i proprietari
mi sembrava una forzatura non accettabile. Questo è il filo del
discorso che si è sviluppato, ma si poteva già trovare la soluzione
con un voto favorevole in commissione, bastava avere quella
sensibilità e quella pazienza e non sempre l'urgenza. "I cinque non
si toccano, il direttore del museo non si tocca", è stato riferito
così in commissione:
"il Segretario collega Agostino ha
telefonato agli uffici e gli hanno detto: "il direttore non si
tocca""
, è per questo che abbiamo votato contro, sia ben
chiaro!
Presidente
- La parola alla Consigliera Carmela
Fontana.
Fontana (PD)
- Il disegno di legge in esame modifica
alcune leggi regionali in materia di aree naturali protette e di
giardini botanici alpini. Come riferito dall'Assessore, una delle
principali finalità di tali modifiche è quella di contenere la
spesa pubblica, come disposto a livello statale. L'articolo 6 del
decreto legge n. 78/2010 prevede infatti che gli organi di
amministrazione degli enti e degli organismi pubblici siano
costituiti da non più di cinque componenti e quelli di controllo da
non più di tre componenti; di conseguenza, nella legge regionale n.
30/1991, che istituiva le aree naturali protette, si riducono da
nove a cinque i componenti del consiglio di amministrazione degli
enti parco.
Sempre al fine di contenimento della spesa, viene modificata la
legge regionale n. 14/2004, nella quale viene sostituito il
collegio dei revisori dei conti con un revisore legale, prevedendo
un revisore unico, anziché un collegio composto da tre componenti.
Analoghe modifiche sono apportate alla legge regionale n. 16/2004,
relativa al Parco naturale del Monte Avic, sempre in materia di
composizione degli organi dell'ente, anche in questo caso il
collegio dei revisori è sostituito con il revisore legale e il
consiglio di amministrazione è ridotto a cinque componenti. In
commissione il PD ha ritenuto di dover esprimere parere negativo,
perché la riduzione del numero dei componenti dei consigli di
amministrazione conseguente alle modifiche proposte aveva avuto
come conseguenza l'esclusione da tali consigli dei proprietari di
terreni inclusi nel parco, cosa da noi giudicata inopportuna. Oggi
l'Assessore ha presentato alcuni emendamenti volti a reinserire un
rappresentante dei proprietari terrieri nel consiglio di
amministrazione e, dal momento che ciò va nella direzione da noi
auspicata, il nostro gruppo esprime voto favorevole. Grazie.
Président -
La parole au Conseiller Prola.
Prola (UV)
- Merci Présidente.
Solo alcune precisazioni anche per fare il percorso effettuato
in commissione. Ci siamo trovati di fronte a questa proposta, che
era stata illustrata dall'Assessore e dal dirigente del settore
competente, dove venivano ridotti i numeri a cinque con
l'esclusione dei proprietari dei terreni. Devo dare atto che il
collega Cerise ha proposto l'audizione dei proprietari dei terreni,
su questo non c'è dubbio, cioè è stato lui a dire: "sentiamo anche
loro, perché mi sembra giusto". In effetti, nel corso
dell'audizione sono stati loro a chiedere di essere inseriti nel
consiglio di amministrazione, in quella occasione io avevo
sollevato il problema del direttore del museo, cioè dei cinque il
direttore del museo poteva essere considerato come un tecnico ed
essere escluso. Il collega Cerise ha concordato con questa
soluzione, ed è anche vero che poi il segretario ha telefonato e
subito è stata data la riposta. Ricordo ancora che il Presidente
aveva chiesto la votazione visto che doveva essere portato
urgentemente in Consiglio, ma si era impegnato con i colleghi di
maggioranza di verificare questo passaggio, per portare gli
emendamenti in commissione, due giorni dopo ve li abbiamo portati.
Solo per dire come sono andate le cose. Grazie.
Presidente
- Se non ci sono altri interventi, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
Anzitutto un ringraziamento va al relatore Agostino, che ha ben
illustrato le finalità del disegno di legge, andando a toccare i
vari punti, in particolare la gestione dei giardini botanici
alpini, le nuove normative per quel che riguarda la Fondation Grand
Paradis, su cui non mi soffermo. Per quello che riguarda le
disposizioni in materia di gestione e funzionamento del Parco
naturale del Monte Avic, qui è il caso di fare i ringraziamenti
anche ai Commissari delle Commissioni II e III non di rito, perché
c'è stato anche in questa sede un piccolo prolungamento di quello
che è il lavoro della commissione, nel senso che lavoro c'è stato,
quello che conta alla fine è la sostanza.
Ricordo che la riduzione dei componenti, che dovevano essere
obbligatoriamente cinque, arriva da dodici componenti, quindi una
discussione per arrivare a questo c'è stata anche presso i nostri
uffici, contattando tutti gli aventi diritto in precedenza, in
particolare i due Comuni che erano rappresentati e che adesso
dovranno designare un unico rappresentante. Non è quindi solo la
rappresentanza dei proprietari, c'è stata una serie di valutazioni
che hanno portato a questo. Inizialmente la valutazione
dell'ufficio era di ritenere importante, quindi questo credo sia
l'oggetto della telefonata che c'è stata nei confronti degli
uffici, la presenza strutturale nel Consiglio di amministrazione
del Museo di scienze naturali di Saint-Pierre, ma per una questione
di presenza scientifica. Evidentemente la valutazione successiva
anche a seguito delle discussioni in commissione è stata quella di
dire che può essere determinante avere la presenza dei proprietari,
naturalmente prima c'era il rappresentante dei proprietari di un
comune e dell'altro, Champorcher e Champdepraz, adesso dovranno
riunirsi ed eleggerne uno solo. Credo che non ci sia nulla di male
a rivedere le cose al fine di avere la soluzione migliore. Non
facciamo gare né di paternità, né di virtuosità, che, come vediamo
spesso, sono un po'
à la page
, quindi direi che la sostanza
è quella di avere un obiettivo che sia condiviso da tutti. Ci
saranno delle assemblee specifiche, come in passato, per designare
i rappresentanti dei proprietari, dove verranno spiegate le cose e
in particolare quale dovrà essere il loro ruolo, che è delicato ed
importante. Gli uffici sono disponibili a questi incontri e credo
che si raggiungerà il migliore risultato possibile: questo vale
anche per individuare il rappresentante dei due Comuni.
Un ringraziamento a tutti coloro che hanno partecipato alla
definizione del progetto di legge nella sua forma definitiva e
credo che il risultato conseguito sia importante. Abbiamo dovuto
applicare delle regole, questo fa parte della situazione del
momento e abbiamo cercato di farlo con la collaborazione di tutti
nel miglior modo possibile. Grazie.
Presidente
- Passiamo all'esame dell'articolato.
All'articolo 1 ci sono tre emendamenti, tra cui quello della III
Commissione, che recita:
Emendamento
La lettera c) del comma 1 dell'articolo 1 è sostituita dalla
seguente:
"c) da un rappresentante del/dei Comuni territorialmente
interessati, scelto in accordo tra i Comuni stessi;".
Do lettura degli emendamenti nn. 1 e 2 dell'Assessore Isabellon,
che recitano rispettivamente:
Emendamento
La lettera d) del comma 1 dell'articolo 1 del ddl n. 214 è
sostituita dalla seguente:
"d) da un rappresentante dei proprietari dei terreni inclusi
nel parco, designato dall'assemblea dei proprietari
stessi;".
Emendamento
Dopo il comma 2 dell'articolo 1 del ddl n. 214 è inserito il
seguente:
"2bis. Dopo il comma 6 dell'articolo 13 della l.r. 30/1991 è
aggiunto il seguente:
"6bis) Può partecipare al Consiglio di amministrazione in
relazione a tematiche di specifico interesse, senza diritto di voto
e senza oneri per l'Ente, il direttore del Museo regionale di
Scienze naturali di Saint-Pierre o suo delegato, purché componente
del comitato scientifico del Museo stesso.".
Pongo in votazione l'articolo 1 nel testo così emendato:
CAPO I
MODIFICAZIONI ALLA LEGGE REGIONALE 30 LUGLIO 1991, N.
30
Articolo 1
(Modificazioni all'articolo 13 della legge regionale 30
luglio 1991, n. 30)
1. Il comma 1 dell'articolo 13 della legge regionale 30
luglio 1991, n. 30 (Norme per l'istituzione di aree naturali
protette), è sostituito dal seguente:
"1. Il consiglio di amministrazione è composto:
a) dal presidente dell'Ente Parco;
b) dal dirigente della struttura competente in materia di
aree naturali protette, o suo delegato;
c) da un rappresentante del/dei Comuni territorialmente
interessati, scelto in accordo tra i Comuni stessi;
d) da un rappresentante dei proprietari dei terreni inclusi
nel parco, designato dall'assemblea dei proprietari stessi;
e) da un rappresentante delle associazioni ambientaliste
maggiormente rappresentative operanti in Valle d'Aosta,
riconosciute con decreto del Ministro dell'ambiente ai sensi della
legge 8 luglio 1986, n. 349 (Istituzione del Ministero
dell'ambiente e norme in materia di danno ambientale).".
2. Il comma 2 dell'articolo 13 della l.r. 30/1991 è
sostituito dal seguente:
"2. In caso di ampliamento di un singolo parco naturale
interessante il territorio di altri comuni limitrofi, per una
superficie non inferiore a 500 ettari, il rappresentante di cui al
comma 1, lettera c), è scelto in accordo tra i comuni
territorialmente interessati.".
3. Dopo il comma 6 dell'articolo 13 della l.r. 30/1991 è
aggiunto il seguente:
"6bis) Può partecipare al Consiglio di amministrazione in
relazione a tematiche di specifico interesse, senza diritto di voto
e senza oneri per l'Ente, il direttore del Museo regionale di
Scienze naturali di Saint-Pierre, o suo delegato, purché componente
del comitato scientifico del Museo stesso.".
Consiglieri presenti, votanti e favorevoli: 30
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato. Articolo 8: stesso risultato. Articolo 9: stesso
risultato.
All'articolo 10 ci sono gli emendamenti nn. 3 e 4 dell'Assessore
Isabellon, che recitano:
Emendamento
La lettera d) del comma 1 dell'articolo 10 del ddl n. 214 è
sostituita dalla seguente:
"d) da un rappresentante dei proprietari dei terreni inclusi
nel parco, designato dall'assemblea dei proprietari
stessi;".
Emendamento
Dopo il comma 1 dell'articolo 10 del ddl n. 214 è inserito il
seguente:
"1bis. Dopo il comma 5 dell'articolo 5 della l.r. 16/2004 è
aggiunto il seguente:
"5bis) Può partecipare al Consiglio di amministrazione in
relazione a tematiche di specifico interesse, senza diritto di voto
e senza oneri per l'Ente, il direttore del Museo regionale di
Scienze naturali di Saint-Pierre, o suo delegato, purché componente
del comitato scientifico del Museo stesso.".
Pongo in votazione l'articolo 10 nel testo così emendato:
Articolo 10
(Modificazione all'articolo 5 della l.r. 16/2004)
1. Il comma 1 dell'articolo 5 della l.r. 16/2004 è sostituito
dal seguente:
"1. Il consiglio di amministrazione è composto:
a) dal presidente;
b) dal dirigente della struttura competente in materia di
aree naturali protette, o suo delegato;
c) da un rappresentante dei Comuni di Champdepraz e
Champorcher scelto di comune accordo;
d) da un rappresentante dei proprietari dei terreni inclusi
nel parco, designato dall'assemblea dei proprietari stessi;
e) da un rappresentante delle associazioni ambientaliste
maggiormente rappresentative operanti in Valle d'Aosta,
riconosciute con decreto del Ministro dell'ambiente ai sensi della
legge 8 luglio 1986, n. 349 (Istituzione del Ministero
dell'ambiente e norme in materia di danno ambientale).".
"2. Dopo il comma 5 dell'articolo 5 della l.r. 16/2004 è
aggiunto il seguente:
"5bis) Può partecipare al Consiglio di amministrazione in
relazione a tematiche di specifico interesse, senza diritto di voto
e senza oneri per l'Ente, il direttore del Museo regionale di
Scienze naturali di Saint-Pierre, o suo delegato, purché componente
del comitato scientifico del Museo stesso.".
Stesso risultato. Articolo 11: stesso risultato. Articolo 12:
stesso risultato. Articolo 13: stesso risultato. Articolo 14:
stesso risultato.
Pongo in votazione la legge nel suo complesso:
Consiglieri presenti, votanti e favorevoli: 30
Il Consiglio approva all'unanimità.
