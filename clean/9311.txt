Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 330 del 15 febbraio 1989 - Resoconto
OGGETTO N. 330/IX - AVVIO DELLE ATTIVITA' DI COSTRUZIONE E
GESTIONE DEL METANODOTTO REGIONALE (Interrogazione).
PRESIDENTE: Do lettura dell'interrogazione in oggetto presentata
dai Consiglieri Mafrica e Bajocco.
INTERROGAZIONE
RIBADITA l'importanza di un rapido avvio operativo della Società
per la costruzione e la gestione del metanodotto regionale,
i sottoscritti Consiglieri regionali del Gruppo comunista
INTERROGANO
l'Assessore competente per conoscere:
1) lo stato delle procedure costitutive della Società a cui
saranno affidate le attività di costruzione e gestione del
metanodotto regionale;
2) le localizzazioni, le fasi ed i tempi previsti per i primi
interventi di costruzione delle reti secondarie del
metanodotto.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Il primo quesito riguarda lo stato delle
procedure costitutive della società, mentre il secondo concerne le
localizzazioni, le fasi ed i tempi previsti per i primi
interventi.
Alla prima domanda rispondo come segue. Per pervenire alla
costituzione della Digrava S.p.A. è necessario che i soci, come
previsto dall'articolo 2 della legge regionale 14 gennaio 1988, n.
6, deliberino la sottoscrizione della quota di capitale azionario,
nonché designino dei componenti del consiglio di amministrazione.
In data 6/12/1988, l'Assessorato ha convocato i sindaci dei comuni
interessati dalla metanizzazione, appunto per illustrare gli
sviluppi della situazione.
Nel corso di quella riunione furono anche enunciati gli
adempimenti a carico dei Comuni, che furono ribaditi, soprattutto
nei confronti di quelli assenti alla riunione, con lettera del
9/12/1988 dell'Assessorato. In particolare si segnalava la
necessità che i Comuni deliberassero la sottoscrizione della loro
quota di capitale sociale e designassero i loro rappresentanti in
seno al consiglio di amministrazione.
I comuni non sono ancora dotati del bilancio preventivo del 1989
e solo la metà di essi ha approvato l'esercizio provvisorio e
pertanto l'approvazione della sottoscrizione del capitale azionario
della Digrava sarà possibile solo dopo tali adempimenti. La
costituzione della Digrava sarà effettuata quando i soci avranno
deliberato la sottoscrizione di competenza.
I Comuni che a tutt'oggi hanno approvato la sottoscrizione del
capitale azionario sono i seguenti: Sarre, Jovençan, Chambave,
Châtillon, Saint-Vincent, Issogne, Arnad, Donnas, Pont
Saint-Martin, Verrès, Fénis, Quart, Verrayes e Gressan, per un
totale di 14 Comuni sui 26 interessati.
Per quanto concerne la seconda domanda, posso dire che
l'Italgas, in data 10 febbraio, quindi in questi ultimi giorni, ha
presentato all'Assessorato un progetto di massima per la
realizzazione del servizio di distribuzione del gas metano in Valle
d'Aosta. Da detto progetto si evince che, tenuto conto dei tempi
necessari per la costituzione della Digrava, l'inizio dei primi
interventi di costruzione delle reti secondarie avrà luogo nel
secondo semestre del corrente anno, a partire dai Comuni di
Pont-Saint-Martin, Verrès, Châtillon, Saint-Vincent e Aosta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi spiace dover rilevare che le procedure
proseguono con una certa lentezza, nel senso che i comuni non sono
molto solleciti, ed a ritardo si sta aggiungendo ulteriore ritardo.
Sembra quasi più facile far arrivare il gas dalla Siberia fino a S.
Donato Milanese, che da Pont-Saint-Martin fino ad Aosta...
ROLLANDIN (fuori microfono):
E' già arrivato.
MAFRICA (PCI):
E' arrivato, ma non lo possiamo utilizzare
e quindi è come se...
(...Interruzione del Presidente Rollandin...
... la Cogne, ma le famiglie ed i comuni. cittadini non lo
possono utilizzare.
Credo che sarebbe utile - ed in questo senso faccio un invito
all'Assessore - esaminare in Commissione il progetto presentato
dalla società, anche perché mi pare che siano solo 5 i comuni
interessati ai primi lavori. Si tratterebbe cioè di verificare se
ciò è tutto quanto è oggi possibile, oppure se è ancora possibile
avanzare qualche suggerimento per accelerare l'utilizzazione del
gas per usi domestici.
PRESIDENTE: Ha chiesto la parola l'Assessore all'Industria,
Commercio, Artigianato e Trasporti, Lanivi; ne ha facoltà.
LANIVI (ADP):
Chiederei alla cortesia del Consigliere
interpellante di accettare il rinvio dell'oggetto iscritto al punto
9 dell'ordine del giorno al primo pomeriggio di oggi.
PRESIDENTE:
Poiché il Consigliere interpellante si
dichiara d'accordo, la richiesta dell'Assessore Lanivi è accolta e
la discussione del punto 9 viene rinviata all'inizio della seduta
pomeridiana.
