Classificazione
CASA DA GIOCO



Oggetto del Consiglio n. 3048 del 5 dicembre 2017 - Resoconto
OGGETTO N. 3048/XIV - Interrogazione: "Modalità di recupero
dei crediti verso i clienti della Casa da gioco".
Rosset (Presidente) -
Punto n. 5 all'ordine del giorno.
Per la risposta, ha chiesto la parola il Presidente della Regione,
ne ha facoltà.
Viérin (UVP) -
Ringrazio il collega Cognetta, perché di
queste problematiche evidenziate si sentiva parlare, quindi è stato
utile richiedere all'azienda i dati precisi per capire che
delta
c'era - per spiegare anche ai colleghi - tra gli
assegni e/o i crediti verso i clienti di gioco alla data di arrivo
dell'amministratore unico e alla data odierna, o comunque vicino
alla nostra adunanza.
La Casinò ci ha comunicato che la gestione dei clienti ammessi
al Servizio Cassa Assegni è disciplinata da una specifica procedura
aziendale e che alla data del 24 marzo (la data coincidente con
l'arrivo dell'amministratore unico attuale) i crediti di gioco a
contenzioso ammontavano a cifre che adesso le dirò e poi le farò
avere, collega Cognetta. Crediti a contenzioso cassa assegni 8
milioni 387 mila 132,64 euro, crediti per assegni trattenuti euro 1
milione 181 mila 50 euro tondi, quindi il totale è 9 milioni 568
mila 182,64 euro; questa è la cifra al 24 marzo.
Abbiamo poi preso e richiesto i dati al 27 novembre, che è la
data coincidente con quella dell'interrogazione, tanto per far
collimare le date. I crediti di gioco a contenzioso ammontano:
quelli a cassa assegni a 9 milioni 145 mila 166,65 euro, per
assegni trattenuti (sono inferiori a prima, ma poi il totale è
superiore) a 830 mila 200 euro, quindi il totale è 9 milioni 975
mila 366,65 euro.
Rispetto a questi dati l'azienda segnala che, nel periodo preso
in esame, si è registrato un incremento dei crediti di gioco di 407
mila 184,01 euro - è il delta di queste due cifre nella forbice nel
periodo considerato - a fronte del quale nei primi undici mesi
dell'anno si è registrato un incremento positivo della raccolta di
assegni cambiati, rispetto allo stesso periodo dell'anno
precedente, pari a euro 12 milioni 728 mila 461 euro e un
trend
positivo degli assegni versati in banca, nello stesso
periodo, pari a 4 milioni 236 mila 281 euro. Questo in riferimento
alla prima domanda.
Per quanto riguarda la domanda n. 2 e la n. 3, le risposte sono
accorpate, nel senso che si richiede se, conseguentemente ai rischi
e danni di cui all'articolo 5, sia possibile individuare eventuali
responsabili e, se sì, quali siano le modalità di recupero, che poi
è la questione di merito che interessa. Conformemente a quanto
previsto dall'articolo 5 del disciplinare per la gestione della
casa da gioco, la Regione percepisce la propria quota percentuale
degli introiti al netto delle perdite sui crediti non riscossi
legati alla gestione dell'Ufficio Cassa Assegni. Le perdite sui
crediti, quindi, gravano esclusivamente sul bilancio della società,
che ne cura il recupero, affidando le pratiche ai propri legali
nelle forme di legge. Quindi non c'è, per quanto ci riguarda,
quella penalizzazione che si evince dalla sua domanda.
Presidente -
Per la replica, ha chiesto la parola il
consigliere Cognetta, ne ha facoltà.
Cognetta (M5S) -
Vede Presidente, nel rispetto dei ruoli
fra chi amministra la casa da gioco e chi invece, come noi, in
qualche modo dovrebbe fare un'attività di controllo, noto molto
importante questo passaggio, perché a volte potrebbe capitare che
l'amministratore possa far vedere che i conti migliorino, quando in
realtà ci sono debiti di gioco che sono di una cifra talmente
elevata e, anzi, vanno ad aumentare, per il quale poi questo
miglioramento effettivamente non c'è. Questo poi ci crea un danno,
perché se noi abbiamo dato, o daremo un premio rispetto a un
miglioramento dei conti fittizio, perché fatto attraverso un giro
di assegni che poi - non per colpa sua, chiaramente - non viene in
qualche modo recuperato, abbiamo un bel problema, perché abbiamo
fatto vedere che le cose stanno andando meglio, ma in realtà non è
così.
Ora, sta di fatto che c'è un articolo del codice civile, il n.
1933, secondo il quale non compete nessuna azione per il pagamento
di un debito di gioco o di scommessa, anche quando si tratta di
gioco o di scommessa non proibito. Questo vuol dire che non si può
rivalersi direttamente sul debitore, ma per questo c'è un ufficio
apposito che norma e dà, a seconda delle varie spettanze, ai
giocatori, assegnando o meno determinati importi, perché si fa una
verifica e si dice al giocatore quanto in teoria può dare. La cosa
piuttosto singolare è che, siccome sta aumentando questo valore e
siccome già in passato è venuto fuori dal bilancio che una somma
piuttosto importante che doveva essere recuperata è stata
stralciata, io mi chiedo: se questa operazione viene fatta in
maniera artificiosa, se viene fatta in modo non corretto, chi ne
risponde? Sostanzialmente era la domanda n. 2 e la domanda n. 3 a
cui non lei, ma la casa da gioco non ha risposto.
Vede Presidente, visto che lei ha la delega, faccia molta
attenzione, perché dalle notizie che ho io, so che anche in passato
in altri casinò persone che poi sono venute qui, hanno usato questa
modalità per sistemare un po' i conti: hanno artificiosamente dato
soldi a persone prive dei requisiti, per farli giocare e poi hanno
avuto problemi a riscuotere. È un pericolo molto importante questo
qui, perché lei capisce che quando una o più figure apicali in
quella società gonfiano le giocate in maniera così artificiale,
diventa un problema per tutti. Quindi questa mia interrogazione è
solo una
remarque
, perché sta accadendo questo purtroppo, e
i dati già cominciano a dimostrarlo. Parliamo di milioni di euro,
non parliamo di spiccioli, per una società che sappiamo benissimo
in che condizioni è. Quindi a maggior ragione, la parte cambio
assegni e prestiti dovrebbe essere gestita in maniera molto
oculata, cosa che invece vedo che non sta accadendo. E di questo me
ne dispiaccio.
