Classificazione
ASSISTENZA SOCIALE



Oggetto del Consiglio n. 3440 del 21 marzo 2024 - Resoconto
OGGETTO N. 3440/XVI - Interpellanza: "Intendimenti in merito
alla revisione dei criteri per l'erogazione di contributi a favore
di soggetti non autosufficienti ai sensi della legge regionale
23/2010".
Bertin (Presidente) -
Punto n. 35. Consigliera Minelli ne
ha facoltà.
Minelli (PCP) -
Più volte in questo Consiglio si sono
discusse delle iniziative, presentate da vari Consiglieri, relative
ai criteri e alle modalità per l'erogazione dei contributi a favore
di soggetti non autosufficienti, in base alla legge regionale
23/2010, da ultimo modificata dalla legge 19/2023.
A ottobre del 2023, il nostro gruppo ha presentato
un'interpellanza sul sistema di calcolo per la determinazione del
contributo per la frequenza ai centri diurni.
In quell'occasione abbiamo sottolineato la necessità di
escludere l'indennità di accompagnamento e la pensione d'invalidità
per le persone con disabilità dal calcolo del reddito ai fini Isee,
una richiesta che poi è stata recepita anche in ottemperanza della
sentenza del Consiglio di Stato n. 838.
A dicembre dell'anno scorso, la Giunta ha approvato la delibera
1524 che contiene i criteri e le modalità per l'erogazione dei
contributi; è una delibera che ha suscitato molte reazioni in
quanto affronta delle questioni che sono rilevanti, sia per le
persone con una disabilità sia per i loro familiari, prevedendo
delle precise disposizioni.
È di alcuni giorni fa, ormai più di una settimana, la notizia di
un ricorso al Tar riguardo a tale delibera, in particolare
all'allegato C, che reca le disposizioni per le persone con
disabilità gravissime o i malati di SLA; l'allegato B, a cui
facciamo riferimento in quest'iniziativa, riguarda, invece, i
contributi per il pagamento di rette in strutture
socio-assistenziali, socio-sanitarie e riabilitative, in
particolare l'articolo 5, comma 1 lettera A e poi i commi 3 e
9.
In questi commi si stabilisce che gli utenti con Isee pari a 0
pagheranno la quota minima di 10 euro giornalieri, se percettori di
indennità, assegni e pensioni di importo complessivo superiore a
4.000 euro annui.
In questo modo, usando questa modalità, a noi sembra che si
ripeta, per gli utenti che hanno quelle caratteristiche,
quell'errore perpetrato dal 2016 con la deliberazione 1311, cioè
quello di collegare la tariffa agli emolumenti, errore che credo
sia la motivazione che ha indotto poi l'Assessore stesso a proporre
la delibera 1524 approvata il 18 dicembre scorso.
Il comma 9 dell'articolo 5 recita: "Se nel nucleo familiare
risultante dall'Isee sono presenti anche il coniuge a carico o
figli a carico, deve essere garantita una situazione economica pari
al minimo vitale stabilito per l'anno di riferimento moltiplicato
per la scala di equivalenza ai fini Isee prevista per il numero di
tali familiari a carico".
Quello che noi sappiamo è che diversi utenti con disabilità non
risultano avere dei familiari a carico, non hanno coniuge, non
hanno figli, di conseguenza quello che si verifica è che a queste
persone non viene in questo modo assicurato un minimo vitale, ne
risultano in qualche maniera esclusi, e questa può essere vista - e
la vediamo come tale - come una decisione penalizzante e
discriminatoria.
Quello che chiediamo di capire è "Se l'introduzione di questo
minimo giornaliero di 10 euro richiesto a chi ha un Isee vero, ma
emolumenti superiori a 4 mila euro annui, non costituisca un
potenziale motivo d'illegalità, considerate le norme vigenti, in
particolare quella sentenza del Consiglio di Stato a cui abbiamo
già fatto riferimento in altre occasioni, e che è stata citata
anche da un documento di un'associazione per la disabilità che è
stato girato al Consiglio, cioè la sentenza n. 838 del 29 febbraio
2016".
Secondariamente, "Il motivo per cui non si sia tenuto conto di
quella minoranza di utenti che non hanno dei familiari a carico,
mentre ci si è, giustamente, preoccupati di garantire il minimo
vitale a coloro che, in possesso di disabilità, hanno comunque un
coniuge o dei figli a carico".
"Se c'è l'intenzione di rivedere questi criteri, che risultano
per alcuni penalizzanti, e che potrebbero anche essere oggetto di
ulteriori richieste di modifica della deliberazione da parte o
degli utenti stessi o dei loro familiari o delle associazioni di
riferimento", perché, come già si è verificato un ricorso per
problemi legati all'allegato C, quello che a fronte delle
segnalazioni non vorremmo è che succedesse la stessa cosa anche per
le situazioni contemplate dall'allegato B. Sarebbe spiacevole se si
arrivasse a questo, visto che ci sono state delle richieste in tal
senso.
Presidente -
Assessore Marzi, ne ha facoltà.
Marzi (SA) -
. Nelle tre domande di quest'interpellanza,
lei cita la delibera dei criteri applicativi della legge regionale
23/2010, che abbiamo cambiato l'anno scorso; il testo unico quindi
in materia d'interventi economici di sostegno e promozione sociali,
evidenziando aspetti che lei potrebbe supporre non essere equi, ma
lei è collega che studia e ascolta, quindi provo a condividere i
ragionamenti di equità applicati, grazie anche al lavoro della
struttura della dottoressa Mauro, che ringraziamo sentitamente.
È innanzitutto doveroso ricordare infatti che con tale delibera
abbiamo incrementato gli assegni di cura per l'assistenza a
familiari, anziani e minori, con disabilità grave, che abbiamo reso
maggiormente sostenibili per le famiglie le spese per mantenere a
domicilio i propri cari che necessitano di aiuto, e, sempre per
favorire la domiciliarità, che abbiamo ridotto il requisito della
residenza da otto a cinque anni, elevato le soglie Isee per
aumentare la possibilità di accesso ai contributi, incrementato
anche l'attenzione alle persone con disabilità gravissima ed estesi
contributi per la vita indipendente a tutte le forme di disabilità,
non solo più a quelle di tipo fisico e sensoriale.
Questa delibera è quindi innanzitutto frutto di un'attenta
analisi del contesto di riferimento ed è diretta ad aiutare
ulteriormente le persone in condizioni di non autosufficienza.
Per rendere appunto più favorevole per queste persone il
pagamento delle rette nelle strutture socio-assistenziali,
socio-sanitarie e riabilitative, siamo intervenuti al di fuori di
quanto previsto dall'Isee, escludendo dal calcolo le indennità di
accompagnamento e di sostegno personale.
Abbiamo quindi tenuto conto delle varie situazioni di bisogno di
queste persone introducendo, a vantaggio degli utenti, una
significativa franchigia per le esigenze personali di qualsiasi
tipo.
È stata una scelta voluta e a sostegno di coloro che non
dispongono di altre entrate oltre a quelle risultanti dall'Isee,
che sono destinate al pagamento della retta per la struttura.
Questa scelta ha per forza di cose comportato oneri aggiuntivi
che la Regione ha deciso di sostenere direttamente e totalmente a
proprio carico, a fronte di queste significative agevolazioni.
Per coloro invece che possono disporre di altre entrate, di
indennità di accompagnamento, di assegni o pensioni d'invalidità,
si è previsto il pagamento di una quota minima giornaliera pari a
10 euro. Si tratta di un importo che ha il significato di
contribuire alle spese per i pasti consumati in struttura, pasti
che tutte le persone, indipendentemente dalla presenza o meno di
disabilità, sostengono anche al proprio domicilio.
Evidenziamo che, in particolari situazioni che richiedono
maggiori aiuti, è prevista comunque la possibilità di aumentare il
contributo. Per tali casi, motivati e documentati con apposita
relazione del servizio sociale, l'aiuto può arrivare anche a
coprire interamente il costo della retta.
L'allegato B della delibera di cui trattasi è stato oggetto di
richiesta di chiarimenti da parte del Codacons; gli uffici hanno
fornito i chiarimenti richiesti e a breve ci saranno interlocuzioni
con il Codacons stesso.
La disciplina del minimo vitale è analoga a quella per i servizi
in struttura a favore delle persone anziane. La finalità è quella
di garantire una somma minima per la sussistenza dei familiari che
sono in carico al beneficiario e che restano al domicilio.
Il minimo vitale deve quindi essere adeguato rispetto al numero
di componenti del nucleo familiare risultanti dall'Isee, nel caso
di un coniuge o di figli a carico, quindi il minimo vitale viene
moltiplicato per un coefficiente che tiene conto del numero di
familiari a carico.
Spesso la composizione del nucleo comprende coniuge o figli che
sono in grado di mantenersi da soli e in tali casi non è motivato e
giustificato corrispondere una somma pari al minimo vitale a chi
non ne ha necessità.
Per cui quello che con la 23 abbiamo fatto, compreso
quest'aspetto che, tra l'altro, collega Minelli, tiene conto solo
delle strutture gestite a livello pubblico; su quelle non gestite a
livello pubblico - paradossale - si potrebbe a oggi applicare un
criterio di disequità ma, guarda caso, di questo non si parla
ancora.
Presidente -
Consigliera Minelli per la replica, ne ha
facoltà.
Minelli (PCP) -
Sulle cose che lei sta dicendo riguardo
alle caratteristiche della delibera che è stata votata a dicembre
2023, cioè sulle positività di questa delibera, non discutiamo
assolutamente, perché è una delibera che è assolutamente
migliorativa di quella precedente ma, come ho detto, andava anche a
correggere un errore che si era perpetrato nel tempo e
quest'esclusione delle indennità dal calcolo per la retta era una
cosa che avevamo sottolineato molto tempo fa e che effettivamente è
stata recepita.
Sono poi state date delle significative agevolazioni, lei dice,
e concordiamo che questa cosa è sicuramente migliorativa.
Sulla questione però per esempio della quota dei 10 euro, lei
dice 10 euro al giorno che vanno per i pasti, sappiamo che questo
era già stato evidenziato all'associazione che aveva chiesto
chiarimenti, però quello che a noi risulta è che i pasti sono già
compresi nella retta mentre nella delibera, quella nuova che le
abbiamo citato, non si parla di 10 euro per i pasti, questa cosa
non è scritta.
Bene quindi che ci sarà prossimamente un'interlocuzione con il
Codacons, però questa cifra è già prevista nella retta.
Sulla questione del minimo vitale, lei ci dice che deve essere
calcolato sulla composizione del nucleo familiare, però quello che
io rilevo è che, con la nuova disposizione, il minimo vitale viene
assicurato alle persone anziane con dei familiari a carico e non
viene previsto invece per tutte quelle persone che sono giovani,
che non hanno una famiglia e che vivono con i genitori, che
ovviamente provvederanno a loro, come fanno sempre, però queste
persone non hanno questa garanzia, lei dice che possono chiedere
aumenti del contributo - tramite, immagino, gli assistenti sociali
- se c'è una situazione economica particolarmente critica, io però
credo che questo sia un diritto, quello di avere il minimo vitale,
che queste persone devono avere come le persone anziane.
Il fatto che siano molti di più gli anziani e pochi i giovani
non può essere una questione da tenere in considerazione, è vero
che purtroppo, perché viviamo una società di questo tipo, anche gli
anziani con disabilità sono di più e di meno gli altri, però
dovrebbe proprio essere un diritto. Io credo che sia una questione
anche di rispetto di diritti costituzionali.
Mi sembra che alla terza domanda lei sostanzialmente non abbia
risposto ma era implicita la risposta: non c'è l'intenzione di
rivedere questi criteri e io temo che ci sarà una richiesta da
parte di chi è interessato di fare una modifica, spero che non si
arrivi a dover assistere anche a dei ricorsi, però mi pare che gli
estremi ci potrebbero addirittura essere.
