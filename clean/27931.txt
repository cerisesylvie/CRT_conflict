Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 327 del 14 dicembre 1970 - Resoconto
OGGETTO N. 327/70 - Ratifica di deliberazioni adottate in via
d'urgenza dalla Giunta regionale.
Oggetto n. 4527 in data 4.12.1970: Concessione di un
contributo di Lire 2.800.000 al Comune di Fontainemore nelle spese
per la rimozione di massi pericolanti sulla strada di Ryes.
Approvazione e impegno di spesa.
Fosson (U.V.)
- Osservazioni? Nessuna? Approvata.
Oggetto n. 4564 in data 9.12.1970: Concessione di sussidi di
studio a Lavoratori-Studenti che frequentano corsi serali per
Geometri e Ragionieri presso l'Istituto Tecnico "I. Manzetti", di
Aosta. Approvazione ed impegno di spesa.
Fosson (U.V.)
- Osservazioni? Nessuna? Approvata.
Manganoni (P.C.I.)
- Qui ce n'è una mezza dozzina di
ratifiche, di delibere da ratificare, che si sono accumulate da un
paio di mesi.
Sulla questione dei sussidi qui vengono assegnati, almeno in
base alla delibera 4398, in base al reddito accertato, cioè, in
altri termini, in base alle denunce "Vanoni".
Andrione (U.V.)
- Siamo alla delibera n. 4564.
Manganoni (P.C.I.)
- L'allegato 22?
Fosson (U.V.)
- Sì, ma quello distribuito oggi viene
dopo.
Manganoni (P.C.I.)
- L'allegato 14?
Fosson (U.V.)
- No, 22.
Manganoni (P.C.I.)
- Ah, eccolo qua l'allegato 22. Se le
ratifiche le facessimo ogni Consiglio, invece queste si accumulano:
qui ce ne sono sei avete detto, no?
Oggetto n.
4578 in data 9.12.1970: Insegnanti Scuole
Elementari Sussidiate -Regolarizzazione delle posizioni
previdenziali ed assistenziali. Approvazione e finanziamento di
spesa.
Fosson (U.V.)
- Osservazioni? Nessuna? Approvata.
Oggetto n. 4273 in data 25.11.1970: Istituzione di una mensa
ad uso degli studenti della Scuola Media "Jean-Baptiste Cerlogne"
di Aosta. Approvazione e finanziamento di spesa.
Chamonin (M.A.V.)
- Io vorrei alcune informazioni: la
spesa è di 2.400.000, ma cosa comporta questa spesa da parte della
Regione? Perché vedo che nel deliberato si dice: "Di stabilire che
le somme versate dagli studenti per l'acquisto dei buoni pasto
siano introitate al Cap. 41 ecc.", sono gli studenti cha pagano?
Prima della risposta vorrei ancora dire una cosa, anzi due cose: in
questa parte non c'è niente che riguarda le bevande e io suggerirei
anche, vista la enorme disponibilità anche di frutta che c'è in
giro, se la Regione potesse dare molta frutta, anche gratuitamente,
perché ce n'è in giro della roba da comprare. Intendiamoci bene, o
sarebbe anche un modo di acquistare anche un po' di produzione che
magari è lì giacente e sta marcendo nei vari magazzini e depositi
dei vari agricoltori; così pure per le bevande, per esempio un
bicchiere di latte chi lo vuole potrebbe anche prenderlo, mi pare
che sarebbe anche una cosa che si potrebbe fare.
Sulla questione dei buoni che gli studenti - almeno vedo qui -
devono acquistare o versare, non ho capito molto bene.
Lustrissy (D.P.)
- Non è abbastanza chiara la
deliberazione, il testo non l'hai letto? No, il costo del pasto
sono 800 lire, 200 lire a carico degli studenti e 600 lire a carico
dell'Amministrazione regionale, è scritto nella prima pagina.
Per quanto riguarda le bevande e la distribuzione di frutta,
questo non è che dipenda da noi, perché noi facciamo le convenzioni
con diversi ristoranti, però nella convenzione si stabilisce che il
ristorante fornisca una determinata quantità di grammi di frutta e
altro, e il ristorante ne dovrebbe tenere conto poi nella
somministrazione degli alimenti.
Germano (P.C.I.)
- Io vorrei chiedere quanti erano gli
studenti che fruiscono di questo servizio, quanti sono gli studenti
del biennio che fruiscono di quest'altra mensa, mi pare,
all'Ambassador? Non è conveniente esaminare questi dati come
Regione? Ci sarebbe un grosso risparmio e la sicurezza di aver cibi
sicuri e ciò nella gestione di una mensa, non è una cosa da
prospettarsi?
Lustrissy (D.P.)
- Lo stiamo prospettando nella
costruzione dove sorgerà l'Istituto Magistrale, è prevista anche
una mensa che sarà poi appaltata o gestita dalla Regione
direttamente, si prevede la mensa lì anche per tutti gli studenti
pendolari.
Germano (P.C.I.)
- Ho visto, per esempio, che a Torino ci
sono mense aziendali di fabbriche i cui costi sono 500 lire, 570, e
con cibi nutrienti, garantiti, sicuri, ecc., con il servizio di
mille persone in dieci minuti.
Lustrissy (D.P.)
- ...che sono iscritti per la messa sono
120, gli studenti del biennio: poi stiamo vedendo il problema del
triennio superiore, stiamo trattando con la Cogne per avere dei
locali a disposizione accanto alla mensa che già funziona.
Fosson (U.V.)
- Allora, altre osservazioni? Allora,
approvata.
Oggetto n. 4393 in data 2.12.1970 - Concessione di sussidi ed
assegni di studio a studenti universitari meritevoli e bisognosi.
Approvazione di spesa e del regolamento di attribuzione.
Manganoni (P.C.I.)
- Negli anni scorsi, io ho avuto
occasione di consultare l'elenco dei sussidi dati agli studenti
universitari e ho osservato alcuni nomi che, se fossero resi
pubblici, solleverebbero delle legittime critiche
all'Amministrazione regionale.
Ora, mi si è risposto - non mi riferisco a questa Giunta, ma a
quella degli anni precedenti - ora mi si è risposto: "Ma noi
consideriamo il reddito annuo accertato". Questo reddito annuo
accertato viene rilevato dalle cosiddette denunce "Vanoni" no? Da
cosa?
(voce Assessore Lustrissy)
...ho capito, ma sempre
dall'Ufficio del Registro, dagli uffici statali no? Beh, io vorrei
sapere: questo reddito accertato come viene accertato? Questa è la
domanda: poi in base alla riposta che mi si darà...
Lustrissy (D.P.)
- ...ma, io non so cosa sia successo
negli anni passati, ai quali ti riferisci. Noi, dall'anno scorso,
abbiamo istituito una Commissione di studenti universitari che ha
esaminato le domande, la Commissione non solo si è basata sul
reddito definito e concordato, quando era possibile, quando era
disponibile, presso l'Ufficio delle Imposte, ma molte volte è
andata a fare, personalmente, gli accertamenti. La Commissione,
perciò, ha integrato l'accertamento dell'Ufficio Imposte di tutti
quegli elementi di valutazione oggettiva che potevano essere
reperiti, cioè non ci si fida esclusivamente della denuncia del
reddito così come viene presentato, ma essa viene integrata da
ulteriori elementi, da dati in possesso dei membri stessi della
Commissione, da accertamenti demandati ai membri stessi della
Commissione. Si tenta, cioè, per lo meno di evitare - e questo mi
pare che l'anno scorso sia stato evitato - di dare, non so, il
presalario - come succede in campo nazionale - a degli studenti che
appartengono a famiglie che non sono bisognose.
Manganoni (P.C.I.)
- È avvenuto da un anno, dici,
dall'anno scorso; ecco, questo mi fa piacere, prima non avveniva,
però, questo. Ecco, perché su questo elenco si era visto - parlo di
alcuni anni fa, io quell'elenco non ce l'ho qui, di diversi anni fa
- vi erano dei nomi che effettivamente, lasciavano molto
perplessi.
Noi sappiamo che i redditi, se vengono accertati anche da una
Commissione, come diceva adesso l'Assessore, sta bene, ma se noi
stiamo ai redditi denunciati o concordati della "Vanoni", noi
sappiamo che quelli a reddito fisso, i prestatori d'opera e lì non
scappano di una lira e sappiamo quali sono gli evasori. Quindi,
attenendoci a quei dati, noi avremmo concesso dei sussidi per la
frequenza dell'Università a dei figli di certi papà i quali non
avrebbero assolutamente avuto bisogno di sussidi per
universitari.
Quindi, se è stato adottato questo nuovo criterio, allora mi
felicito e l'osservazione che io facevo alla Giunta cade perché non
si verificano più questi inconvenienti che si verificavano in
precedenza.
Fosson (U.V.)
- Va bene, allora approvata. Passiamo
all'ultima ratifica di Giunta.
Oggetto n. 4450 in data 2.12.1970 - Concessione al Comune di
Sarre di un contributo di Lire 16.000.000 per l'acquisto di un
appezzamento di terreno destinato alla costruzione di un campo
sportivo. Approvazione ed impegno di spesa.
Fosson (U.V.)
- Osservazioni?
Mappelli (D.C.)
- Io ho aspettato quest'ultima delibera
in via di urgenza per attirare l'attenzione del Consiglio, così
senza voler rimproverare, ma almeno nel richiamare con quale
leggerezza vengono portati avanti questi provvedimenti; infatti, se
noi diamo una occhiata a quest'ultimo gruppo di delibere noi le
vediamo in data 2 dicembre, per quanto riguarda le ultime due, 25
di novembre per la terz'ultima.
Abbiamo avuto il Consiglio di oggi, ne abbiamo un altro
mercoledì, se ne prevede un altro verso fine mese; abbiamo avuto il
12, il 14, il 27 e il 30 di novembre, dunque nel giro di 40-45
giornate lavorative, anche 50, cari signori, abbiamo avuto ben nove
Consigli e non riesco a capire - ed è qui che vorrei l'attenzione
di tutti quanti - come si debba, così, portare in via di urgenza un
problema proprio come questo. Sia ben chiaro non è che siamo
contrari - questo lo ripeto al fine di evitare interpretazioni
errate - dal mio punto di vista non è che noi siamo contrari a
questo provvedimento, io ritengo di interpretare un po' il
pensiero, forse, di chi appartiene a questo mio partito, ecc. nel
dire, nel sottolineare che l'amico Assessore Milanesio, porta
avanti dei problemi con estrema leggerezza. Quando noi un'ora fa,
forse anche meno, abbiamo sentito il Consigliere Manganoni
lamentare - non è che lo dica io, lo diceva Manganoni - che a
Donnaz, Pont St. Martin non hanno un campo sportivo, che vi sono
circa 6.000 anime in quella zona, e quando il Presidente Dujany - e
qui me ne felicito - ebbe a sottolineare il fatto che fra una
decina di giorni anche questo problema verrà affrontato, lo stesso
Consigliere Freppaz ebbe a sottolineare che la Commissione al
turismo ha studiato dei comprensori e quanto prima verranno
sottoposti al Consiglio per una valutazione globale del problema
delle attrezzature turistiche.
Orbene io ripeto, so - così per sentito dire - che questa zona
il Comune di Sarre l'ha predestinata come zona di infrastrutture
turistiche, sportive. È chiaro, pertanto, che il campo sportivo di
Sarre, verrà collocato più o meno in quella zona, però, egregi
signori, qui ci sono due cosette che sono chiare fino ad un certo
punto; 17.000 metri quadri e 16.000.000 di spesa, d'accordo, però,
oltre a questo non c'è niente, oltre questo non c'è assolutamente
niente. Ora, io dico se - e noi qui dobbiamo dare il buon esempio -
diremo, per essere chiaro, che noi voteremo, per quanto mi
riguarda, a favore di questo provvedimento, però non è altrettanto
chiaro il sistema, perché la parola discriminazione suona male, ma
è chiaro che suonerà sempre male fin quando noi non riusciremo a
fare una politica generale per questi provvedimenti. Sono anni,
sono anni - io non ho bisogno che nessuno me lo ricordi - lo
ammetto, avremo sbagliato, perché, o Dio, si deve ammettere quando
uno non era proprio al cento per cento. È altrettanto vero, però,
che il Consiglio aveva richiamato l'attenzione della Giunta una
volta dopo l'altra per fare un programma, un programma generale, un
quadro generale di impianti sportivi; orbene, la Commissione al
turismo sta studiando, sta venendo a capo di questo problema. Gli
stessi Consiglieri e lo stesso Presidente della Giunta ammettono
che vi sono trattative e dunque vi è una volontà di portare avanti
globalmente questo problema e ci si trova con un pezzo di carta di
44 righe il quale dice: lì ci vogliono 16 milioni. Abbiate
pazienza, ma è questa la nuova politica di programmazione per
quanto riguarda gli impianti sportivi?
Io, questo lo richiamo con estrema franchezza, serenità e
serietà all'attenzione di tutti i Consiglieri, poi noi voteremo a
favore, almeno siamo tutti d'accordo, però devo e voglio
sottolineare che qui l'amico Assessore Milanesio zoppica ancora una
volta, malgrado poi dopo se la prenda a male.
Io non ne faccio una questione personale, però sul piano
amministrativo e sul piano di quello che deve essere il senso di
responsabilità nei confronti di tutta la nostra popolazione per
questo provvedimento la cosa non è stata portata avanti da parte
dell'Amministrazione regionale con quella serietà e con quella
lucidità che dovrebbero avere questi tipi di interventi.
Senza rimproverare, io volevo sottolineare questo aspetto e per
me va bene lo stesso.
Tonino (P.S.I.U.P.)
- Dunque io sono d'accordo su questo
contributo e sono anche d'accordo di creare quei comprensori per le
attrezzature sportive in basse Valle, è impensabile creare 74 campi
sportivi in tutta la Valle, bisogna, appunto, creare dei
comprensori.
Ed è appunto per questo che io vorrei solo un impegno da parte
dell'Assessore per quanto riguarda le attrezzature sportive in
bassa Valle, credo che i Comuni di Pont St. Martin, di Donnaz e di
Hône abbiamo ormai costituito il consorzio, il consorzio per il
campo sportivo, come indicato da voi no? Da qui all'acquisto dei
terreni il passo è breve e parte di quel terreno è già stato
trattato e parte è in trattativa; bisogna che sul prossimo bilancio
del 1971 sia impegnata la somma necessaria per l'acquisto dei
terreni e per la costruzione del campo stesso. Assessore Milanesio
non so se ha capito.
Chamonin (M.A.V.
) - Il Presidente della Giunta e
l'Assessore mi vorranno scusare se io chiederò un qualche cosa in
merito a questo, non particolarmente perché risiedo nel Comune
interessato, ma vedo che noi diamo 16 milioni a Sarre per
l'acquisto di questo terreno, che costerà già al Comune di Sarre 15
milioni, oltre alle spese per gli atti notarili di
compravendita.
Ora, mi pare che, se si fa trenta si dovrebbe anche fare
trentuno, e si dovrebbe anche dare al Comune l'equivalente delle
spese per l'acquisizione, cioè le spese per l'atto notarile; in
secondo luogo, vedo che, al punto terzo del deliberato si dice: "di
stabilire che alla liquidazione del contributo stesso si provveda,
su richiesta dell'Assessore al turismo, ad avvenuto perfezionamento
degli atti relativi all'acquisto dell'area di terreno di cui si
tratta". Mi pare che sarebbe forse bene, una volta definita la
spesa e avuta la certezza che il Comune pagherà 16 milioni,
darglieli prima, perché non vedo come potrebbe il Comune reperire
16 milioni più le spese notarili, ecc. pagare il tutto ed aspettare
dopo la liquidazione.
Ecco, io chiederei queste due cose.
Chabod (D.C.)
- Io non sono contrario al contributo al
Comune di Sarre, sia ben chiaro. Visto, però, che Freppaz, il
Consigliere Freppaz aveva detto un momentino fa che c'era tutto uno
studio, trovo strano che si diano proprio adesso, in questi giorni,
16 milioni prima di portare tutto lo studio all'esame del
Consiglio
... (voce Presidente Dujany
) ...ma lasciami parlare
Dujany, Presidente, pardon, allora insomma vorrei che tutta questa
cosa venisse portata su un piano molto più vasto di
programmazione.
Freppaz (U.V.)
- Devo chiarire a questo punto che Sarre
ha una scadenza e questa scadenza è al 31 dicembre, per conseguenza
non è che si possa aspettare la realizzazione dei comprensori, ecc.
Sarre farà da centro ad un comprensorio, ma non è che si possa
aspettare per questo; la somma dobbiamo darla al Comune in quanto
che ha delle scadenze per l'acquisto del terreno, le scadenze sono
al 31 dicembre.
Fosson (U.V.)
- Forse se aspetta la replica
dell'Assessore non avrà più bisogno di prendere la parola dopo per
chiedere dei chiarimenti. La parola all'Assessore Milanesio.
Milanesio (P.S.I.)
- Ma non so, Consigliere Mappelli, hai
fatto un bel discorso, bravo! Voglio solo dire questo: bravo,
bravo, hai fatto un bel discorso e mi fa piacere, sei un buon
oratore! Volevo solo dire...
(voce Consigliere Mappelli)
...volevo solo dire, mi sono permesso, e la Giunta si è permessa,
io - di questo Mappelli te ne chiediamo tutti scusa, non in
ginocchio perché è un po' scomodo - ci siamo permessi, poiché la
Commissione turismo - su proposta dell'Assessorato, dopo ampia
discussione - ha già stabilito all'unanimità ed era presente anche
il Consigliere Quaizier quel giorno; - ora so, così, che tra di voi
non riuscite molto spesso ad interloquire, a discutere, a
comunicare - però Quaizier era presente e rappresenta la Democrazia
Cristiana lì dentro, non rappresenta solo sé stesso. Quindi,
abbiamo deciso all'unanimità una programmazione. Queste
attrezzature sportive, sono state decise all'unanimità dalla
Commissione, questa proposta è stata portata in Giunta che l'ha
fatta propria e arriverà in un prossimo Consiglio.
Ora, nell'ambito di questa discussione il Comune di Sarre era il
centro di un comprensorio e per il Comune di Sarre si indicava la
costruzione di un campo sportivo con certe caratteristiche per una
certa zona.
Ora, come ha già detto prima il Consigliere Freppaz, che ha
anticipato una risposta che era la sola che vi posso dare, poiché
vi era un compromesso stipulato dal Comune per l'acquisto di queste
aree ad un prezzo che non è eccessivo, perché sono neanche mille
lire al metro, e, poiché questo compromesso scadeva il 31 dicembre,
abbiamo ritenuto dover procedere in via d'urgenza con deliberazione
di Giunta, tenuto conto che questo campo, in quel luogo, non
contrastava con le decisioni assunte dalla Commissione e accettate
dalla Giunta. Non si è trattato, quindi, di un provvedimento
facilone, - non so, come hai detto tu, episodico, non è stata una
improvvisazione - è una cosa che si inserisce in un quadro generale
- o leggero come hai detto - si inserisce in un quadro generale e
per questo è stato portato in via d'urgenza.
Voglio dire al Consigliere Tonino che la Giunta ha già approvato
e dovrebbe portare all'ultimo Consiglio dell'anno, un contributo
per quei campi che sono già a posto: tra questi c'è anche Donnaz,
con un primo stanziamento di 15 milioni su questo anno di acquisto
di terreni. Si tratta di un primo stanziamento, di un primo
accantonamento, perché non c'erano più molti denari, molti fondi,
riservandosi poi, nel 1971, di fare ulteriori stanziamenti per
portare avanti quei campi che sono in condizioni di essere
acquisiti come aree e di essere ultimati.
Il Consigliere Chamonin mi ha chiesto come mai, si davano solo
16 milioni e non si pagavano le spese di rogito, l'atto notarile,
ecc. ecc. Di solito non paghiamo quelle spese, di solito non le
paghiamo, poi, tra l'altro, si tratta di un contributo, non
possiamo dare la totalità: per un contributo si può arrivare anche
al 98%, ma mai al 100%. Il dispositivo del deliberato prevede di:
"stabilire che alla liquidazione del contributo stesso si provveda
su richiesta dell'Assessore ad avvenuto perfezionamento degli atti
relativi all'acquisto dell'area di terreno di cui si tratta". Beh,
evidentemente, se non hanno stipulato l'atto è chiaro che noi non
gli diamo i denari, evidentemente, essendoci questa promessa di
contributo, il Comune potrà stipulare l'atto perché gli eventuali
venditori di questo terreno si fideranno di una deliberazione
consiliare che, ad un certo punto, garantisce uno stanziamento a
tal uopo.
Ecco, non vorremmo portare delle innovazioni, il contributo si
dà sempre o ad opera eseguita o a stati di avanzamento di
quest'opera oppure ad atti stipulati e concretizzati; lo abbiamo
sempre fatto per tutti, non vorremmo innovare in questo caso, anche
se il Comune di Sarre sta particolarmente a cuore al Consigliere
Chamonin.
Chamonin (M.A.V.)
- Sarebbe facilmente risolvibile questa
questione se la Giunta, se la Regione mandasse il funzionario
addetto o il suo tesoriere con un mandato ben preciso e con i
dindini pronti da passare agli interessati al momento della stipula
dell'atto.
Milanesio (P.S.I.)
- Senz'altro, non contrasta con questa
deliberazione, perché, ad avvenuta stipulazione, può voler
significare dieci minuti dopo, un minuto dopo la firma di un
atto.
Fosson (U.V.
) - Il Consigliere Chabod vuole ancora
parlare?
Chabod (D.C.
) - Solo due parole. Mi fa piacere tutto
questo, perché so che il comune di Villeneuve sta per fare un
compromesso con dei proprietari di terreni di Villeneuve, così
almeno il compromesso di Villeneuve spero varrà, come scadenza,
come quello di Sarre.
Milanesio (P.S.I.)
- Qui se vogliano fare dell'umorismo
ridiamo tutti, io, però, vorrei solo ricordare una cosa: che questo
campo è stato autorizzato dal CONI e ha avuto l'autorizzazione del
Genio Civile, occorrono le prescritte autorizzazioni. Non è che uno
si alza al mattino e dice: io faccio un campo sportivo lì, fa un
compromesso, viene qui e ti chiede i soldi, scusatemi.
Fosson (U.V.)
- Va bene, allora mi pare che sono stati
forniti tutti i dati, tutti i chiarimenti. Quindi possiamo darlo
per approvato. Chi è d'accordo alzi la mano. Contrari? Astenuti?
Nessuno. Il provvedimento è approvato all'unanimità.
