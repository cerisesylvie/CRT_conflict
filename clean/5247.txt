Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 139 del 10 marzo 1983 - Resoconto
OGGETTO N. 139/VII - INIZIATIVE PER INTEGRARE L'ANNUALE FIERA
DI S.ORSO PER FAVORIRE L'ARTIGIANATO VALDOSTANO -
(Interrogazione).
PRESIDENTE:
Do lettura dell'interrogazione presentata dal
Consigliere Pedrini:
INTERROGAZIONE
Il sottoscritto Consigliere regionale liberale, sentite per
l'ennesima volta le numerose lagnanze sia da parte degli espositori
che, in particolare, dai visitatori, in riferimento alla Fiera di
S.Orso ed alla sua brevità di tempo;
INTERROGA
il Presidente della Giunta e l'Assessore all'Industria per
sapere se non vi è in programma qualche novità in calce a questa
grandiosa manifestazione e se non ritenga mettere a disposizione
degli artigiani e degli artisti valdostani, locali idonei al fine
di creare, a rotazione, un centro permanente di esposizione
dell'arte della nostra Regione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
La Fiera di S.Orso quest'anno ha avuto
luogo per due interi giorni, mentre negli anni precedenti durava un
giorno e mezzo e prima ancora un solo giorno. Inoltre quest'anno è
stata organizzata una pre-fiera per il giorno di sabato 29 gennaio
con ben otto mostre dislocate nel centro storico. La sede della
Fiera che una volta era limitata alla zona dalle Porte Pretoriane
alla prima parte di Via S.Anselmo è stata ampliata, comprendendo
tutta la via fino all'Arco d'Augusto, parte della Via S.Orso, Via
Vevey, Piazza Plouves, Via Porte Pretoriane, i Portici di Piazza
Chanoux e Via Xavier de Maistre.
Nel rilevare il particolare successo delle mostre collaterali
citate in mancanza di musei e centri di arte e tradizione popolari,
riferisco che sono allo studio da tempo tali realizzazioni. Si fa
presente che esistono in Valle ben sette mostre vendite di
elaborato di artigianato tipico, nonchè delle nuove iniziative che
sono in fase di realizzazione, quale una serie di personali degli
scultori migliori, con corsi vari, partecipazione alla Mostra
internazionale dell'Artigianato di Firenze.
PRESIDENTE:
Ha chiesto di parlare il Consigliere Pedrini.
Ne ha facoltà.
PEDRINI - (Ind. P.L.I.):
Prendo atto di quanto ha detto
l'Assessore e sono d'accordo con lui, ma la domanda era se non si
riteneva di mettere eventualmente a disposizione dei locali per una
mostra permanente. Questo rientra in un più vasto programma che il
Presidente della Giunta ricorderà, in quanto se ne era già parlato
una volta anni fa, dicendo che non sono indubbiamente i sette punti
di vendita dell'artigianato valdostano quelli che fanno testo,
perchè se andate a vedere in questi sette punti, tranne forse
Aosta, negli altri c'è solo la paccottiglia di quello che è
l'artigianato valdostano. Se volete un pezzo come Dio comanda o lo
trovate alla Fiera di S.Orso o dovete andarlo a cercare in casa
dell'artigiano, che non vuole squalificarsi portando i suoi oggetti
a questi punti di vendita.
Mi dichiaro soddisfatto perchè mi basta di vedere la volontà di
questa Giunta e del suo Presidente di creare qualcosa di valido; ne
informeremo dovutamente l'opinione pubblica che mi ha spinto a
presentare questa interrogazione.
ORE 10,06 PRESIDENZA DEL VICE-PRESIDENTE FAVAL
