Classificazione
CASA DA GIOCO



Oggetto del Consiglio n. 1154 del 23 febbraio 2005 - Resoconto
OGGETTO N. 1154/XII - Notizie sulla individuazione di un manager
presso la Casa da gioco di Saint-Vincent. (Interrogazione)
Interrogazione
Appreso dalla stampa locale che il Consiglio di
Amministrazione del Casinò avrebbe incaricato una società
specializzata per la scelta di un manager da porre al vertice della
Casa da Gioco di St. Vincent;
Appreso inoltre che detta società avrebbe indicato un solo
candidato a detta carica (di Direttore generale o di Direttore
amministrativo?);
Osservato che detta vicenda si colloca in un quadro di
confusione generale, riguardante i rapporti fra Azionisti e
Consiglio di Amministrazione, le scelte circa una gestione
"verticale" od "orizzontale" della Casa da gioco, i criteri per
l'assunzione dei dirigenti;
Ritenuto opportuno ottenere un minimo di chiarezza al
riguardo;
il sottoscritto Consigliere regionale
Interroga
Il Presidente della Regione per sapere:
1) se l'Amministrazione regionale è sempre a favore di una
gestione "orizzontale" della Casa da gioco di St. Vincent o se
abbia cambiato opinione;
2) in cosa si differenzierebbe il ruolo di un Direttore
generale rispetto a quello di un Direttore amministrativo e se, per
quest'ultimo, varrebbero gli stessi requisiti normativi stabiliti
per il primo;
3) qual è la società che ha compiuto l'indagine per
l'individuazione di un manager di "vertice", in cosa è consistita
la ricerca e come la società incaricata ha motivato le proprie
conclusioni.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Il Consigliere Curtaz richiede una serie di
informazioni attinenti all'attività del Consiglio di
amministrazione della "Casinò S.p.a.", cosa che ha comportato la
richiesta di informazioni circa l'attività e circa le decisioni in
merito, per cui di fronte al primo quesito devo premettere che
l'Amministrazione regionale non è nella sua veste di azionista un
soggetto che interviene nella gestione; può valutare positivamente
o negativamente i risultati di un'amministrazione e
conseguentemente assumere delle decisioni, perché l'attribuzione di
una fiducia al Consiglio di amministrazione presuppone
l'attribuzione di deleghe di competenza, se queste verranno
amministrate bene o male, sarà oggetto di valutazione al termine,
ma lo dico come premessa metodologica: non è l'Amministrazione
regionale che deve gestire.
Nel merito ho chiesto un parere al Consiglio di amministrazione,
se è favorevole o non è favorevole; mi si dice che la struttura
organizzativa di vertice della casa da gioco continua ad essere di
tipo orizzontale con attribuzione di specifiche deleghe ai
Consiglieri, ai quali direttamente rispondono le direzioni
operative di secondo livello in relazione alla intera struttura
organizzativa della società, quindi c'è la continuazione di una
impostazione data; ricordo che questo tipo di discorso ha la
necessità di essere rodato, raccordato, modificato, quindi la
gestione di una impresa è sempre un qualcosa che in itinere si
evolve.
Per quanto riguarda la seconda domanda, il ruolo del Direttore
generale è quello di assumere responsabilità su tutte le funzioni
aziendali e di rispondere al Consiglio di amministrazione degli
obiettivi pianificati e dei risultati conseguiti. Diversi dalla
suddetta funzione sono i requisiti normativi stabiliti per il ruolo
del Direttore amministrativo; a tale posizione organizzativa viene
richiesto di collaborare strettamente con il Consiglio di
amministrazione in una logica di riorganizzazione ed ottimizzazione
delle risorse, di sovrintendere alle aree contabilità e bilancio,
casse, controllo di gestione, controlli di Amministrazione,
sicurezza, acquisti ufficio tecnico, e di integrarsi con tutte le
altre funzioni con l'obiettivo di coordinare gli aspetti
operativi.
Per quanto riguarda la terza domanda, la società che ha compiuto
l'indagine per il reperimento del Direttore amministrativo è la
"Euren Intersearch" di Torino, Corso Marconi, 13; si è mossa
attraverso 2 canali: ricerca a mezzo di "Head hunting", tramite
contatto di dirigenti di case da gioco operanti sul territorio
nazionale e limitrofo. Non ha avuto esito positivo sia in quanto
alcuni candidati non si sono mostrati interessati sia perché non
erano in possesso del profilo richiesto; solo a Sanremo è stata
individuata una risorsa che il Consiglio di amministrazione ritiene
adeguata a ricoprire il ruolo richiesto, ma che non risponde ai
requisiti posti dalla deliberazione assembleare del 6 aprile. Li
ricordo: esclusione per coloro che abbiano lavorato per il Casinò
con le precedenti gestioni. L'altra metodologia è stata la ricerca
a mezzo stampa, ma non solo stati individuati candidati con il
profilo richiesto.
Queste sono le risposte all'interrogazione.
Président - La parole au Conseiller Curtaz.
Curtaz (Arc-VA) - Mi ero illuso con questa iniziativa di avere
un po' di chiarezza su una delle tante vicende che sta animando la
vita del casinò, senza giungere mai ad una soluzione. La risposta
del Governo regionale non solo non ha fornito chiarezza, ma ha
dimostrato una volta in più lo stato di confusione generale nel
quale opera il casinò. Rispondo brevemente alle osservazioni
dell'Assessore.
Dice l'Assessore che la gestione è compito del Consiglio di
amministrazione; sì, ma sappiamo che nel caso di specie è una mera
osservazione di principio, perché la scelta della organizzazione
cosiddetta "orizzontale" è una scelta dell'azionista, del Governo
regionale, che in certo modo l'ha consigliata caldamente al
Consiglio di amministrazione, come risulta dai verbali delle
assemblee e dei Consigli di amministrazione. Quindi che si dica che
la scelta è stata fatta dal Consiglio di amministrazione e al
Consiglio di amministrazione spetta eventualmente cambiare questo
tipo di scelta mi sembra nascondersi dietro un dito.
Per quanto riguarda poi la scelta di cercare il Direttore
amministrativo che svolga tutte quelle mansioni che l'Assessore ha
elencato, mi sembra ancora una volta un escamotage che denoti una
mancanza di chiarezza e una difficoltà oggettiva nella gestione del
casinò, perché si dice: "abbiamo scelto un'organizzazione
orizzontale cercando di ridistribuire le competenze fra vari
vicedirettori, fra l'altro è abbastanza risibile il fatto che ci
siano dei vicedirettori senza esserci un direttore, penso che sia
un caso più unico che raro". La scelta del Direttore generale è
stata esclusa per tutta una serie di ragioni, anche se farebbe
tanto comodo che ci fosse; fra l'altro è stata esclusa in
contraddizione con quello che prevede la legge, che prevede proprio
che venga nominato un Direttore generale. Visto che non si può per
ragioni politiche nominarlo, ma che c'è un gran bisogno di qualcuno
che coordini la baracca, ci si inventa la figura del Direttore
amministrativo... E non riuscite neanche a mettervi d'accordo nella
scelta del Direttore amministrativo!
Il ricorrere a società di consulenza per cercare il Direttore
amministrativo è un'altra delle ennesime scelte di incaricare o di
fare in modo che qualcun altro indichi un candidato o una somma di
un contratto... per scaricarvi di responsabilità; in effetti anche
questa consulenza si è risolta nel nulla, perché l'unico candidato
che sarebbe stato indicato giustamente non risponde ai requisiti
assembleari. Questo in ordine alle risposte dell'Assessore.
Qual è l'osservazione che facciamo da tempo e che ci spiace
dover riprendere? L'osservazione essenziale è quella che il casinò
è in uno stato di confusione totale, che riguarda tutti i livelli;
i risultati sono sotto gli occhi di tutti. In questa sede le nostre
critiche devono rivolgersi in primo luogo a chi ha la
responsabilità politica, la Giunta regionale che ha scelto gli
amministratori, ha dato delle indicazioni molto precise; è passato
oltre un anno e mezzo da quando la Giunta si è insediata, risultati
zero, problemi aggravati e non solo non si vede una via di uscita,
ma mi sembra che il tunnel buio in cui il casinò sta operando si
stia man mano allungando.
