Classificazione
ACQUE
Acque pubbliche



Oggetto del Consiglio n. 2440 del 24 gennaio 2007 - Resoconto
OGGETTO N. 2440/XII - Lavori di potenziamento e adeguamento
dell'acquedotto di La Salle. (Interpellanza)
Interpellanza
Appreso che sono in fase di completamento i lavori di
potenziamento e adeguamento dell'acquedotto comunale di La
Salle;
Considerato che sono stati realizzati 8 nuovi serbatoi, più
precisamente nelle frazioni di Challancin, Cheverel, Remondey,
Moyes Dessus, Moyes Dessous, Echarlod, Lentaney e a La Salle
Capoluogo;
Constatato che questi manufatti presentano evidenti
problematiche e criticità in merito al mancato rispetto delle norme
sulle aree sottoposte a vincolo paesaggistico, delle norme sulle
distanze minime da strade comunali, delle prescrizioni
sull'interramento e sulla limitazione delle cortine
murarie;
i sottoscritti Consiglieri regionali
Interpellano
l'Assessore competente per sapere:
1) se le opere e i manufatti di cui alle premesse sono stati
autorizzati e in che data;
2) quali motivazioni sono state addotte, da parte
dell'Amministrazione regionale, per giustificare le deroghe alle
norme urbanistiche vigenti.
F.to: Venturella - Bortot
Presidente
- La parola al Consigliere Venturella.
Venturella (Arc-VA)
- L'interrogazione che vado ad
illustrare riguarda la realizzazione dell'acquedotto di La Salle.
Per evitare che la battuta dell'Assessore Cerise sia confermata dal
fatto che non si ricorda più dov'è, come mio solito ho fatto alcune
foto in cui dimostro ciò che vado a spiegare.
In questa Regione vengono dimenticati anni e anni di pratiche
che il Codice civile classifica come pratiche "del buon padre di
famiglia", con un certo criterio, e per i lavori di potenziamento
di un acquedotto si approvano - e questa è un'ipotesi che facciamo
noi, senza pensare di avere la verità in tasca, ma facendo dei
riferimenti precisi - forse per malinteso senso della non misura,
adeguamento e potenziamento di acquedotti comunali con vasche che
sono un affronto alla concezione di montagna e di paesaggio, perché
le vasche, le prese, sono larghe parecchi metri, alte minimo 4
metri, a bordo strada, nonostante le prescrizioni in cui si dice
chiaramente di prevedere il mascheramento con riporto di terreno, e
mi domando come si possa mascherare un'opera di siffatto impatto,
alta 4 metri, con il riporto di terreno.
Noi non diciamo che il potenziamento dell'acquedotto non debba
essere realizzato, ma proprio in questa maniera? sconvolgendo ogni
parametro anche di buon senso? facendo in modo che dall'altra parte
del versante si notino le 9 vasche in cemento armato, quasi come
delle costruzioni che poi in quella zona - mi riferisco alla zona
di Challancin, Cheverel, Remondey, Echarlod, Moyes Dessus, Moyes
Dessous - sembra che si siano volute inserire delle scatole di
cemento armato dove, con grande fatica dell'Amministrazione
comunale sono state fatte opere di riqualificazione ambientale,
opere di ristrutturazione di vecchie case, utilizzando dove e
quando possibile legno e pietra.
Le ho fatto un dossier fotografico, Assessore, per dimostrare
che non vi è pregiudizio nel senso di "pre-giudizio". Sono state
fatte delle opere di captazione delle vasche in zone sottoposte a
vincolo paesaggistico, mi riferisco a una vasca che ho fotografato,
mi dispiace che l'auto Focus non abbia funzionato, a circa 30-40
metri da quella che tutti conosciamo come una bellissima cascata,
la cascata di Lenteney, lì è stata costruita una vasca in cemento
armato che è un pugno in un occhio. Mi domando: è vero che è
competenza del Comune, ha fatto tutto il Comune, ma... una
Conferenza dei servizi non vi è stata? Delle prescrizioni dal punto
di vista del Servizio beni paesaggistici, della Direzione
ambiente... non sono state date? Non vi è stata una riunione in cui
i nostri tecnici regionali - come di solito, una volta apprese le
caratteristiche generali del progetto e le caratteristiche di
costruzione del manufatto -, hanno fatto le loro giuste
osservazioni? Tutto questo sembra che sia completamente mancato,
mano libera ai cementificatori! Invito i colleghi a farsi un giro
sulla collina di La Salle... addirittura un percorso che va alla
finestra di Charvaz, che è bellissimo e frequentato da decine di
turisti, è stato sventrato con le macchine movimento terra, non
esiste più il sentiero e, per dimostrare che non siamo
pregiudizialmente contro i lavori, ho fatto un paio di foto su come
venivano fatte le vasche di carico tuttora funzionanti, quando
ancora si scavava a mano... a quell'epoca nulla traspariva, impatto
zero! Vi è il modo di costruire in questa maniera o... siamo
obbligati a costruire in quest'altra maniera, dove il cemento
armato la fa da padrone, dove più è impattante la soluzione
tecnica, meglio è... Credo non sia questa la strada, passi in zone
degradate, ma non è neanche giusto questo, perché si somma degrado
a degrado, passi in zone altamente industrializzate, ma non è
giusto neanche questo, poiché queste zone hanno bisogno di
riqualificazione, ma assolutamente non in zone dove il paesaggio è
una delle ricchezze fondamentali per la qualità della vita degli
abitanti stessi del Comune! Qui è intervenuto invece in maniera
esagerata, con un metodo che nulla ha a che vedere con ciò che
dovrebbe essere fatto in quelle zone, che hanno un loro
significato! Vorremmo sapere questo.
Credo che l'Assessore mi risponderà sulle fasce di rispetto: c'è
l'articolo 39 della legge regionale n. 11 sull'urbanistica che
prevede che comunque per opere di interesse pubblico le fasce di
rispetto non siano valide, ma il problema è proprio un tipo di
approccio che è completamente non in linea con la "ratio" che
dovrebbe guidare ogni operatore, sia quello che guida il
"bulldozer" sia quello che mette il suo patrimonio di
progettualità: mi riferisco ai progettisti, ai tecnici comunali, al
Sindaco che deve essere il maestro tutelare del patrimonio del
territorio comunale, e invece questo non è successo! Tutto questo è
di competenza del Comune, è vero, ma la Regione, alla Conferenza di
servizi, cosa ha fatto?
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Cercherò di rispondere, collega Venturella,
ma non so a che cosa, perché mi pare che lei questa interpellanza
l'abbia fatta al Comune di La Salle!
Cominciamo dall'inizio: questo è un progetto "FOSPI", che
prevede procedure molto rigorose, fra l'altro è un progetto vecchio
che risale al 2003-2005, questo significa che almeno il preliminare
era stato approvato nel 2002 o nel 2001. Per essere approvato dal
"FOSPI", il progetto deve avere tutte le autorizzazioni, compresa
la coerenza con gli strumenti urbanistici; qui non era previsto il
"VIA" perché era un'opera e non rientrava nell'ambito di questa
procedura ed era stato fornito il parere favorevole da parte del
Servizio beni paesaggistici in data 22 maggio 2003 prot. n. 9663.
Questa autorizzazione, firmata dal collega Pastoret, era molto
puntuale, perché diceva fra l'altro:
"Per quanto di competenza
ai sensi delle leggi sopraccitate questo servizio, esaminato il
progetto esaminato alle opere in oggetto e considerato che le
stesse con opportuni accorgimenti sono compatibili con le esigenze
di tutela paesaggistica, esprime parere favorevole a condizione che
tutti i manufatti esistenti, là dove è possibile tecnicamente,
siano mascherati con riporto di terreno, le cortine murarie siano
il più possibile limitate nelle dimensioni e realizzate con
finitura visiva a secco tramite conci in pietra di pezzature
regolari, medio-piccole e lavorazioni di tipo tradizionali, che non
vengano realizzati cordoli in calcestruzzo, che potranno essere
invece previsti sul retro dei muri. Tali accorgimenti si rendono
necessari al fine di inserire visivamente l'intervento nel contesto
paesaggistico ambientale".
Poi c'è una frase illuminante:
"la verifica del rispetto di tutte le prescrizioni derivanti
dalla vigente legislazione urbanistica e dalle norme di PRGP
rientra nella competenza dell'autorità comunale. Si fa presente che
l'esecuzione di opere difformi comporterà l'applicazione del
decreto legislativo..."
compresa la demolizione... Ora il
cantiere è in atto, abbiamo su queste opere una competenza di tipo
contabile, nel senso che verifichiamo, dovendo trasferire i soldi
al Comune, che ci sia la corretta documentazione fatta dal
coordinatore del ciclo e dal direttore dei lavori, dopodiché non
spetta alla Regione fare il controllo.
Qui i casi sono 2: o sono state rispettate le prescrizioni della
Sovrintendenza e allora possiamo entrare nell'ottica di dire che la
Sovrintendenza non è stata sufficientemente precisa, forse c'è
stato qualche equivoco o si pensava di fare qualcosa di meglio di
quanto è stato realizzato, oppure - come in parte è vero - molte di
queste opere come il mascheramento di muri laterali sono in corso
di realizzazione, tanto che ho avuto assicurazione che in primavera
i serbatoi verranno mascherati con la realizzazione di muri di ala
con finitura in pietra con relativo riporto di terra (esattamente
quello che ancora non è stato fatto!).
Per quanto riguarda la coerenza con la normativa urbanistica -
non lo ripeto, lo ha già citato lei - c'è l'articolo 39, comma 1,
lett. d) della legge urbanistica,; di conseguenza...
(interruzione del Consigliere Venturella, fuori
microfono)
... è quello che sto dicendo: finquando le opere non sono
terminate, non si può stabilire se le prescrizioni che sono state
date dal vincolo paesaggistico sono state rispettate, certo è che
quando i lavori saranno finiti i casi sono 2: o queste prescrizioni
saranno state assolte, altrimenti, visto che lei ha ottime
conoscenze con la forestale, farà le sue osservazioni, ma non le
rivolga all'Assessore ai lavori pubblici, perché non sono
assolutamente competente nella gestione del vincolo paesaggistico.
Se ci fosse questa difformità, vuol dire che le prescrizioni che
sono state date dalla Sovrintendenza non sono state rispettate; di
conseguenza Comune e Sovrintendenza o gli altri organi preposti
all'applicazione di questa legge faranno quello che dovranno fare,
ad esempio una diffida a mettersi in regola, oppure la demolizione,
o applicare le sanzioni previste... però almeno lasciamo loro
ultimare i lavori!
Presidente
- La parola al Consigliere Venturella.
Venturella (Arc-VA)
- Qui vengono citate lettere e, dato
che cita lei, Assessore, cito anch'io...
Ho un verbale d'intesa della Conferenza dei servizi che riguarda
proprio la procedura antecedente la lettera del Servizio dei beni
paesaggistici. In questa Conferenza dei servizi le strutture
convocate - almeno 4 - dell'Amministrazione regionale - mi
riferisco all'anno 2003, 31 marzo, ore 15, presso la sala
dell'Assessorato - che avevano parere vincolante rispetto alla
progettazione - quindi qui non si parla di Comune, non c'entra
nulla - erano il Servizio beni paesaggistici dell'Assessorato
dell'istruzione, la Direzione ambiente, il Dipartimento delle
risorse naturali della Direzione forestazione, nuovamente la
Direzione ambiente, perché una volta deve dare il parere secondo la
"1094", un'altra deve dare il parere secondo la legge n. 11/198,
quindi sono due direzioni. In questa Conferenza dei servizi, su 4
strutture convocate che avevano parere vincolante, solo una su 4 si
è presentata.
È chiaro che, nonostante sia parzialmente d'accordo con quello
che lei ha detto, cioè lasciare che siano terminati i lavori, noi
dell'opposizione abbiamo il dovere di denunciare ciò che ci appare,
perché non abbiamo detto che è per forza così, abbiamo fatto
un'interpellanza per sapere se è vero, se non si intende fare una
certa cosa, siamo venuti con un interrogativo e con il dubbio, non
con la certezza, altrimenti non avremmo fatto un'interpellanza!
Nella procedura messa in piedi, che presuppone il verbale d'intesa
della Conferenza dei servizi - questa è un'ipotesi che avanziamo -
vi è stato quindi qualcosa che non ha funzionato, altrimenti non si
spiega ciò che è stato fatto. Lo so che non è competenza, ma qua
c'è un po' di scarica barile, il FOSPI è molto rigido, sono
d'accordo, ma i lavori ancorché pubblici che sono di competenza
dell'ente locale, dovranno essere sottoposti non dico alle forche
caudine, a cui di solito i privati vengono giustamente sottoposti,
ma lo stesso comportamento che gli uffici regionali hanno nei
confronti dei privati dovrebbero averlo ancor di più nei confronti
degli enti pubblici, i quali almeno dovrebbero dare l'esempio!
Invece nella Conferenza dei servizi, delle quattro strutture che
dovevano presentarsi per dare il parere vincolante, solo 1 su 4 si
presenta, ed è chiaro che c'è stato qualcosa che non ha
funzionato.
Qual è la "ratio" dell'interpellanza? Far riflettere il
Consiglio e l'Assessore, denunciare, nel senso di portare a
conoscenza che c'è qualcosa che non va e che forse sarebbe
meritevole da parte dell'Assessore che si approfondisse cosa è
successo, per evitare che a fine lavori non solo vi sia stato un
notevole utilizzo di materiale in calcestruzzo, che rappresenta un
reddito per le imprese e per i progettisti, ma oltre a questo è
anche uno scempio di un ambiente che avrebbe bisogno di tutt'altro
tipo di intervento!
