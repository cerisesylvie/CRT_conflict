Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 327 del 25 gennaio 1984 - Resoconto
OGGETTO N. 327/VIII - RITIRO DELLA MOZIONE CONCERNENTE:
"IMPEGNO PER L'ATTUAZIONE A LIVELLO REGIONALE DI RECENTI
DISPOSIZIONI MINISTERIALI IN MATERIA SCOLASTICA".
PRESIDENTE:
Do lettura del testo della mozione presentata
dai Consiglieri Mafrica e Cout:
MOZIONE
VISTA la Circolare Ministeriale n. 217 del 30.7.1983, avente
per oggetto: "D.M. sulla costituzione di cattedre-orario nelle
scuole medie integrate a tempo pieno ed ordinanza ministeriale sul
riordinamento del doposcuola" che prevede l'istituzione di cattedre
a tempo prolungato e modifica la composizione delle cattedre-orario
nella scuola media;
TENUTO CONTO della positività delle innovazioni introdotte
dai provvedimenti in oggetto e della necessità di emanare anche per
le scuole dipendenti dalla Regione analoga normativa al più presto,
vista anche la recente Circolare Ministeriale n. 363 del 2.12.1983:
"Iscrizione degli alunni alle scuole di ogni ordine e grado per
l'anno scolastico 1984/1985" che fissa la data di iscrizione alle
prime classi della scuola media per il 30 gennaio,
Il Consiglio regionale della Valle d'Aosta
DELIBERA
di impegnare l'Assessore regionale alla Pubblica Istruzione a
far sì che venga emanata al più presto per le scuole della Valle
d'Aosta la normativa per l'attuazione dei provvedimenti di cui
sopra e di dare la massima pubblicità all'iniziativa.
PRESIDENTE:
Ha chiesto di illustrare la mozione il
Consigliere Cout, ne ha facoltà.
COUT - (P.C.I.):
In tutta Italia entro il 31 gennaio, fra
pochi giorni, si dovrebbero chiudere le pre-iscrizioni alla scuola
dell'obbligo. Quest'anno c'è una novità per ciò che riguarda
l'iscrizione alle prime classi delle scuole medie: infatti le
famiglie potranno quest'anno decidere se iscrivere i loro figli ad
una prima normale, come tutti gli altri anni, oppure ad una prima
che dovrebbe essere una classe a tempo prolungato, cioè oltre alle
lezioni del mattino c'è la possibilità di avere i loro figli
seguiti a scuola anche il pomeriggio per alcune ore, dalle 36 alle
40 ore precisamente.
Su questa questione ci sono delle posizioni diverse, è giusto
che ce lo diciamo; c'è anche il fatto però, al di là delle varie
polemiche o discussioni in cui non voglio entrare, anche se si
potrebbero fare delle osservazioni su tutta una serie di
pretestuosità che vengono avanzate per bocciare questo progetto di
scuola a tempo pieno, che quest'anno questa scuola a tempo
prolungato sarà una realtà; il Ministro Falcucci, oltre ad avere
affermato ancora in questi ultimi giorni che non tornerà indietro,
ha già emanato nei mesi scorsi una ordinanza ministeriale in
proposito, che prevede, in attuazione dell'art. 8 della legge 517,
il riordino del doposcuola, e c'è già stata anche l'emanazione di
un decreto ministeriale nel mese di luglio per le nuove
disposizioni sulle cattedre-orario, che tiene conto di questo tempo
prolungato che dovrebbe essere attuato dal 1984.
Si è arrivati a questo tempo prolungato non senza travaglio;
infatti è da quando è stata istituita la scuola media che si
discute di come fare il doposcuola, di come attuare delle
sperimentazioni di scuola a tempo pieno, dopo tutta una serie di
valutazioni sui doposcuola che erano stati istituiti (fra l'altro
anche in Valle d'Aosta) e che hanno purtroppo dato dei risultati
abbastanza negativi.
Nelle attività di doposcuola i ragazzi intanto erano seguiti da
insegnanti diversi; si iscriveva, secondo il parere degli
insegnanti, chi aveva bisogno di recuperare, si trovavano assieme
una serie di ragazzi che avevano problemi analoghi, però erano
scollegati da quella che era l'attività che veniva portata avanti
nelle ore mattutine e dal programma svolto. Alla fine, questi
tentativi di doposcuola sono in molti casi naufragati, per cui si
doveva senz'altro arrivare ad una soluzione diversa.
La soluzione si è trovata con una proposta di scuola a tempo
prolungato, in cui gli stessi insegnanti che seguono i ragazzi al
mattino possono seguirli al pomeriggio, svolgendo attività
integrative varie, oltre alle quali possono essere previste
attività sportive.
Questa - dobbiamo dirlo - non dovrebbe essere una realtà solo
per l'Italia; negli USA, in Francia e in tanti altri paesi, da
tempo la scuola dell'obbligo viene svolta non solo al mattino ma
anche al pomeriggio, proprio nell'interesse dei ragazzi.
Si deve purtroppo constatare che da alcune parti vengono
avanzate critiche pretestuose sul carico di lavoro per i ragazzi e
su tutta una serie di questioni. Siamo convinti che per la
generalità dei ragazzi sia una cosa positiva questa scuola a tempo
pieno, soprattutto per coloro che non possono essere seguiti in
modo adeguato al di fuori della scuola ma anche per gli altri. E'
un'attività che continua oltre il normale orario di servizio, che
va a beneficio non solo del singolo, ma al limite anche della
classe, per tutto un lavoro che deve essere portato avanti.
Dobbiamo però constatare che in Valle d'Aosta ci sono delle
carenze nelle disposizioni che devono essere impartite e nella
sollecitazione di una discussione fra gli insegnanti, fra la scuola
ed i genitori su questo problema.
Di solito vengono emanate circolari di attuazione delle
ordinanze ministeriali; in questo caso abbiamo purtroppo dovuto
constatare una carenza, che è ancora una volta confermata dalle
disposizioni che sono state emanate per ciò che riguarda
l'iscrizione degli alunni per l'anno scolastico 1984/85. Infatti i
Direttori, i Coordinatori, i Rettori e tutti i vari Presidi,
soprattutto della scuola media, vengono informati che la normativa
concernente l'iscrizione degli alunni delle scuole secondarie non
ha subito modificazioni, tranne che per quanto riguarda il
calendario degli adempimenti, riportato nella circolare
ministeriale 362 del 23 dicembre, allegata in copia.
E' vero che in questa circolare non venivano modificate le norme
per l'iscrizione, però veniva detto specificatamente che per ciò
che riguarda le scuole medie entro il 30 gennaio 1984 la domanda di
iscrizione dovrebbe contenere, per chi desidera frequentare classi
a tempo prolungato, esplicita richiesta in tale senso.
Per favorire la formazione di queste prime classi si fa anche
cenno al fatto che possono essere consentite deroghe alla
disposizione sulla competenza territoriale delle scuole, ecc., e
viene detto poi alla fine delle disposizioni, per ciò che riguarda
le scuole medie, che i Presidi e i Direttori didattici sono pregati
di invitare ad effettuare, unitamente ai docenti, un esame
approfondito del nuovo ordinamento. Ciò anche al fine di darne la
più ampia e completa illustrazione alle famiglie, affinché
l'eventuale scelta del tempo prolungato risulti consapevole e
motivata.
La nostra preoccupazione è questa: con le disposizioni che sono
state impartite questo non è emerso a sufficienza, le famiglie non
sono a conoscenza della possibilità di istituire queste prime
classi a tempo prolungato, anche perché mi risulta che nelle schede
che sono state distribuite non viene elencata la possibilità di
scegliere o la scuola normale o la scuola a tempo prolungato e
neanche sono state messe in atto tutte quelle iniziative necessarie
per far sì che le famiglie fossero a conoscenza di questo. Come
risultato, c'è il pericolo che in Valle d'Aosta, ancora una volta,
si rimandi una scelta che a nostro avviso potrebbe essere
qualificante per la scuola.
La nostra richiesta nella mozione è di far sì che vengano
impartite con circolare apposita tutte le istruzioni necessarie,
rimandando semmai il termine del 31 gennaio. Dalle scadenze, mi
risulta che in Valle d'Aosta si potrebbe comunque arrivare alla
definizione delle cattedre in tempo utile anche se si rimandasse
leggermente questo termine, proprio per fare in modo che tutti ne
possano essere a conoscenza e che possano in breve tempo essere
organizzati degli incontri fra la scuola e le famiglie, affinché
tutti possano essere edotti su questa possibilità di scelta.
Pensiamo che quando ci sono delle iniziative positive nazionali,
si debba fare in modo che queste possano dare i loro buoni frutti
anche in Valle d'Aosta.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
L'argomento trattato in questa mozione è
un argomento che merita un certo approfondimento.
Innanzitutto una considerazione di carattere generale: anche qui
ci troviamo di fronte ad un provvedimento di carattere statale che,
fondamentalmente, cerca di portare dei rimedi a storture che si
sono create all'interno dell'apparato statale, in questo caso
quello della scuola.
Mi riferisco in particolare al fatto che, al di fuori della
Valle d'Aosta, in moltissime province c'è del personale in
soprannumero, cioè del personale che appartiene ai ruoli, non ha il
posto e viene pagato.
Per utilizzare in qualche modo questo personale ogni tanto ci
troviamo di fronte a provvedimenti del tipo di quello che la
mozione prende in esame. E questo induce già una riflessione molto
importante, e cioè se l'obiettivo del decreto ministeriale sia
veramente quello di modificare la struttura e l'assetto della
scuola media. Qui metterei un grosso punto interrogativo, perché
questa è una situazione che già in altre occasioni abbiamo dovuto
subire; voi ricorderete tutti, in particolare lo ricorderà il
Consigliere Cout, che problemi analoghi abbiamo dovuto affrontarli
per quanto riguarda la n. 57, quella legge che il Consiglio
regionale ha votato nello scorso mese di maggio, per cui, per
esempio, per quanto riguarda in particolare la possibilità di
stacco di personale per svolgere attività parallele, siamo stati
costretti a contenere di molto questo numero in relazione al fatto
che la legge 270, dalla quale discende la nostra legge 57,
prevedeva un limite molto basso, percentualmente, rispetto al
numero degli insegnanti, proprio per motivi analoghi a quelli che
ho illustrato all'inizio.
Inoltre il Consigliere Cout ha parlato di scuola a tempo pieno:
in questo caso non si tratta assolutamente di scuola a tempo pieno,
e questo non lo dico per fare del nominalismo, ma soprattutto per
evitare di indurre in errore coloro che ci ascoltano e che dal
Consiglio regionale pensano giustamente di avere delle indicazioni
rispetto alle scelte che devono fare.
Ripeto, non si tratta di scuola a tempo pieno: infatti la
circolare stessa parla di scuole medie con classi a tempo
prolungato, che è un concetto del tutto diverso rispetto a quello
che stiamo esaminando. E' scritto addirittura fra virgolette
all'art. 1: "Dette scuole assumono la denominazione di scuole medie
- e questo è messo fra virgolette - con classi a tempo
prolungato".
Per questo tempo prolungato le indicazioni circa l'attività da
tenersi in queste ore che vanno al di là di quelle normali, sono
molto vaghe; infatti si parla in modo molto generico di
cattedre-orarie comprensive di ore di insegnamento di discipline
curriculari, di studio sussidiario e di libere attività
complementari con orari indicati nella graduatoria.
Tutta questa serie di aggettivi e sostantivi non ci danno delle
indicazioni circa quelli che devono essere i programmi da attuare
in questo periodo di scuola successivo a quello dell'orario
normale.
Fatto questo tipo di considerazione, di carattere generale,
vorrei invitare i sottoscrittori della mozione a rinviarla perché,
nonostante quanto affermato dal Consigliere Cout relativamente al
fatto che da parte della Regione ci sarebbero delle carenze nelle
disposizioni da impartire e che anche in questo caso la Regione non
interviene con la tempestività che sarebbe necessaria per
modificare l'assetto della scuola valdostana, ritengo che la
mozione sia prematura. Il decreto stesso stabilisce che cattedre di
orario prolungato debbano essere stabilite in relazione alla
richiesta delle famiglie; infatti l'art. 2 stabilisce: "Le
condizioni per l'istituzione di classi a tempo prolungato sono le
seguenti: a) disponibilità di adeguate strutture edilizie e delle
attrezzature idonee ecc., b) richiesta delle famiglie da esercitare
attraverso opzioni al momento delle prescrizioni ecc.. Dobbiamo
quindi verificare che effettivamente il numero delle famiglie che
richiedono l'attuazione del tempo prolungato sia sufficiente per
poter istituire queste classi.
La mia intenzione è che non appena ci saranno i risultati delle
pre-iscrizioni, cioè la settimana prossima, sulla base di questi
risultati provvederemo ad analizzare la situazione con i Sindacati,
in modo tale che si possa avere un confronto chiaro e concreto
sulla situazione alla quale ci troviamo di fronte, valutare
effettivamente quali sono le esigenze che saranno manifestate e
sulla base di ciò stabilire se le classi ad orario prolungato
debbano essere istituite; soprattutto ci dovremmo dare assieme - e
questo lo sottolineo - dei contenuti per quelle cattedre.
E' vero che il decreto stabilisce che praticamente dovrebbero
essere i docenti a stabilire un programma; credo però doveroso dare
delle indicazioni, in modo che non ci sia troppa diversità e
difformità fra ciò che si fa alla Cerlogne di Aosta ed alla "XXV
Aprile" e ciò che si fa a Châtillon o altrove. Mi pare che almeno
un minimo di coerenza, senza volere assolutamente imporre un
programma rigido, sia necessaria.
Oltretutto vi sono altre considerazioni da fare, perché quando
non molto tempo fa chiesi, a livello sperimentale, di prolungare il
tempo nelle scuole materne - per tre mesi soltanto e in quattro
sezioni soltanto, due in Aosta e due a Pont-Saint-Martin - per
venire incontro a esigenze manifestate da parte di genitori di
bimbi che frequentano la scuola materna, portando cioè fino alle
ore 18 l'orario di queste scuole, i Sindacati mi hanno coperto di
improperi, accusandomi di voler in tal modo fare dell'assistenza
anziché della pedagogia e della didattica, cosa che non era
assolutamente nella mia intenzione.
Ho dimostrato con la mia buona fede ai Sindacati che questi, pur
essendo stati convocati in precedenza, pur avendo chiesto loro di
fare le dovute assemblee con gli insegnanti interessati, sono poi
venuti a dirmi che assolutamente non si poteva fare perché si
confondeva - ripeto - la pedagogia e la didattica con l'assistenza;
qui siamo all'inverso, perché se non ci diamo dei contenuti e degli
orientamenti di carattere anche didattico e pedagogico, facciamo
solo dell'assistenza.
Sono convinto ora, come lo ero in precedenza, che dobbiamo
evitare di fare dell'assistenza, ma fare degli interventi educativi
di carattere pedagogico e didattico, quindi dobbiamo anche dare dei
contenuti.
Non sono del parere - forse quello che dico può dare fastidio
però mi pare che vada detto - di dare soddisfazione a certe
tendenze provenienti da certi strati della nostra Comunità che
ritengono di dover delegare ad altri responsabilità che la famiglia
deve comunque assumersi. C'è, dal mio punto di vista anche questo
rischio, lo verifico in varie occasioni.
Queste cose danno fastidio, normalmente non bisogna dirle, non
ho l'abitudine di essere ipocrita, anzi sono addirittura piuttosto
rozzo e perciò le dico perché queste cose succedono. In conseguenza
di questi atteggiamenti poi ci troviamo di fronte a fenomeni
degenerativi di cui in precedenza parlava anche la Signora
Breuvé.
Per questi motivi e soprattutto sottolineando il fatto che,
secondo noi, dall'esame della situazione attuale ci pare in questo
momento prematuro stabilire tutta una serie di procedure che
potrebbero poi essere addirittura vanificate nel caso in cui non ci
fossero delle richieste di tempo prolungato, tenuto conto degli
impegni che mi sono assunto e cioè quello di convocare appena
avremo i dati le Organizzazioni Sindacali per esaminarli e
valutarli (perché un'altra cosa è importante sottolineare e non è
stata detta, l'istituzione è facoltativa ed è in relazione a quelle
che sono esigenze di vario genere, non ultima per esempio la
disponibilità degli Enti Locali, i Comuni, a fornire tutta una
serie di attrezzature che si rendono indispensabili per
l'attuazione di questa scuola a tempo prolungato), chiederei ai
Consiglieri proponenti di voler ritirare la mozione. Mi impegno,
nel Consiglio immediatamente successivo a quello del 31 gennaio,
quando avremo i dati e avremo consultato i Sindacati, a portare i
risultati ed indicare quelle che sono le linee sulle quali la
Regione, intende avviarsi.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Ci rendiamo conto che la materia deve
essere valutata con attenzione.
Il primo problema è quello dell'informazione. Noi abbiamo il
dubbio che molte famiglie in cui erano presenti dei bambini che
avrebbero potuto essere pre-iscritti a questi corsi a tempo
prolungato non abbiano avuto informazioni sufficienti, quindi
temiamo che i risultati che l'Assessore Faval vuole portare per il
prossimo Consiglio non siano sufficientemente significativi. Non
essendo stata data in Valle d'Aosta una particolare pubblicità a
questa possibilità di pre-iscriversi a corsi di tempo prolungato,
probabilmente non ci saranno richieste in numero adeguato,
corrispondenti ad effettive volontà, nel caso che l'informazione ci
fosse stata.
Se l'impegno che l'Assessore prende per riportare la discussione
in Consiglio significa anche che dopo un incontro con i Sindacati -
e dopo un incontro noi suggeriremmo con i Consigli di Istituto in
cui sono presenti i rappresentanti delle famiglie e degli
insegnanti - si valuti la possibilità di una soluzione idonea alla
realtà valdostana, chiediamo che si studi la possibilità di una
riapertura delle pre-iscrizioni con l'adeguata informazione per le
famiglie. Cioè prendiamo per buoni questi risultati, ma con
beneficio di inventario: facciamo questi incontri con i Sindacati
ed i Consigli di Istituto, vediamo se viene fuori una proposta che
tenga conto delle diverse esigenze che siano adatte al più
possibile alla realtà valdostana e nel caso che questa esigenza sia
sentita, riapriamo i termini e procediamo su questa proposta.
Se l'Assessore è disponibile a seguire questa procedura,
possiamo ritirare la mozione.
PRESIDENTE:
Ha chiesto di parlare l'Assessore alla
Pubblica Istruzione Faval; ne ha facoltà.
FAVAL - (U.V.):
La procedura è esattamente questa:
intendo solo sottolineare uno degli aspetti cui ho accennato prima
e cioè che sarà comunque indispensabile che si diano da parte
dell'Assessorato - d'accordo con i Sindacati - quelle indicazioni
circa i contenuti di carattere educativo e culturale che questo
prolungamento di orario deve avere.
Credo questo sia indispensabile da fare, anche perché è su
questa base che eventualmente i genitori potranno scegliere e
quindi richiedere il prolungamento di orario.
PRESIDENTE:
Ha chiesto di parlare il Consigliere Cout; ne
ha facoltà.
COUT - (P.C.I.):
A questo punto ritiriamo la mozione,
visti gli impegni dell'Assessore.
PRESIDENTE:
Colleghi Consiglieri, i lavori terminano qui.
Il Consiglio sarà convocato a domicilio.
La seduta è tolta.
L'adunanza termina alle ore 18,06.
