Classificazione
INDUSTRIA



Oggetto del Consiglio n. 412 del 12 febbraio 2004 - Resoconto
OGGETTO N. 412/XII - Ritiro di mozione: "Impegno al Governo
regionale per la tutela degli interessi economici delle piccole
imprese che hanno rapporti con la Cogne Acciai Speciali".
Mozione
Premesso:
- che la fallimentare esperienza ungherese DAM sta
ripercuotendo i suoi infausti effetti anche sull'andamento dello
stabilimento siderurgico valdostano;
- che tali conseguenze si stanno propagando anche sul piano
finanziario, con un sostanziale peggioramento dei conti della Cogne
Acciai Speciali e del Gruppo alla quale essa appartiene;
- che segnali di grande preoccupazione pervengono sia dalle
maestranze occupate sia da piccole imprese locali che costituiscono
l'indotto e che vantano crediti nei confronti della Cogne Acciai
Speciali;
- che tra le varie provvidenze erogate dalla Regione a Cogne
Acciai Speciali figurano alcuni mutui per il trasferimento di
impianti e strutture nell'ambito dell'area siderurgica,
inizialmente garantiti con fideiussioni bancarie;
- che, malgrado perduri tale situazione
economica-finanziaria, la Giunta regionale ha autorizzato - con DGR
4903/2003 - la Cogne Acciai Speciali a sostituire le garanzie
fidejussorie con semplici crediti commerciali;
ciò premesso, il Consiglio regionale
Impegna
l'Assessore delegato ad attivarsi presso la proprietà della
Cogne Acciai Speciali S.p.A., affinché l'intervento effettuato con
la DGR 4903/2003 e finalizzato al superamento della crisi di
liquidità dell'azienda siderurgica possa consentire anche la
tempestiva soddisfazione dei crediti legittimamente vantati dalle
piccole imprese locali.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Si è parlato della "questione Cogne", direi
anche approfonditamente, nel corso di una recente interpellanza,
anzi di due recenti iniziative: un'interpellanza e
un'interrogazione che il gruppo della "Casa delle Libertà" ha
proposto nel corso della scorsa seduta consiliare. In particolare,
una di queste verteva sulla situazione generale dello stabilimento
che, come è stato confermato dal Vicepresidente Marzorati nel corso
di un'intervista al TG3, è in situazione di difficoltà finanziaria,
in prevalenza generata da una spiacevole esperienza imprenditoriale
in Ungheria, con l'avvio di uno stabilimento qualche anno fa, che
si è conclusa in maniera infelice qualche mese fa. Naturalmente i
debiti accumulati in Ungheria hanno indebolito da un punto di vista
finanziario la situazione del gruppo e le ripercussioni oggi si
riverberano anche sulla "Cogne Acciai Speciali". Con un'altra
iniziativa la volta scorsa abbiamo invece evidenziato come, a
fronte di questa difficoltà, la Regione abbia manifestato una
tempestiva sensibilità - definiamola così in senso eufemistico -
adottando una deliberazione che accordava la trasformazione di
garanzie, a fronte di un mutuo erogato alla "Cogne Acciai Speciali"
per la compattazione degli impianti siderurgici, da fideiussioni
bancarie in semplici crediti commerciali, accettando una
semplificazione e un alleggerimento degli oneri che normalmente
vengono richiesti ad un imprenditore a fronte di mutui o aperture
di credito che vengono erogate in questo caso dalla "Finaosta".
Gli infausti effetti, che si stanno riverberando sull'andamento
dello stabilimento siderurgico valdostano, parallelamente hanno dei
riflessi che sono sopportati anche da piccole imprese locali, in
prevalenza artigiane, che costituiscono l'indotto dello stesso
stabilimento "Cogne". Naturalmente sono riflessi che alla fine si
traducono in termini economici, ovvero a fronte di prestazioni
erogate, naturalmente vi è ancora l'attesa da parte di costoro
delle legittime spettanze in termini di crediti. Abbiamo quindi
proposto, attraverso questa mozione, che, a fronte della difficoltà
finanziaria della "Cogne" - alla quale vi è stata una prima e
tempestiva risposta da parte della Regione attraverso la
deliberazione n. 4903/2003, che permette di sostituire le garanzie
fideiussorie con semplici crediti commerciali - e vista anche la
situazione di queste imprese, che costituiscono l'indotto e che
vantano crediti nei confronti della "Cogne Acciai Speciali",
chiediamo all'Assessore delegato di attivarsi presso la proprietà
della "Cogne S.p.A.", affinché l'intervento, che è stato effettuato
con deliberazione n. 4903 e che è finalizzato al superamento della
crisi di liquidità dell'azienda, possa consentire anche la
tempestiva soddisfazione di crediti legittimamente vantati dalle
piccole imprese locali. È ovvio che non si può creare una sorta di
credito privilegiato in sede politica, perché i crediti
privilegiati chirografari sono puntualmente elencati dalle norme
codicistiche, però è altrettanto vero che la sensibilità
manifestata dalla Regione in via straordinaria ed eccezionale in
qualche maniera deve essere fatta presente "all'imprenditore
Cogne", che non può trascurare le attività dell'indotto e,
soprattutto, le legittime spettanze che questi piccoli imprenditori
valdostani vantano nei confronti della "Cogne".
So che nei prossimi giorni è previsto un incontro con la
"proprietà", e quindi con il Consiglio di amministrazione della
"Cogne Acciai Speciali", peraltro così ci è stato comunicato nel
corso dell'ultima riunione della IV Commissione, che si occupa di
problematiche legate alle imprese valdostane, quindi con questa
mozione - che, naturalmente, è aperta a proposte e ad eventuali
modifiche del caso - sottolineiamo la necessità e la tempestività
di questo impegno.
Vorrei solamente sottolineare un ultimo punto: che le imprese
che vantano crediti nei confronti della "Cogne" ad oggi non hanno
ancora avuto alcuna soddisfazione, neppure parziale, delle loro
legittime spettanze; questo l'Assessore magari lo sa già, ma è
opportuno che lo conosca appieno.
Président - Je déclare ouvert le débat.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Credo che la complessità e l'importanza
dell'argomento richiedano un approfondimento della questione.
Sono intervenuto da tempo nei confronti dell'azienda - anche
precedentemente alla deliberazione citata nella mozione - per
chiedere all'azienda di intervenire nei confronti delle situazioni
debitorie che ha nei confronti delle aziende locali. Da parte
dell'azienda vi è stata l'assicurazione che avrebbe provveduto in
questa direzione, per cui potrei dire, utilizzando le parole di un
noto politico nazionale: "già fatto!", però, tenendo presente le
preoccupazioni - che condivido - del Consigliere Tibaldi, credo che
la cosa migliore, se il proponente è d'accordo, sia seguire il
suggerimento dato in IV Commissione: fare la prossima settimana,
presso la "Cogne", un incontro con il Presidente della società, con
l'Amministratore delegato per fare con i diretti interessati il
punto della situazione, non solo rispetto alla questione importante
del pagamento dei crediti delle imprese appaltatrici della "Cogne",
ma sulle prospettive di carattere generale dello stabilimento e su
come si sta "muovendo" lo stesso in questo momento, che vede la
contemporanea presenza di due cose: una buona ripresa di mercato e
problemi dal punto di vista della liquidità aziendale.
Abbiamo letto anche degli articoli sui giornali in questo
periodo, credo che la cosa migliore sia affrontare con i diretti
interessati e con i decisori la questione.
Se vi è accordo, chiederei al Consigliere Tibaldi di ritirare la
mozione, perché l'obiettivo che questa mozione si proponeva, quello
di un approfondimento della questione, che senza dubbio noi
seguiamo e condividiamo, di fatto è stato realizzato. Se questa può
essere la soluzione, bene, altrimenti su questa mozione dichiaro
l'astensione della maggioranza.
Président - La parole au Conseiller Tibaldi.
Tibaldi (CdL) - Assessore, noi prendiamo atto anche con una
certa soddisfazione che lei ha "già fatto", ma non possiamo dire
con altrettanta soddisfazione: "già risolto", perché il problema
rimane aperto. Il fatto che lei dica di essere già intervenuto nei
confronti dell'azienda non può che trovarci favorevolmente
compiaciuti, il problema è che dall'altra parte tale questione non
ha ancora traguardato l'obiettivo.
Alla luce di quello che lei ha detto e del fatto che vi è questa
disponibilità dell'azienda ad incontrare la commissione e anche
l'Assessore per fare una panoramica complessiva, di prospettiva,
perché bisogna guardare sempre e comunque
avanti… siamo d'accordo che questa
possa essere la sede idonea per poter affrontare anche argomenti,
che peraltro sono delicati, come questo che viene proposto oggi
nella mozione. È vero che bisogna guardare avanti, ma non bisogna
dimenticare anche il presente, che anche per queste aziende
significa carenza sopravvenuta di liquidità, cioè il "problema
Cogne" si è distribuito anche sui fornitori di servizi della
medesima, che sono stati costretti a loro volta ad indebitarsi, a
ricorrere agli istituti di credito per poter far fronte alle loro
quotidiane esigenze economiche e aziendali.
Siamo disponibili quindi a ritirare la mozione, tenendo presente
che ci incontreremo con i decisori di questa situazione, però
facendo una sottolineatura: è vero che loro sono i decisori, ma
sono anche i beneficiari di attenzioni della Giunta regionale. Per
quanto riguarda la deliberazione n. 4903, vorremmo sottolineare che
la Regione ha e poteva utilizzare una discrezionalità
amministrativa più accentuata, nel senso che poteva condizionare
questa diminuzione di garanzie nel richiedere come contropartita
un'attenzione nei confronti delle immediate istanze dei lavoratori,
se legittime, e delle piccole imprese, se altrettanto legittime,
come peraltro sappiamo esistono. Ciò non è stato fatto, nonostante
la straordinarietà di questa deliberazione adottata ai sensi della
legge n. 37/95, che è una legge speciale per la "Cogne Acciai
Speciali".
Noi prendiamo atto comunque di questa volontà, che è stata
manifestata anche dall'azienda, vedremo se alle parole "già fatto"
conseguirà anche "già risolto", come auspichiamo, e soprattutto la
nostra disponibilità oggi a ritirare la mozione non vuol dire che
la stessa non possa essere ripresentata all'indomani di mercoledì,
data dell'incontro, qualora la questione continui a restare
insoluta.
Il Consiglio prende atto.
