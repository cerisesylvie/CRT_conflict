Classificazione
INFORMAZIONE
Radiotelecomunicazioni



Oggetto del Consiglio n. 3250 del 23 gennaio 2008 - Resoconto
OGGETTO N. 3250/XII - Interrogazione: "Disfunzioni nel
funzionamento tecnico del digitale terrestre".
Interrogazione
Constatato che dalla prima settimana di gennaio sui tre
canali di Mediaset del Digitale Terrestre appare la scritta "Le
trasmissioni proseguono su un'altra frequenza. Per continuare a
vedere questo canale risintonizza il tuo decoder effettuando la
re-installazione di tutta la lista canali";
Considerato che, soprattutto per le persone anziane o che
hanno poca dimestichezza con le nuove tecnologie, la
risintonizzazione dei canali rappresenta un indubbio disagio o
ancor peggio un ulteriore esborso di denaro per l'intervento di un
tecnico;
Ritenuto necessario approfondire oltre agli aspetti tecnici
anche quelli legati agli obblighi, che un qualsiasi fornitore di
servizi deve rispettare, secondo un codice di comportamento che
ogni soggetto interessato dovrebbe aver sottoscritto a garanzia
dell'utenza;
Appreso inoltre che i decoder, a detta dei tecnici, devono
obbligatoriamente restare in standby 24 ore su 24 per poter
ricevere automaticamente gli aggiornamenti che, pare, siano
effettuati durante le ore notturne, con un evidente e poco
sostenibile spreco di energia e un ulteriore aggravio di spesa
sulla bolletta elettrica;
i sottoscritti Consiglieri regionali
Interrogano
l'Assessore competente per sapere:
1) se i gestori del digitale terrestre possono in qualsiasi
momento e senza preavviso rimodulare i canali e se esistono, negli
accordi di fornitura del servizio, delle clausole a garanzia degli
utenti;
2) quali motivazioni vengono fornite dai gestori per
giustificare questi cambiamenti;
3) quali contromisure può mettere in campo l'Amministrazione
regionale per evitare, o quanto meno ridurre, il disagio degli
utenti;
4) se è tecnicamente possibile evitare, per ovvie ragioni di
sostenibilità, lo standby degli apparecchi decoder.
F.to: Venturella - Squarzino Secondina - Bortot
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Intanto voglio ringraziare il collega
Venturella, non tanto per l'interrogazione, ma per il tono - lo
dico senza ironia - e per le finalità: sono finalità che ritengo
assolutamente corrette perché evidenziano dei problemi senza
demonizzare e senza fare della demagogia. Effettivamente il caso
che è stato presentato è un caso che ha destato la stessa
preoccupazione nel collega Venturella e nel sottoscritto, tanto che
in data 9 gennaio il sottoscritto si è premurato di mandare una
comunicazione al Ministero delle comunicazioni, all'Associazione
DGTVi, al Presidente del CORECOM, in cui lamentavo non tanto la
legittimità della decisione, che è legittima, ma le modalità che
erano state adottate.
Nella mia comunicazione del 9 gennaio scrivo:
"il 1° gennaio
2008 la RAI ha deciso di chiudere le trasmissioni di RAI utile su
tutto il territorio nazionale e, nella notte del 7-8 gennaio,
"Elettronica industriale" ha riorganizzato i 3 Mux da lei gestiti,
muovendo i canali di 15 trasmissioni irradiate sul territorio
secondo lo schema sotto riportato"
. Là ci sono 3 Mux dove sono
state fatte le modifiche. In questa mail che ho inoltrato al
Ministero preciso che:
"queste due operazioni avvengono in un
momento in cui la popolazione sta metabolizzando lo switch-off di
RAI 2 e RETE 4, modificando le proprie abitudini di fruizione del
mezzo televisivo e confrontandosi con un nuovo strumento aggiuntivo
qual è il decoder. La totale assenza di comunicazione preventiva
alla cittadinanza in merito al cambiamento dei canali, attuato al
conseguente obbligo per il telespettatore di risintonizzazione del
decoder, ha generato una nuova confusione fra gli utenti e
suscitato ulteriori sentimenti di avversione e sconforto. Nei
confronti dell'Amministrazione nessuno degli operatori interessati
ha provveduto a comunicare indicazioni di sorta. Mi auspico, per il
futuro, che tutte le azioni relative alla TV digitale in Val
d'Aosta siano condotte con lo stesso spirito di collaborazione che
fino a ieri ha animato il protocollo d'intesa, siglato sempre nel
pieno rispetto delle rispettive autonomie aziendali e
istituzionali".
Questo lo avevo inoltrato il 9 gennaio.
Successivamente ho ricevuto da parte dell'Associazione DGTVi una
memoria in cui si dice:
"In relazione all'interrogazione..."
- che ho inoltrato agli organi competenti -
"sul comportamento
delle emittenti, in particolare di Mediaset, che hanno effettuato
in data 8 gennaio il trasferimento, le inoltro alcuni elementi
tecnici"
(poi le lascio questa memoria). Non vi è dubbio che lo
spostamento di un canale da un Mux ad un altro crea dei disagi
all'utente, in particolare per le diversità di funzionamento dei
decoder presenti sul mercato; infatti alcuni modelli di decoder, in
particolare i più recenti, procedono ad una sintonizzazione
automatica della lista canali, mentre altri decoder meno
performanti o da più tempo presenti nelle abitazioni o sul mercato,
non effettuano...
(interruzione della Consigliera Squarzino Secondina, fuori
microfono)
... mi preoccupo sempre quando la collega Squarzino si agita...
non effettuano una sintonizzazione automatica e quindi richiedono
un intervento manuale da parte dell'utente. La sintonizzazione
manuale è senza dubbio un'attività che può creare problemi di un
utente con poca dimestichezza con la tecnologia o di un utente
anziano. Il trasferimento di canali su nuove frequenze è stato
effettuato nella piena legittimità da parte degli emittenti e
dell'operatore di rete, e nel rispetto degli obblighi informativi
qualora dovuti, ed è stato effettuato per migliorare l'efficienza
del sistema e aumentare la complessiva offerta di canali, con un
evidente arricchimento dell'offerta a vantaggio dell'utente. Per
quanto riguarda l'informativa agli utenti, le modalità tecniche con
cui gli aggiornamenti dei decoder sono stati effettuati,
congruentemente con situazioni simili già verificatisi in passato,
sono state adottate tutte le misure possibili per alleviare
possibili disturbi. Qui si parla della comunicazione "ex post",
dove sul video si informa che le trasmissioni proseguono su
un'altra frequenza e che per continuare a vedere quel canale
occorre sintonizzare il decoder, effettuando la reinstallazione di
tutta la lista dei canali.
Informazioni di maggior dettaglio per le modalità di effettuare
la risintonizzazione dei canali sui decoder non sono praticabili,
stante le diverse modalità di funzionamento degli apparecchi.
Inoltre la necessità di posizionare il decoder in standby - che era
un'altra domanda - è dovuta al fatto che diversamente lo stesso non
potrebbe ricevere le necessarie informazioni per procedere
successivamente all'aggiornamento. Il segnale di aggiornamento
viene quindi trasmesso in orari notturni per non incidere sulla
normale programmazione, essendo la capacità trasmissiva
probabilmente completamente occupata dai programmi durante il
giorno.
Rispetto al discorso dello standby, questa è la risposta
tecnica; effettivamente c'è un assorbimento di energia, quindi
convengo, ma non credo che possiamo né io, né lei, modificare
questo aspetto, anche se concordo con lei. Sicuramente questo
discorso ha dei problemi... volevo solo sottolineare che i problemi
non ci sono solo sulla TV digitale; abbiamo avuto 4 giorni in cui
le trasmissioni di Mediaset non erano ricevibili né sul digitale,
né sull'analogico. Allora, lei, collega Squarzino, che si agita
tanto, deve sapere questo: le televisioni commerciali agiscono con
una logica commerciale; noi, per quanto chiassosi e intelligenti e
primi della classe, siamo 120mila e posso dirle tranquillamente che
l'interesse di aggiornare, di intervenire sugli apparati è
modesto.
Oggi, al di là di tutte le considerazioni che state facendo,
portando avanti attività... non dico di boicottaggio, perché non è
giusto, ma di procurato allarme, abbiamo Mercedes Bresso, Governo
di Centro-Sinistra con "Rifondazione" al governo, che ha siglato
per le Province di Cuneo e di Alessandria un accordo... là ci sono
milioni di abitanti... amici della RAI mi hanno detto che stanno
concentrando i finanziamenti - che dovevano essere dati alla nostra
Regione - lì, perché c'è maggior interesse dal punto di vista
numerico. Per una volta che la tecnologia poteva arrivare prima e
meglio in Valle, riusciamo, con la nostra litigiosità e la nostra
voglia non di migliorare, perché ho dato atto al Consigliere
Venturella che un'interrogazione in questo modo è un'interrogazione
corretta, in quanto solleva un problema, non demonizza, ma con la
voglia di demonizzare tutto alla fine facciamo... non il danno di
Marguerettaz - cosa che la fa sorridere! - ma... facciamo il danno
di una comunità! Rispetto a questo, se le altre Regioni che si
stanno accodando ci passeranno davanti, ancora una volta riusciremo
a perdere un'occasione...
Bortot
(fuori microfono) - ... mica colpa nostra...
Marguerettaz (UV)
- ... No, sto dicendo non colpa vostra,
ognuno si prenda i suoi meriti e i suoi demeriti! Allora, se uno
pone un problema e cerca di migliorare, credo che sia corretto... e
io mi faccio carico delle critiche che mi vengono fatte, ma nel
momento in cui si dice: "no, questo non doveva essere fatto",
questo è un pasticcio, quando altri poi andranno avanti perché il
mondo va lì, dico che "forse" potevate avere un comportamento
diverso! Ma poi voi avete contribuito in minima parte, perché a
livello nazionale la polemica sulla televisione digitale credo la
dica lunga! Le stesse cose che diceva il Ministro Gentiloni ieri,
non sono le cose che dice Gentiloni oggi!
Ancora una cosa volevo dire - ne approfitto, collega Venturella
- per un'informazione sulla dichiarazione dei redditi. C'è una
dichiarazione, che mi ha fatto presente un'associazione di
consumatori... sembra che per il "730" non sia detraibile
l'acquisto di una televisione digitale. Abbiamo fatto gli
aggiornamenti, il Ministero delle finanze darà apposita
comunicazione che anche i Valdostani che hanno comprato una
televisione digitale hanno diritto a tutti i benefici, così come
coloro che vivono al di fuori della Valle d'Aosta, ma nel
territorio nazionale. C'è quindi un'interpretazione errata
dell'Agenzia delle entrate, in cui diceva che la detrazione
sull'acquisto della televisione digitale in Valle d'Aosta e in
Sardegna non si applicava, perché avevano già il contributo del
decoder. È un errore, è stato risolto grazie alla segnalazione
dell'Associazione dei consumatori e al sig. Giornetti che fa parte
di un centro di assistenza fiscale sindacale, e grazie
all'intervento dei miei collaboratori.
Presidente
- la parola al Consigliere Segretario
Venturella.
Venturella (Arc-VA)
- I primi 30 secondi del suo
intervento mi hanno lasciato un po' basito, perché è la prima volta
che lei, Assessore, ci ringrazia, quindi avevo già deciso di non
intervenire; però, quello che ha detto dopo non mi è piaciuto e con
questo esprimo una mia opinione personalissima.
Il passaggio al digitale terrestre dal punto di vista della
propagazione delle onde elettromagnetiche rispetto alla televisione
analogica ha un impatto sull'ambiente notevolmente migliore, questo
bisogna dircelo e lo abbiamo sempre detto. Quello che volevamo
sollevare erano due tipi di problemi. Il primo, poiché l'ho vissuto
personalmente rispetto ad una vicina di casa, da un certo punto in
poi, mi pare il giorno dopo l'Epifania, i canali di Mediaset non
sono più stati... a parte che poteva essere una soddisfazione
personale non vedere più i canali di Berlusconi, quindi era una
vittoria e speravo che fosse definitiva, invece no, cioè era una
soddisfazione non fare più vedere in Valle d'Aosta i canali di
Berlusconi, Lattanzi naturalmente è contrario... il problema però è
questo. Quando si è aderito in maniera entusiasta al progetto del
digitale terrestre, si è considerato che soprattutto le persone
anziane o le persone che hanno poca dimestichezza con questi
apparati, sarebbero state ancora di più in balìa rispetto a questi
cambiamenti? Per gli anziani, ad esempio, la riorganizzazione dei
canali che lei ha chiamato "Mux"... che penso raggruppino alcuni
canali, ha significato un esborso ulteriore, perché hanno chiamato
il tecnico, non riuscendo a farlo! Alcuni tecnici... so per certo
che non se la sono sentita di prendere il diritto di chiamata, ma
altri, giustamente, hanno detto: "mi chiamano 20 persone al giorno
e io devo pur guadagnare!".
Noi volevamo appuntare l'attenzione del Consiglio su questo: il
progetto digitale terrestre in Valle, con tutti i suoi problemi che
non voglio ora approfondire, perché non è questa la sede saranno
oggetto eventualmente di un'altra iniziativa, provoca il ritorno ad
una condizione più svantaggiosa per cui alcune categorie di persone
sono in completa balìa di queste riorganizzazioni per migliorare il
canale, e... intanto chi paga? Non la Regione, ma gli utenti,
soprattutto quelli che sono in condizioni economiche
sfavorevoli.
Sul fatto dello standby, lo sa, hanno fatto uno studio in
Inghilterra, tutti gli apparecchi in standby, non solo per i
decoder, ma anche per i computer, consumano energia elettrica, uno
spreco incredibile! Questo deve essere il nostro obiettivo: puntare
non tanto sulla costruzione di nuove centrali - fra l'altro
arrivano adesso alcuni che vogliono costruire di nuovo le centrali
nucleari -, ma puntare alla riduzione degli sprechi; chiaramente il
decoder del digitale terrestre va in direzione opposta, cioè
secondo noi era indispensabile puntare l'attenzione su queste
problematiche che si aggiungono alle altre. Del fatto poi che forse
la "Provincia Granda" ci superi, ascolti, non ci affibbi una così
grande potenza come qualcuno ogni tanto ci attribuisce, per cui
noi, "Verdi", siamo stati responsabili anche dell'alluvione del
2000!
