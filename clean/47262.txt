Classificazione
SANITÀ VETERINARIA E ZOOTECNIA



Oggetto del Consiglio n. 3556 del 17 aprile 2024 - Resoconto
OGGETTO N. 3556/XVI - Interpellanza: "Iter di ricovero e di
ricollocazione degli animali domestici vaganti".
Bertin (Presidente) -
Punto n. 41. Ha chiesto la parola
il consigliere Sammaritani, ne ha facoltà.
Sammaritani (LEGA VDA) -
Parliamo anche in questa seduta
del Consiglio della legge 37/2010, che è quella che riguarda le
disposizioni per la tutela e il corretto trattamento degli animali
d'affezione. L'articolo 1, che normalmente prevede le finalità
della legge, recita che "la Regione Autonoma Valle d'Aosta promuove
la tutela e la presenza nel proprio territorio degli animali di
affezione quale elemento fondamentale e indispensabile
dell'ambiente". Poi elenca le varie modalità attraverso le quali
queste finalità devono essere realizzate, cioè favorisce il
rispetto verso gli animali e la corretta convivenza tra uomo e
animali di affezione domestici, promuove il valore educativo e
culturale di un corretto rapporto con gli animali di affezione,
anche in relazione alle potenzialità assistenziali e terapeutiche
dello stesso, e questo l'abbiamo già sottolineato con varie
iniziative, in particolare del collega Ganis sulla
pet-therapy
e altro. Poi c'è la tutela degli animali di
affezione domestici attraverso la repressione degli atti di
crudeltà o di maltrattamento contro di essi, compreso l'abbandono.
Ancora infine tutela la salute pubblica e l'ambiente attraverso la
prevenzione del randagismo e la promozione di un corretto
trattamento degli animali di affezione domestici.
Abbiamo appreso che, in forza delle attuali disposizioni dettate
al gestore del canile-gattile regionale, avviene che, in caso di
rinvenimento di animali domestici vaganti, in particolare gatti,
questi, una volta curati, devono essere rimessi in libertà sul
territorio, quindi se si trova un animale, per esempio, vicino ad
un'arteria di traffico magari ferito, viene ricoverato, viene
curato, però poiché la struttura non dispone di posti per la loro
custodia prolungata, vengono rimessi, secondo queste disposizioni
che sono state fornite, laddove sono stati trovati. Queste condotte
e questi protocolli, almeno se così è, risulterebbero piuttosto
incoerenti e abbastanza privi di ragionevolezza, perché, oltre che
costituire un'assoluta mancanza di tutela per gli animali, si
comprende che ci sarebbe un dispendio di forze, di energie, di
denaro e comunque anche di tutela degli animali, che poi, alla
fine, in realtà del tutto tutelati non sarebbero.
Allora interpelliamo il Governo regionale per conoscere: "quali
siano le ragioni che hanno condotto ad adottare tali linee di
condotta nei confronti degli animali domestici vaganti", ammesso
che ciò che ci è stato raccontato e descritto sia corretto e "se
sia intenzione del Governo regionale di rivedere tali regole
prevedendo un diverso iter di ricovero e di ricollocazione dei
predetti animali in modo da garantirne la vita e la salute".
Presidente -
Per la risposta, la parola all'assessore
Marzi.
Marzi (SA) -
Il cane è l'unico animale vagante per il
quale lo Stato ha deciso di normare anche in termini di ricovero
stanziale. Il gatto infatti, per definizione, non è vagante ma
libero o del territorio. La legge 281/1991 prevede infatti la presa
in carico dei gatti liberi solo nel caso in cui gli stessi debbano
essere curati, disponendone poi il reinserimento nel proprio
habitat di provenienza. Per questa ragione la delibera di affido
della gestione del canile-gattile regionale, cioè la 1628/2021, ha
previsto, per quanto riguarda i gatti, il solo recupero e trasporto
presso una struttura veterinaria degli animali incidentati; la
presa in carico di animali in particolare situazione e tipologia,
su disposizione di autorità sanitarie e giudiziarie di pubblica
sicurezza o su richiesta di enti o strutture pubbliche. Una volta
curato e identificato tramite
microchip
e sterilizzato, così
come previsto dalla normativa nazionale e regionale, il gatto va
reimmesso in libertà nel luogo di provenienza. La convenzione
2022-2024 sul controllo del randagismo e protezione degli animali
affida poi ai Comuni la sterilizzazione e la cura dei gatti di
colonia anche attraverso la partecipazione alle campagne di
sterilizzazione a cura delle colonie feline gestite dal CELVA, così
come di fatto oggi già avviene. Alla base della scelta, sia a
livello nazionale che regionale, di reimmissione sul territorio dei
gatti dopo essere stati soccorsi e curati, vi è il benessere
dell'animale. Per definizione il gatto è un animale territoriale
che ama gli spazi aperti e che difficilmente si adatta a vivere in
spazi chiusi con altri gatti. Pertanto, nonostante l'indiscussa
utilità, il gattile non risulterebbe una struttura idonea a
ospitare gatti che potrebbero in tale collocazione subire un forte
stress.
Alla luce di quanto illustrato, riteniamo, pertanto, che sia al
momento corretto e ragionevole seguire le indicazioni che sono
state definite nella specifica materia a livello statale e dagli
esperti veterinari di cui ci si avvale per normare. La ringrazio
inoltre, senza ironia alcuna, per avermi dato la possibilità di
imparare una cosa assolutamente nuova.
Presidente -
Ha chiesto la parola il consigliere
Sammaritani per la replica, ne ha facoltà.
Sammaritani (LEGA VDA) -
Grazie Assessore. Su questi temi
naturalmente non ci sono delle regole assolute, ci sono
naturalmente quelle che lei ha citato come indicazioni, se vogliamo
generali, da parte dello Stato e comunque, come abbiamo visto,
norme che comunque anche noi, come Regione, ci possiamo dare,
quindi si tratta anche di un discorso di visione, di scelte.
Quello che è stato riferito, cioè che il gatto è un animale
libero del territorio, probabilmente con l'antropizzazione odierna
forse la norma è abbastanza obsoleta a mio avviso, quindi credo sia
abbastanza difficile sostenere che un animale ferito che viene
trovato a fianco di una strada debba essere curato e rimesso lì
dove è stato trovato, mi sembra anche abbastanza poco logico, come
abbiamo già detto nell'esposizione della nostra interpellanza.
Ci sono persone esperte che ritengono invece il contrario, cioè
che, di fronte ad animali che comunque vengono curati, magari anche
recuperati in condizioni di criticità notevole e recuperati ma
magari nemmeno al 100%, o comunque animali che probabilmente hanno
anche già manifestato di non essere in grado di vivere nel
territorio in modo così autonomo... perché, come dicevo prima, un
po' l'antropizzazione, un po' la situazione stradale, un po' altre
situazioni abbastanza di criticità per questo tipo di animali
probabilmente non consentono loro di sopravvivere in modo idoneo in
determinate condizioni. C'è tutto il problema delle colonie feline
a cui lei ha fatto cenno, sicuramente su questi temi anche
torneremo perché questo tipo di gestione attuale probabilmente non
è nemmeno in questo caso e in questo proposito ottimale, si è
demandato ai Comuni, quindi al CELVA, la gestione di queste
situazioni e probabilmente questi enti non hanno né il personale,
né le capacità a volte economiche per far fronte in modo corretto o
comunque idoneo a queste situazioni, quindi alla gestione delle
stesse.
Come dicevo prima, si tratta di visioni probabilmente diverse,
si tratta di scelte che devono essere fatte e noi crediamo che, per
la tutela degli animali, le scelte che attualmente sono state fatte
non tutte sono adeguate, quindi che ci sarebbero delle cose da
modificare e da cambiare, ma su questo punto naturalmente ci
torneremo.
