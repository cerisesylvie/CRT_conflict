Classificazione
TRASPORTI E VIABILITÀ
Trasporti



Oggetto del Consiglio n. 3461 del 3 aprile 2024 - Resoconto
OGGETTO N. 3461/XVI - Ritiro di mozione: "Impegno a rendere
disponibile ai Consiglieri e alla IV Commissione consiliare il
parere espresso dal Consiglio Superiore dei Lavori Pubblici
riguardante l'elettrificazione della tratta Ivrea/Aosta".
Bertin (Presidente) -
Punto n. 6. Ha chiesto la parola il
consigliere Perron. ne ha facoltà.
Perron (LEGA VDA) -
Quanto era da dire su questa
questione in realtà è già stato detto, è già stato sviscerato, ha
avuto il suo spazio nel dibattito anche a livello pubblico,
giornalistico, quindi non avremmo più molto da dire. La
documentazione che avevamo richiesto è già stata resa disponibile,
quindi di questo siamo soddisfatti, mi pare che non ci siano
elementi nuovi, in quanto abbiamo visto, sono state confermate in
realtà le bozze che noi avevamo visionato. Abbiamo visto da verbale
che la Regione ha partecipato all'adunanza con il suo apparato
amministrativo, era l'ingegner Pollano che ha partecipato, quindi
anche questo è stato confermato.
Ulteriori passaggi poi a seguito con RFI non li conosciamo ma,
ripeto, per noi quello che era da dire è stato detto. Abbiamo
appreso lo scorso Consiglio sempre sul tema che ad ora non vi è un
cronoprogramma per gli interventi, sappiamo che deve finire tutto
entro la fine del 2026 per star dentro al PNRR, RFI soggetto
attuatore, quindi non è la Regione, per carità, ma ad ora
interventi non se ne sono ancora visti. Intanto però quello che
abbiamo visto sono le 99 corse sostitutive di pullman sulla
Statale, un disagio enorme che ciò creerà per altri anni di fronte
ai vantaggi risibili oggettivamente dell'elettrificazione.
Tra l'altro, è notizia di questi giorni: sette treni ibridi con
tripla alimentazione, quindi elettrico, diesel e batteria, sul tipo
che già stavano per intervenire sulla nostra linea in realtà,
perché dovevano arrivare gli Hitachi già di questo tipo con la
batteria... abbiamo un dato: quel tipo di treni fa fare l'83% in
meno delle emissioni di CO2 e questi treni collegheranno Calabria,
Basilicata e Puglia, sempre soldi del PNRR, sono 60 milioni. Altro
da dire non ne abbiamo, resta la nostra considerazione politica,
ovviamente la ribadiamo: l'elettrificazione della ferrovia e
aggiungiamo questo: la pista ciclabile sul Comune di Aosta, sono
stati quelli che noi consideriamo un po' i regali che il Governo
autonomista con l'alleanza sinistra ha fatto e farà ai Valdostani.
Questi due progetti messi a terra, figli di una visione
ambientalista piuttosto discutibile, sono - ripeto - i regali che
avete fatto. Se saranno dei regali graditi, lo scopriremo tra
qualche anno e saranno i Valdostani a decidere. Noi altro da dire
non abbiamo, quindi ritiriamo la mozione.
Il Consiglio prende atto del ritiro.
