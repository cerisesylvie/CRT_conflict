Classificazione
TRASPORTI E VIABILITÀ



Oggetto del Consiglio n. 3087 del 21 dicembre 2023 - Resoconto
OGGETTO N. 3087/XVI - Interpellanza: "Garanzia del servizio
di trasporto pubblico locale Champoluc-Crest attraverso mezzi
sostitutivi nei periodi di sospensione per manutenzioni programmate
della telecabina".
Bertin (Presidente) -
Punto numero 37. Consigliera
Minelli, ha facoltà di parola.
Minelli (PCP) -
Grazie Presidente. A metà novembre ci è
stato illustrato in IV Commissione l'atto amministrativo
riguardante il trasporto pubblico con telecabina Champoluc-Crest
in Comune di Ayas; in quell'occasione, tra le altre
informazioni, tra cui ad esempio l'importante aumento del numero di
corse a fronte del mantenimento degli stessi costi per gli utenti,
è emerso che i servizi sostitutivi sarebbero attivati anche in caso
di sospensione del servizio di trasporto della telecabina per
manutenzione ordinaria programmata. Una affermazione di cui ho
chiesto due volte conferma, perché non mi risultava fosse
esattamente così; ho fatto poi un accesso agli atti e ho capito che
in realtà era come pensavo: l'attivazione del servizio di trasporto
sostitutivo non è prevista nei periodi di manutenzione programmata,
ma solo per il protrarsi delle operazioni di rilevanti manutenzioni
straordinarie o per altre cause di forza maggiore, con almeno 5
corse nella fascia oraria prevista per la giornata di interruzione,
almeno per le categorie del TPL (Trasporto Pubblico Locale) debole,
vale a dire residenti, lavoratori e studenti, così come è stabilito
dall'articolo 8, comma 1, del contratto di servizio con la società
Monterosa. Probabilmente durante l'audizione c'è stato un
qui
pro quo
, ma non importa, la cosa è stata chiarita.
Vengo invece più all'oggetto dell'interpellanza: per quanto
riguarda il servizio della telecabina Champoluc-Crest, secondo
quanto è stabilito dal contratto di servizio all'articolo 2, comma
14, la società avrà diritto ad effettuare una o più interruzioni
dell'esercizio per eseguire la manutenzione programmata, per la
quale si prevede un impegno complessivo massimo annuale di un mese,
preferibilmente nel periodo autunnale, per facilitare gli
spostamenti dei residenti e degli operatori.
Sappiamo che il trasporto pubblico locale di tipo ferroviario o
su gomma, generalmente, viene garantito quando c'è una sospensione
del servizio, anche per periodi limitati e per manutenzioni: ne
stiamo vedendo adesso tutta la complessità per quello che riguarda
la ferrovia, ma ci sono state altre occasioni in cui anche per
tempi più brevi è stato messo in piedi il servizio sostitutivo;
riteniamo quindi che sia corretto che il trasporto pubblico locale
vada garantito proprio per la sua natura di servizio pubblico.
Per quanto riguarda il trasporto su gomma e ferro, i criteri di
frequenza delle corse e degli orari tengono conto principalmente
delle esigenze dei fruitori dei servizi, quali pendolari, studenti,
lavoratori, piuttosto che dei flussi turistici, e anche questo ci
sembra corretto, però mi pare che non avvenga proprio allo stesso
modo per quello che riguarda il trasporto pubblico della telecabina
citata: a noi risulta che la maggioranza sia di chi ha case in
quella zona, quindi di utenti, ma anche degli operatori turistici
che gestiscono attività in quota rispetto alla telecabina ritiene
più funzionale la chiusura per le operazioni di manutenzione
programmata, quella ordinaria, nel mese di maggio piuttosto che ad
ottobre, tenuto conto che le prospettive turistiche attualmente
sembrano essere migliori in autunno piuttosto che nella primavera
inoltrata.
D'altra parte, fino al 2018, quindi prima del rifacimento, il
periodo di manutenzione programmata avveniva in primavera, e anche
durante il rifacimento della telecabina era stato ovviamente e
opportunamente approntato un servizio sostitutivo con dei mezzi
fuoristrada. In buona sostanza, quello che noi chiediamo
all'Assessore, che sappiamo essere attento alla problematica dei
servizi sostitutivi
-
tema che deve affrontare
quotidianamente in questo periodo -, se è condivide la necessità di
garantire il trasporto pubblico locale Champoluc-Crest
attraverso mezzi sostitutivi anche nei periodi di
sospensione per la manutenzione programmata della telecabina,
tenuto conto delle esigenze dei residenti e nel rispetto della
natura di questo servizio.
Secondariamente, se c'è un'intenzione di rivedere il periodo in
cui effettuare la manutenzione ordinaria, ovviamente in accordo con
la società, ma anche con i residenti e gli operatori turistici che
gestiscono le attività in quota.
Infine, se la proposta di atto amministrativo, che abbiamo visto
e che è stata a noi illustrata in Commissione, sia stata anche in
qualche modo, attraverso l'Ente pubblico o altri canali, illustrata
agli utenti di quello specifico trasporto pubblico locale.
Presidente
- Risponde l'assessore Bertschy.
Bertschy (AV) -
Rispetto al primo quesito, più che "se
condivide", posso dirle come è stato costruito il servizio.
Il servizio è stato costruito con la collaborazione del Comune,
che per sua natura immaginiamo abbia fatto sintesi su quelle che
sono le esigenze del territorio, insieme a Monte Rosa, che deve
gestire al meglio tutte le finalità per le quali l'impianto eroga i
suoi servizi, quindi sia di TPL che di commerciale, e tenendo conto
di quello che è successo nell'ultimo periodo, negli ultimi 5 anni;
non si era avvisata questa necessità e non è stata richiesta da
coloro che hanno lavorato con noi per questo nuovo progetto e
quindi più che condividere noi portiamo avanti quella che è
un'iniziativa che è stata costruita con questi obiettivi e con
queste finalità, sottolineando il fatto che in primavera diventa
sempre più difficile percorrere le località di montagna, anche
perché la primavera si sta allungando, ci sono dei momenti in cui
la neve arriva anche in tarda stagione e percorrere le strade, al
di là della neve, vuol dire anche creare delle condizioni di
difficoltà maggiori di quelle che invece si possono incontrare
durante l'autunno, però questo è stato valutato nei 5 anni di
servizio precedente ed è stato valutato in questa fase in cui siamo
andati a immaginare una nuova attività.
Per andare alla terza domanda, e poi passo velocemente alla
seconda, come però si è lavorato? Si è lavorato per migliorarlo,
questo servizio, perché da 1.650 corse si passa a 1.915 e quindi si
implementa la disponibilità per tutti coloro, i residenti, gli
operatori e i lavoratori, per andare ancora più incontro a quelle
esigenze che in particolare durante la stagione sono state
presentate, sono state sostenute dal Comune e sono state portate in
questo servizio.
La domanda numero due (se c'è l'intenzione di rivedere il
periodo in cui effettuare tale manutenzione in accordo con la
società Monte Rosa, i residenti, gli operatori turistici che
gestiscono attività in quota): al momento non ne ravvisiamo
l'esigenza; poi, come sempre, ci possiamo ragionare, sempre tenendo
in considerazione il fatto che le manutenzioni vanno fatte, vanno
fatte in un periodo che è limitato, perché garantiscono la
sicurezza dei servizi e soprattutto garantiscono la piena
operatività poi durante la stagione sia del TPL che del servizio
commerciale.
Ripeto, l'obiettivo di questo nuovo appalto è quello di
migliorare ancora i servizi precedenti, tant'è vero che
l'Amministrazione impegnerà maggiori risorse, e quindi la risposta
è semplicemente questa.
Considerazione finale: non direi che il TPL degli impianti a
fune sia uguale a quello dell'autostrada e della ferrovia, nel
senso che è un po' più semplice costruire servizi sostitutivi tra
gomma e ferro e ferro-gomma e non in una natura di montagna come
quella che in questo caso è riferita al Crest; tra l'altro, ma lo
dico con simpatia, per fortuna la località è raggiungibile
attraverso una strada che è stata costruita per superare il limite
dell'attuale differenza di altitudine tra località, quindi le
strade per noi sono sempre buone, bisogna sempre farle bene, non
bisogna rovinare il paesaggio, quindi farle come si deve, però vede
che le strade poi, ogni tanto, danno la loro utilità.
Presidente
- Consigliera Minelli, ha facoltà di
replica.
Minelli (PCP) -
Assessore, lei dice che più che esprimere
una condivisione o meno, mi racconta come è stato costruito il
servizio e quindi cita l'interlocuzione con il Comune.
Non voglio dare nessun giudizio di merito, perché immagino che
anche i Comuni facciano le loro valutazioni insieme ai cittadini -
non è detto che questo sempre avvenga, non so qui come è successo -
però credo che invece la condivisione su un punto come quello che
ho evidenziato, vale a dire condividere se nei periodi di
manutenzione programmata sia opportuno pensare a un servizio di
trasporto pubblico locale, è importante; secondo me sarebbe stata
importante l'esplicitazione di una sua condivisione, perché,
secondo me, è il primo passo per avviare una riflessione con la
società, con il Comune, ma anche direttamente con gli operatori del
territorio e i residenti, che non sono una pletora, sono pochi e
proprio per quello è più facile.
Credo che sia molto più semplice ragionare su un TPL di quel
tipo, piuttosto che di quello ferroviario o su gomma che riguarda
tutta la regione; noi crediamo che si debba fare una ottimizzazione
del servizio del trasporto pubblico locale, che è sicuramente
diverso, ma che è tanto più importante in luoghi dove ci sono
persone che davvero ci vivono: qui non siamo nella situazione della
Ranzola, dove non c'è gente che vive tutto l'anno, qua ci sono
famiglie che hanno dei figli, che operano nella zona e
contribuiscono già all'economia della zona.
Lei poi dice... forse non ha ascoltato la mia illustrazione
iniziale: io ho detto all'inizio che è migliorato il contratto,
l'atto amministrativo che abbiamo visto, perché sono aumentate le
corse senza aumentare i costi per i residenti e quindi ho fatto una
valutazione positiva su questo nuovo atto amministrativo; credo
però che sia necessario fare un ragionamento tra la società, il suo
Dipartimento e le persone che sono interessate.
Anche sulla questione del periodo, lei mi dice che i periodi di
innevamento si spostano più in avanti in primavera; noi stiamo
parlando di maggio, può nevicare anche a ottobre, per quello, e non
è che la questione della neve sia assolutamente dirimente; ovvio
che noi non pensavamo che lei ci dicesse che per quest'anno si
potesse fare qualcosa, perché le manutenzioni vengono programmate
di anno in anno, quindi immagino che per il 2024 sia già tutto
deciso per il mese di ottobre, però sedersi attorno a un tavolo,
fare un confronto, credo che sia importante.
Sentivo i commenti dell'assessore Grosjacques: a noi risulta che
da un sondaggio informale su 25 persone contattate, 24 abbiano
detto che preferirebbero la chiusura in primavera piuttosto che a
ottobre, di queste 13 sono operatori turistici e 12 su 13 hanno
evidenziato una preferenza per quel periodo. Esiste una
problematica, bisogna capire se c'è la volontà di affrontarla, ma
io, conoscendo anche il modo di operare dell'Assessore, non mi
aspettavo una risposta del tipo "non ne ravvisiamo l'esigenza",
un'esigenza c'è, forse non è stata esplicitata in modo chiaro,
bisognerà che lo facciano, però un problema c'è.
Io prendo per positivo l'altro pezzo della risposta, quella che
dice "ci possiamo ragionare" e mi aggrappo a questa questione; c'è
poi il fatto che abbiamo un precedente: fino al 2018, fino alla
vecchia telecabina, si utilizzava la sospensione, si faceva la
manutenzione ordinaria in un altro periodo dell'anno; io invito a
ragionare su questa cosa, davvero a trovare un momento, un modo per
sentire un po' tutti gli attori che sono coinvolti, perché penso
che sia interesse di tutti, dell'Assessore per primo, avere una
situazione che funzioni e un trasporto pubblico locale, anche
tramite telecabina, che obiettivamente non dovrebbe essere così
complicato da risolvere.
Faccio un'ultima chiosa, lei dice "siamo favorevoli alle
strade", io non sono contraria a priori alle strade, tant'è vero
che se vogliamo parlare di quella zona si potrebbe riqualificare la
strada interpoderale che da Saint-Jacques sale fino al Crest,
passando dall'Alpe Ciarcerio e si potrebbe anche asfaltarla. Perché
no?
