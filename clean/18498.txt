Classificazione
FORMAZIONE PROFESSIONALE
MINORANZE ETNICHE E MOVIMENTI MIGRATORI
Movimenti migratori


Resoconto integrale del dibattito dell'aula
Oggetto del Consiglio n. 1604 del 15 novembre 2000 - Resoconto
OGGETTO N. 1604/XI Convenzione con la Cooperativa "La
Sorgente" per l'organizzazione di un corso di formazione per
mediatori interculturali. (Interpellanza)
Interpellanza Premesso che:
- con deliberazione di Giunta n. 603 del 28/02/2000 venivano
impegnate Lire 195.000.000 per la "realizzazione in convenzione con
la cooperativa sociale La Sorgente di un corso di formazione per
mediatori interculturali" da svolgersi tra marzo e settembre del
corrente anno;
- il progetto è nato sull’esigenza di formare
personale qualificato da parte del gruppo di lavoro misto - Comune
di Aosta, Regione e USL - che si occupa degli "interventi in favore
di minori stranieri per l’integrazione
interculturale";
- il corso formativo prevedeva una partecipazione limitata a 15
persone selezionate tra quanti avevano presentato domanda;
il sottoscritto Consigliere regionale
Interpella
l’Assessore alla Sanità per sapere:
1) quante domande sono pervenute e quale pubblicizzazione è
stata fatta al corso;
2) quali sono stati i criteri di selezione;
3) quali sbocchi occupazionali prevede e quali eventualmente si
sono già concretizzati per i partecipanti;
4) quale sia in concreto la situazione oggetto del gruppo di
lavoro di cui in premessa.
F.to: Frassy
Président
La parole au Conseiller Frassy.
Frassy (FI)
Assessore, noi siamo stati colpiti dalla
delibera citata nelle premesse di questa interpellanza, perché il
problema dei minori stranieri e della loro integrazione è uno dei
tanti problemi con cui la nostra società deve confrontarsi; ma
siamo rimasti colpiti dal fatto che ci sia stata questa esigenza
oserei dire improvvisa, a fronte di un problema che invece è datato
anche nella nostra regione, di individuare quindici persone che
potessero svolgere questo ruolo - anche difficile da capire - di
mediatore interculturale.
L'impegno di spesa rispetto ad altre cifre è sicuramente
modesto, ma visto con l'occhio del cittadino, 195 milioni, lo
riteniamo comunque significativo.
Abbiamo tra l'altro appreso fra il tempo di deposito
dell'interpellanza e la giornata odierna di discussione che il
corso dovrebbe essersi concluso e che alcune delle persone che
hanno partecipato a questo corso dovrebbero già essere operative
sul territorio.
Vorremmo però avere dei dettagli ulteriori rispetto a quelle che
sono le notizie di stampa pubblicate nei giorni scorsi, vorremmo
anche sapere come è nata l'esigenza di questo corso, come è stata
gestita la parte istruttoria del corso in riferimento alle domande,
alla pubblicazione del corso che era richiesta nella delibera di
Giunta citata nelle nostre premesse, quali siano gli sbocchi
occupazionali in concreto e in particolare quale sia il ruolo che
ha svolto e che svolgerà l'Amministrazione regionale in questo
contesto.
Nella delibera che abbiamo citato la Regione stanzia 195 milioni
per questo tipo di formazione, è un'esigenza che si dice in
delibera nasce da un progetto che accomuna USL, Regione Valle
d'Aosta e Comune d'Aosta; vorremmo capire poi queste 15 persone a
chi faranno riferimento, se in maniera frazionata o in maniera
coordinata a un unico soggetto o ai tre soggetti che ho innanzi
citato. Ci piacerebbe cioè capire se al di là del corso di
formazione, che non abbiamo motivo di dubitare che sia stato in
effetti realizzato, ci siano anche dei percorsi sostanziali nel
ruolo che questi soggetti dovrebbero svolgere e che sono appunto
l'elemento essenziale del corso di formazione stessa.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Mi dispiace che non ci sia più il
Consigliere Lattanzi perché vorrei che fosse chiaro che noi
rispondiamo alle domande che ci vengono avanzate. L'interpellanza
non parlava di dare indicazioni sul disavanzo 2000 che è cosa
diversa da problemi di indebitamento e problemi di consulenze.
Primo rilievo.
Mi viene riferito proprio da una nota interna che il Presidente
del Consiglio avrebbe detto di sì sull'abolizione dei ticket sugli
esami diagnostici per la prevenzione dei tumori, ergo 800 miliardi
nel 2001 di minore incasso e 3.500 miliardi a regime tanto per
seguire in tempi reali lo svolgimento della discussione della
finanziaria.
Preciso però che su questo punto non ci sarà un maggiore costo
per la Valle d'Aosta perché forse unica regione d'Italia avevamo
già deciso che la campagna di screening per i pap-test e per il
tumore della mammella veniva fatta senza pagamento dei ticket
avendo già all'epoca utilizzato una legge che prevedeva questa
possibilità, cioè di non far pagare i ticket quando si tratta di
campagne di prevenzione, quindi tutta la campagna che il Ministro
Veronesi sta facendo su questo tema è già stata anticipata dalla
Valle d'Aosta.
Questo semplicemente per chiarire alcuni aspetti.
In merito all'interpellanza il corso per mediatori
interculturali, approvato con delibera di Giunta n. 603 del 28
febbraio 2000, è stato pubblicizzato nel periodo 6-24 marzo 2000
attraverso comunicati inviati agli organi di stampa, quotidiani e
settimanali locali, radio e televisioni, distribuzione di volantini
plurilingue, affissioni di manifesti all'interno di servizi vari,
centro comunale immigrati, extracomunitari, scuole, consultori,
Agenzia del lavoro e biblioteche, invio di lettere agli operatori
delle équipes dei distretti socio-sanitari e ai plessi didattici
della Regione, due incontri informativi aperti a tutti gli
interessati presso la Cooperativa sociale La Sorgente. Alla
scadenza della presentazione delle domande di iscrizione, (le ore
18,00 del 24 marzo 2000) sono pervenute 38 domande.
Le prove di selezione del corso, gestite dalla Cooperativa
sociale La Sorgente, si sono svolte dal 27 al 31 marzo 2000; i
criteri e le prove di selezione sono state formulate sulla base
delle indicazioni del gruppo tecnico di accompagnamento e
monitoraggio, rappresentanti dell'IRRSAE, dell'Ufficio ispettivo
tecnico dell'Assessorato regionale dell'istruzione e cultura, dalla
Direzione delle politiche sociali dell'Assessorato regionale della
sanità e politiche sociali, previsto dal Progetto "Cavanh",
progetto di formazione e sperimentazione della figura del mediatore
interculturale.
Sono state effettuate le seguenti prove: prova scritta per
verificare la conoscenza della lingua italiana non selettiva,
colloquio orale per verificare motivazioni, attitudini,
atteggiamenti, competenze tecniche, esperienze precedenti attinenti
alla figura professionale, conoscenza orale della lingua
italiana.
Criteri di selezione: n. 25 persone (su 38 iscritte) si sono
presentate alla prova scritta, n. 24 persone hanno sostenuto il
colloquio orale (1 persona non si è presentata perché si è resa
conto che non avrebbe potuto frequentare il corso perché troppo
impegnativo a livello di tempo).
I risultati della selezione: 15 persone ammesse al corso, 7
persone idonee oltre la quindicesima posizione, una persona
ritirata, una persona non avente i requisiti.
I Paesi di provenienza delle 15 persone ammesse al corso sono i
seguenti: Marocco 5, Libia 1, Algeria 1, Albania 3, Bosnia 1,
Brasile 2, Argentina 1, Repubblica Domenicana 1.
Gli sbocchi occupazionali: il corso di formazione per mediatori
interculturali, che non prevede il rilascio di una qualifica
professionale, ma soltanto di un attestato di frequenza e non
potrebbe essere altrimenti, è inserito in un progetto di interesse
regionale dal titolo "Interventi in favore di minori stranieri per
l'integrazione interculturale" previsto dal piano regionale di
attuazione della legge n. 285 già citata stamattina, "Disposizione
per la promozione dei diritti di opportunità per l'infanzia e
l'adolescenza", approvato con delibera della Giunta regionale n.
1.161 del 12 aprile 1999.
Tale progetto prevede al termine del percorso formativo una fase
di sperimentazione sul territorio di Aosta e della Comunità montana
Valdigne Mont-Blanc. L'avvio operativo di tale sperimentazione è
imminente e si concluderà nel mese di giugno 2001. In questo
periodo scuole, servizi sociali, servizi sanitari ospedalieri e
territoriali, Questura, Tribunale, Agenzia del lavoro e uffici di
collocamento potranno richiedere dei mediatori retribuiti con i
fondi previsti per la sperimentazione. Sono previsti fondi per
retribuire 200 ore di lavoro per ogni mediatore. Sottolineo fra
parentesi che uno dei grossi problemi è stato posto proprio dalla
Questura che ha grossissime difficoltà a colloquiare per problemi
di conoscenze delle lingue.
La finalità della sperimentazione è quella della diffusione e
della conoscenza della nuova figura professionale nelle scuole e
nei servizi della Regione. Il coordinamento della sperimentazione è
affidato al centro comunale immigrati ed extracomunitari che ha già
ricevuto delle richieste di mediazione soprattutto dalle
scuole.
Al termine della sperimentazione si presume che i mediatori
continueranno a prestare la loro opera in questi servizi, dove,
sempre più spesso, gli operatori incontrano difficoltà linguistiche
e culturali nel relazionarsi con persone straniere. Questo deve
essere un punto chiaro, non è garantito nulla a nessuno; è un
percorso formativo che potrà essere speso sul territorio a seconda
delle necessità delle amministrazioni pubbliche e anche dei privati
che riterranno di utilizzarlo.
Non essendo prevista l'assunzione dei mediatori da parte della
Regione o degli enti locali saranno essi stessi a valutare sotto
quale forma intenderanno o meno offrire le loro prestazioni:
prestazione professionale individuale, in associazione, cooperativa
o quant'altro.
Il gruppo di progetto nominato in data 29 luglio 1999 con nota
del Sovrintendente agli studi è formati dai seguenti soggetti:
Dott. Paolo Salomone, Direzione delle politiche educative come
referente del progetto e da qui sottolineo la matrice vera delle
necessità del mediatore interculturale che è nata per esigenze
evidenziate soprattutto dal mondo scolastico tant'è che giustamente
abbiamo scelto di nominare come referente del progetto un
insegnante, Maurizio Rosina, Preside dell'Istituto tecnico
industriale di Verrès; Signora Scaglia, Dirigente servizio sociale
dell'Assessorato; Assistente sociale territoriale Monique Mavillaz;
Signor Domenico Trevisan, Rappresentante del centro comunale
immigrati ed extracomunitari del Comune di Aosta nonché dallo
Psicologo Giuseppe Cafforio.
Il lavoro del gruppo si è concretizzato nell'elaborazione del
progetto e nel presidio della sua realizzazione, in
particolare:
- ha organizzato incontri con amministratori locali, operatori
socio-sanitari scolastici, parroci per condividere le finalità del
progetto;
- ha organizzato giornate di formazione rivolte ad operatori
scolastici e socio-sanitari;
- ha organizzato due feste multietniche ad Aosta e Morgex per
sensibilizzare e presentare il progetto alla popolazione;
- ha curato e cura tuttora il monitoraggio, la valutazione e le
varie fasi del progetto, formazione di mediatori, sensibilizzazione
del territorio, formazione degli operatori, sperimentazione;
- curerà l'organizzazione di un seminario conclusivo pubblico in
cui verranno presentati i risultati del progetto.
Questo per rispondere alle domande del collega Frassy.
Ho tutta la documentazione che riguarda il Progetto "Cavanh", la
delibera di Giunta che utilizza fondi del Fondo sociale europeo, lo
voglio sottolineare, obiettivi n. 2, n. 3, n. 4, integrati, come
sempre succede in questi casi da fondi messi a disposizione
dall'Amministrazione regionale, ma sono stanziamenti ai quali, se
non venissero presentati dei progetti, non si potrebbe dare
seguito.
Detto questo, concludo dicendo che sono fermamente convinto, pur
capendo lo scetticismo che in una certa parte della società
valdostana può essere nato nel momento in cui ha visto l'emanazione
della delibera di Giunta regionale, dell'assoluta necessità di
questa mediazione interculturale, necessità che ci viene
rappresentata ogni giorno soprattutto dal mondo scolastico e dai
servizi sociali e non solo. Non più tardi della settimana scorsa ho
avuto un incontro con il direttore responsabile dell'Istituto Don
Bosco che riceve su ordine della Questura e delle forze dell'ordine
minori che vengono trovati abbandonati sul territorio della Regione
e che ha grossissime difficoltà di gestione dei minori stessi,
Albanesi, extracomunitari in genere, sia per gli aspetti
relazionali, da qui la necessità del mediatore interculturale, sia
per gli aspetti della gestione spicciola degli stessi perché non
hanno referenti, non si riesce a capire qual è il loro indirizzo,
non si riesce a capire quali sono gli eventuali parenti e ci sono
grossissime difficoltà per attuare le misure di prevenzione
previste dalla normativa in vigore.
Ripeto, si tratta di un percorso di formazione, non è garantito
nulla, semplicemente è un progetto sperimentale; ne valuteremo
l'efficacia al termine dello stesso, verificheremo se e come
continuare con questa iniziativa in una società valdostana che sta
diventando multietnica, se è vero com'è vero che sono circa 2.500
gli extracomunitari ormai residenti in Valle d'Aosta e sono
migliaia quelli che sono presenti sul territorio della Valle
d'Aosta.
Président
La parole au Conseiller Frassy.
Frassy (FI)
Penso che qualche perplessità rimanga perché
se è vero, e lo abbiamo riconosciuto nella premessa a illustrazione
di questa interpellanza, che anche in Valle d'Aosta c'è una
significativa presenza di extracomunitari e c'è anche in Valle
d'Aosta quello che può essere considerato il problema
dell'integrazione, è altrettanto vero che su questo argomento mi
sembra che si proceda più per tentativi e per investimento di
finanziamenti, che comunque ci sono e che bisogna spendere,
piuttosto che per progetti che abbiano un percorso che vada al di
là della sperimentazione, come in questo caso, e che vada al di là
di quella che è poi l'improvvisazione che molte volta connota la
sperimentazione.
Abbiamo appreso che questo progetto è un progetto che attinge da
fondi comunitari integrati da risorse attinte direttamente dal
bilancio regionale. Non so se questa fosse l'unica ipotesi
percorribile per cercare di affrontare il tema dell'integrazione,
però qualche idea noi in merito ce l'avremmo.
L'Assessore dice che qui non si garantisce niente a nessuno, nel
senso che fatta la formazione questi sono soggetti che non
dipendono dalla Regione, che non dipendono dall'USL, che non
dipendono dai comuni, anche perché questo tipo di figura non è
prevista, sono per certi versi sul mercato e alla bisogna verranno
chiamati con peraltro l'accortezza che vi è la previsione di 200
ore retribuite per ogni mediatore.
Questo mi sembra il concetto che sta alla base di questo corso,
un corso che è costato 195 milioni, che non dà titolo, ma che dà un
attestato di frequenza.
Si parla di sperimentazione fino al giugno 2001. Noi pensiamo
che se esiste un problema di integrazione, questo problema vada
raccordato con quelle che sono le tante risorse e strutture
articolate sul territorio regionale e negli enti locali e nelle USL
e nell'Amministrazione regionale, cioè le varie assistenti sociali
che dipendono dalle varie amministrazioni regionali devono farsi
anche carico di questa mutata situazione della civiltà multietnica
che anche nella nostra regione inizia ad assumere una sua
percettibilità. E allora se così è, bisognerebbe uscire dagli
interventi estemporanei come sicuramente è questo perché vorrei
sapere, e sarà una domanda che formuleremo dopo il giugno 2001,
cosa ne sarà di queste 15 persone anche perché non era oggetto
della domanda e perciò non possiamo pretendere una risposta, ma
sarà oggetto di successive riflessioni, questi 38 signori che hanno
posto domanda o meglio questi 24 candidati che hanno superato il
colloquio orale, cosa facevano, cosa fanno, cosa faranno? E i 15
che sono in possesso di questo attestato di frequenza siamo sicuri
che siano 15 persone che sono al di fuori del disagio che comporta
la mancata integrazione con la comunità che li ospita, la comunità
occidentale nella quale ci riconosciamo?
Perché il problema è di avere dei mediatori che devono, se
abbiamo capito bene, intervenire nell'integrazione dei minori
extracomunitari; ma noi vogliamo capire se i mediatori sono
integrati perché se questi mediatori non hanno un rapporto di
lavoro continuativo, dubito che essi possano in virtù di questo
attestato rilasciato a seguito della frequenza del corso campare su
questo attestato.
Allora il problema è un altro: cosa fanno i mediatori? Cosa
facevano prima, cosa fanno adesso e cosa faranno dopo, perché se si
tratta di dare un contributo alla sussistenza di queste 15 persone
camuffandolo, l'espressione può essere impropria, ma è
significativa, sotto forma di progetto di formazione capiamo che
abbiamo risolto il problema di 15 persone per sei mesi; ma penso
che non fosse questo l'obiettivo del progetto della formazione e
allora nel sentire la risposta ci rendiamo conto che le nostre
domande sono state insufficienti rispetto al problema che la
delibera di Giunta oggetto dell'interpellanza voleva
affrontare.
Ci riserveremo di tornare sull'argomento perché riteniamo che
questo è un problema che esiste in effetti anche in Valle d'Aosta,
ma che difficilmente potrà essere risolto da interventi che
giudichiamo estemporanei perciò non possiamo dirci insoddisfatti
della risposta in quanto la risposta si è attenuta ai punti che
abbiamo posto, possiamo però dirci perplessi e per certi versi
insoddisfatti dei contenuti di questo progetto di formazione e
soprattutto delle prospettive nel concreto sul sociale sul
territorio regionale, degli esiti di questo progetto di
formazione.
