Classificazione
FINANZA REGIONALE E LOCALE
Finaosta
INDUSTRIA



Oggetto del Consiglio n. 2543 del 7 marzo 2007 - Resoconto
OGGETTO N. 2543/XII - Partecipazione azionaria di Finaosta in
seno alla Valgel S.p.a. (Interrogazione)
Interrogazione
Premesso che:
- l'Assessore alle Attività produttive, rispondendo il 24
gennaio scorso ad una interrogazione del gruppo CdL, relativamente
al riutilizzo dell'immobile industriale ex Akerlund di proprietà
regionale, comunicava che era pervenuta richiesta da parte di una
nuova società, la VALGEL srl;
- il 21 febbraio in risposta ad una successiva interrogazione
del gruppo CdL l'Assessore illustrava il piano industriale, il
quale prevede l'ingresso di Finaosta S.p.A. al 24% del capitale
sociale e una forza lavoro di 20 unità;
- gli articoli 5 e 6 della L.R. 7/2006 subordinano
l'assunzione di partecipazioni "alla realizzazione di programmi o
al conseguimento di obiettivi di interesse per il contesto
economico regionale";
i sottoscritti Consiglieri regionali
Interrogano
il Presidente della Regione e gli Assessori delegati per
sapere:
1) se corrisponde a verità che per ben due volte il CdA di
Finaosta spa non ha espresso parere sulla definizione della pratica
VALGEL srl e che il parere favorevole è stato espresso solo il 21
febbraio in occasione della prima riunione del nuovo CdA, e in caso
affermativo quali sono le ragioni;
2) quali sono i presupposti "di interesse per il contesto
economico regionale" che giustificano l'assunzione di
partecipazione al capitale sociale di Finaosta S.p.A.
3) se i mutui e i leasing previsti nel piano industriale di
VALGEL srl comportano l'assunzione di garanzie da parte di Finaosta
spa e in caso affermativo in che misura.
F.to: Frassy - Tibaldi - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione ci sono delle
domande abbastanza semplici, quindi rispetto alla 1
a
domanda, dove si chiede:
"se corrisponde a verità che per ben 2
volte il CdA di "Finaosta S.p.a." non ha espresso parere..."
,
ricostruirei la questione in questi termini. Il Consiglio di
amministrazione ha esaminato una prima volta il piano industriale
presentato dalla società in oggetto esprimendo, in data 22 dicembre
2006, un parere positivo in merito all'iniziativa industriale e, a
seguito di tale parere, la Giunta regionale, con deliberazione n.
160 del 26 gennaio 2007, ha autorizzato la società "Structure Valle
d'Aosta" a locarle l'immobile ex "Akerlund" a condizione che
"Finaosta" stessa finanziasse successivamente il suddetto piano
industriale. In occasione del Consiglio di amministrazione tenutosi
in data 25 gennaio 2007, il suddetto intervento finanziario, pur
all'ordine del giorno, non poté essere esaminato in quanto non
erano pervenuti tutti i documenti richiesti inerenti il mutuo a
valere sulla legge regionale 8 giugno 2004 n. 7 e, quindi,
l'argomento non venne discusso e fu rinviato in attesa di acquisire
i suddetti documenti. Acquisita tutta la documentazione, in data 21
febbraio 2007, il Consiglio di amministrazione di "Finaosta" ha
deliberato gli interventi finanziari in parola: questa è la
ricostruzione dei momenti deliberativi.
Per quanto attiene la 2
a
domanda:
"
quali
sono i presupposti di interesse per il contesto economico
regionale..."
, si ribadisce che gli interventi di
partecipazione sono una delle formule migliori di intervento di
sostegno nella fase di avvio delle iniziative industriali e, a tal
fine, sono nati molti fondi pubblici e privati a ciò destinati. Nel
caso in esame la presenza di "Finaosta", oltre a fornire un modesto
apporto finanziario pari, a regime, a euro 600.000 contro euro
1.900.000 del socio privato, e pari al 12% dell'intero investimento
di euro 5 milioni circa, può garantire i dubbi che sono stati
espressi...
(interruzione del Consigliere Frassy, fuori
microfono)
... io le do la risposta, lei avrà dei dati e mi dirà che
"Finaosta" ha sbagliato a darmeli, ma questi sono i dati che mi ha
dato "Finaosta"! Lei probabilmente non coordina bene le cifre,
questo è l'apporto di capitale proprio, dopodiché ci sono altri mix
finanziari, quindi 1,9 milioni è quanto mette il socio privato,
600mila è quanto mette "Finaosta", il resto sarà un'operazione
fatta a debito immagino. Allora, la presenza di "Finaosta" può dare
delle garanzie con la presenza di un socio istituzionale gradito
anche nei confronti dei terzi, senza dimenticare che i propri
rappresentanti negli organi sociali permettono un migliore e
continuo controllo dell'andamento aziendale. Riteniamo che
qualunque intervento di "Finaosta", supportato da prospettive
positive contenute nei piani industriali, persegua l'interesse
economico regionale, indipendentemente dalla forma tecnica
adottata. Ricordiamo, tra l'altro, che l'Amministrazione regionale
ha voluto supportare con uno strumento analogo, i cosiddetti
"prestiti partecipativi", la capitalizzazione delle imprese;
quindi, collega Frassy, le sto tracciando una filosofia generale
che non è nuova nel nostro ordinamento.
Sulla 3
a
domanda, il mutuo deliberato per circa euro
1,8 milioni, a valere sulla legge regionale n. 7/2004, verrà
garantito per il 110% dalla società con fidejussioni in parte
bancarie e in parte rilasciata da "Consorzi Fidi", mentre i
contratti di "leasing" sono a totale rischio delle società
convenzionate, in quanto l'apporto finanziario, peraltro parziale,
di "Finaosta" è erogato alle stesse e non all'utilizzatore. I
"leasing" finanziari sono dei "leasing" in cui "Finaosta" provvede
alla provvista dei capitali alla società di "leasing" e non alla
società che sottoscrive il contratto di "leasing".
Nella speranza di averle dato i dati, ringrazio per
l'interrogazione.
Presidente
- La parola al Consigliere Frassy.
Frassy (CdL)
- Abbiamo ascoltato la sua risposta, non
possiamo ringraziarla altrettanto della risposta come lei ha fatto
per le domande, e non lo possiamo fare perché la sua risposta è in
contraddizione con quanto il suo collega di Giunta, Assessore La
Torre, ha dichiarato 15 giorni fa... fra l'altro, nelle premesse,
abbiamo citato proprio quanto il suo collega ha dichiarato
rispondendo alla nostra interpellanza.
Allora vorremo capire se "Finaosta" partecipa per il 12%, come
lei ha asserito oggi, o per il suo doppio (24%) come ha dichiarato
il suo collega di Giunta, che ha affermato che "Finaosta" entrerà
al 24% del capitale sociale... lei ci ha appena detto del
12%...
(interruzione dell'Assessore Marguerettaz, fuori
microfono)
... dell'investimento, perciò rimane il 24% del capitale
sociale, che corrisponde al 12% dell'investimento. Questo 12%, come
lei può convenire con noi, è una cifra che non dice nulla, perché
nell'investimento c'è la sottoscrizione del capitale sociale per il
24%, ma poi c'è un ruolo che giocherà "Finaosta" nella gestione dei
mutui e dei "leasing", perciò l'esposizione di "Finaosta" sarà
maggiore rispetto alla cifra che lei ci ha voluto sintetizzare in
quella percentuale.
Alcune considerazioni politiche e di politica industriale.
Quando avete riscritto la legge di "Finaosta", abbiamo fatto una
serie di considerazioni, fra queste: l'inopportunità di perseguire
in quella politica di partecipazione al capitale privato tramite
aziende a capitale pubblico, come è "Finaosta". La sua risposta era
stata che era uno strumento eccezionale, che sarebbe stato
utilizzato per casi particolari, che non se ne sarebbe fatto
abuso... certo che no! Noi le diciamo: quale può mai essere
l'interesse per il contesto economico regionale che è testualmente
riportato in legge come condizione per la partecipazione di
"Finaosta" ad iniziative di tipo imprenditoriale, fra virgolette,
"privatistico"? Riteniamo che l'interesse per il contesto economico
regionale possa concretizzarsi solo su 2 parametri: quello
occupazionale e sicuramente non sono le 20 unità stimate che
possono ipotizzare questo interesse perché ci sono studi
professionistici privati che mettono assieme un numero di personale
superiore e non hanno il beneficio di "Finaosta", allora potrebbe
essere il volume di affari, perché sul volume di affari abbiamo
l'interesse del riparto fiscale. Di conseguenza, un'azienda che
abbia la sede legale in questa Regione produce un determinato
volume di affari, che vuol dire tasse, che vuol dire IVA, che vuol
dire 9/10 per la Regione Valle d'Aosta. Questo potrebbe essere
l'altro aspetto, ma su questo aspetto il silenzio è totale perché
non abbiamo avuto una sola indicazione, né da lei, né dal suo
collega La Torre sui volumi di affari stimati.
Abbiamo invece presente quello che ha scritto "Finaosta" e qui
come al solito si fa il gioco delle tre carte, nel senso che
"Finaosta" nel subordinare il suo parere positivo dice: elemento di
debolezza è il grosso apporto di capitali, perché qui parliamo di
un investimento per 4,7 milioni di euro a fronte di una azienda con
un capitale sociale di 115mila euro. Voi, allora, deliberate in
Giunta dicendo: "quel parere va bene a condizione che "Finaosta"
finanzi", ma se "Finaosta" esprime proprio le sue preoccupazioni
sul grosso impatto dell'investimento, voi date parere positivo
dicendo... "a patto che Finaosta finanzi"?
Vorremmo capire, alla fine, chi si è assunto la responsabilità
di questa operazione finanziaria: "Finaosta" o la Giunta? Alla fine
sappiamo già come finisce se a conclusione della vicenda i conti
non dovessero tornare: che "Finaosta" dirà che la scelta è stata
politica e la Giunta dirà che la scelta è stata tecnica, di
conseguenza la responsabilità è di "Finaosta". Assessore, non
abbiamo capito quale sia l'interesse economico regionale, perché
questo non può che passare attraverso i volumi finanziari e i conti
di questo progetto industriale. Il prossimo Consiglio le
anticipiamo che chiederemo dettaglio su questo aspetto, non
secondario.
