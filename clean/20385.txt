Classificazione
INDUSTRIA
LAVORO
Politica del lavoro



Oggetto del Consiglio n. 395 del 11 febbraio 2004 - Resoconto
OGGETTO N. 395/XII - Salvaguardia dei posti di lavoro presso la
ditta Cedrinca/Feletti e altre realtà industriali in situazioni di
criticità. (Interrogazioni)
Interrogazione
Appreso che la "FELETTI 1882" (azienda che opera in Valle
d'Aosta da oltre 120 anni) è stata posta in liquidazione e che i 35
dipendenti dell'impresa rischiano la disoccupazione;
Osservato che tale grave situazione si inquadra in una crisi
generalizzata del comparto industriale della nostra Regione che
coinvolge molte altre imprese;
il sottoscritto Consigliere regionale
Interroga
L'Assessore competente per sapere:
1) se la crisi della FELETTI spa, culminata con la sua messa
in liquidazione, appare senza uscita o se è possibile una soluzione
che, salvaguardando l'attività aziendale, garantisca l'occupazione
ai dipendenti;
2) quali iniziative ha adottato la Giunta in riferimento alla
situazione, invero assai critica, del comparto industriale della
nostra Regione.
F.to: Curtaz
Interrogazione
Venuti a conoscenza della messa in liquidazione della
Cedrinca/Feletti di Pont-Saint-Martin;
Tenuto conto dell'importanza, sia dal punto di vista
economico, sia da quello occupazionale, dell'industria dolciaria
della Bassa Valle;
i sottoscritti Consiglieri regionali
Interrogano
l'Assessore competente per sapere quali iniziative sono state
intraprese al fine di impedire la chiusura dello stabilimento,
permettendo così la prosecuzione in Valle della produzione, e al
fine di salvaguardare il posto di lavoro ai trentotto lavoratori
dipendenti.
F.to: Lanièce - Salzone - Stacchetti - Comé - Viérin
Marco
Président - Comme convenu, on peut discuter conjointement les
points n° 10 et n° 14 à l'ordre du jour.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Come è noto, la "Feletti" è una storica
azienda di questa regione. Questa società aveva incontrato delle
difficoltà alla fine degli anni '90, tanto che nel 1999 era stata
ammessa a concordato preventivo ed era stato stipulato un accordo
fra la "Cioccolato Feletti S.p.a." e la "Cedrinca", che aveva
portato alla stipula di un contratto di affitto di azienda, fatto
dalla "Cedrinca", che aveva consentito la continuità dell'attività
produttiva, tant'è che nel 1999 era stata costituita la "Cioccolato
Feletti 1882 S.p.a.", che ha continuato l'attività fino ai giorni
nostri. Questa società aveva un capitale di 104 mila euro ed era
posseduta per il 96% dalla "Cedrinca" e per il 4% dai soci della
stessa "Cedrinca". Questa società occupa una porzione
significativa, sono circa 10 mila metri quadrati a
Pont-Saint-Martin coperti e occupa 35 addetti.
Nel corso dell'ultimo periodo si è verificata una crisi sul
piano finanziario e anche sul piano produttivo, che ha portato gli
azionisti della "Cedrinca", prima, a cercare degli accordi con gli
altri partner e, successivamente, alla liquidazione della società,
che aveva 3 obiettivi: evitare il fallimento; salvaguardare
l'attività dell'azienda, cedere la società a terzi previo accordo
con i creditori mediante un concordato.
Si era giunti alla conclusione di un accordo con un gruppo che
da tempo lavorava con la "Cedrinca", la società tedesca "Hosta",
che è distributrice in Germania per questa società, ma all'ultimo
minuto, per cause che neanche gli imprenditori della "Feletti" sono
in grado di spiegare, questo accordo non è arrivato in porto, tanto
che si è arrivati alla liquidazione della società e ad una
situazione che attualmente vede un interesse di un'azienda
piemontese, che è in contatto con il liquidatore della società. Vi
è quindi una trattativa in piedi per l'affitto del ramo di azienda
che prevede l'assunzione di 20 lavoratori, subito, e,
successivamente, dei restanti lavoratori.
Ho incontrato personalmente il liquidatore della società e i
professionisti che seguono la società intenzionata all'acquisizione
dell'azienda; c'è stato successivamente un incontro anche con le
organizzazioni sindacali, in cui questa azienda piemontese ha
manifestato l'intenzione di giungere a un accordo per la
prosecuzione dell'attività produttiva dello stabilimento stesso. Ho
raccolto informazioni anche stamani; siamo nelle ore decisive, in
quanto le parti stanno definendo gli ultimi dettagli dell'accordo e
ci auguriamo che vada in porto.
Per quanto riguarda la situazione complessiva - visto che non è
oggetto specifico dell'interpellanza, ma dato che spesso si dice
che le aziende vengono in Valle, prendono i soldi e scappano -, i
finanziamenti che la "Feletti" ha avuto sono 2 mutui,
rispettivamente di 1.260.000 euro del 1° novembre 1999 e di 80.659
euro dell'aprile 2003; sono entrambi coperti da fideiussione
bancaria, quindi, qualunque sia l'esito dell'operazione - che ci
auguriamo sia positivo - dal punto di vista patrimoniale non vi
sono ricadute sulla Regione. In ogni caso, stiamo seguendo con
grande attenzione la questione; al momento vi sono le premesse
perché questa situazione di crisi possa trovare una soluzione
positiva. Ovviamente la soluzione positiva c'è nel momento in cui
il contratto viene firmato, e la trattativa è iniziata la scorsa
settimana, in questo momento è ancora aperta.
Il Consigliere Curtaz poneva una questione di carattere più
generale sulla crisi del comparto industriale. Indubbiamente il
tempo è limitato rispetto alla questione e quindi svolgerò delle
brevissime considerazioni, dichiarando la mia disponibilità ad
approfondire la tematica all'interno della commissione. Dobbiamo
tener conto intanto di un dato di carattere generale. Nel nostro
Paese, da parecchio tempo, vediamo che i settori di rilevanza
strategica industriale stanno perdendo colpi, prendiamo
l'informatica con la "Olivetti", la chimica, l'aeronautica civile,
l'elettromeccanica alta tecnologia, pensiamo all'industria
automobilistica: una ventina di anni fa, la "FIAT", in un mercato
dell'auto che vedeva anche altre marche, aveva un fatturato che era
la metà del fatturato delle imprese automobilistiche tedesche;
oggi, il fatturato "FIAT" - unica industria rimasta in Italia - è
1/9 del fatturato delle imprese tedesche, cioè siamo in presenza di
una progressiva riduzione del settore industriale del nostro Paese.
Tenete conto che questo ha ricadute sulle nostre imprese, ma il
settore dell'auto che generalmente è considerato un settore maturo,
è un settore in cui c'è una elevata presenza di innovazione
tecnologica; non parlo poi di tecnologie innovative, dove la
presenza del nostro paese è sicuramente marginale.
Avevo svolto alcune considerazioni più approfondite in occasione
di un'interpellanza predisposta dal Consigliere Lanièce; quello che
voglio dire è che, per quanto riguarda la questione, è aperto un
tavolo di concertazione con le associazioni imprenditoriali e le
organizzazioni sindacali sul tema della situazione generale delle
industrie. La Regione, questo Consiglio, ha votato alcuni
provvedimenti per quanto riguarda il sostegno alle imprese e le
attività produttive nel loro complesso; è in via di predisposizione
e sarà esaminato da questo Consiglio il programma delle attività
produttive, collegato alla legge n. 6, che avrà l'intenzione di
fare un quadro della situazione e indicare quali sono gli
interventi che si ritiene opportuno mettere in campo per affrontare
tale situazione.
È in fase di stesura finale il piano di politica del lavoro, che
indica, anche qui, degli interventi specifici per quanto riguarda
l'incontro domanda/offerta e soprattutto la qualificazione della
formazione professionale in relazione all'utilizzo del Fondo
Sociale collegato al "POR Obiettivo 3", in cui è stata fatta
recentemente una riprogrammazione dei fondi stessi. La questione
industriale è stata seguita anche da un'indagine empirica fatta
dall'Agenzia del lavoro, indagine che vogliamo continuare in futuro
per avere un monitoraggio preciso della situazione. Per quanto
riguarda casi specifici, nei prossimi giorni la IV Commissione,
insieme ai Capigruppo, si incontrerà con la "Cogne" per fare un
punto specifico su questa situazione.
In termini generali, c'è la massima disponibilità ad affrontare
questo tema non all'interno del tempo breve, che è dato da
un'interrogazione, ma nell'ambito di un discorso fatto in
commissione che può consentire un approfondimento non consentito
dall'interrogazione stessa.
Si dà atto che, dalle ore 10,56 alle ore 11,00, presiede il
Vicepresidente Lanièce.
Président - La parole au Conseiller Curtaz.
Curtaz (Arc-VA) - Di questi tempi, si ha l'impressione che
l'Assessore debba fare non il membro del Governo che si occupa di
attività produttiva, ma debba fare un poco l'Assessore delle crisi
aziendali; in questo senso, prendiamo atto delle notizie abbastanza
buone che ci sono state questa mattina date in riferimento alla
"vicenda Feletti", anche se - come l'Assessore ha specificato - si
tratta di una situazione fluida e quindi "in itinere", che si sta
movendo e, ovviamente, siamo tutti d'accordo, se verrà trovata una
soluzione di acquisizione attraverso l'affitto del ramo aziendale
da parte di una ditta esterna, questa soluzione è da valutarsi, in
linea di massima, positivamente, anche perché garantirebbe in una
prima fase parzialmente il lavoro ai dipendenti della "Feletti".
Detto ciò, aspettiamo lo svolgersi di questa trattativa e
l'ultimarsi della trattativa.
Condivido peraltro il suggerimento che viene dall'Assessore
circa la necessità di un approfondimento di questo tema, che non
può esaurirsi con un'interrogazione su un caso specifico, perché
abbiamo sotto gli occhi una situazione nel settore produttivo in
Valle d'Aosta piuttosto preoccupante, al di là delle smentite,
delle correzioni e delle rassicurazioni che avvengono in più sedi:
andiamo dalla "Centrale Laitière", ai dati 2003 della "Cogne", che
dice di avere invertito la rotta, ma sta di fatto che molti piccoli
creditori della "Cogne", che lavorano per quell'impresa hanno
difficoltà ad avere i pagamenti. Vi sono problemi oltre alla
"Feletti", alla "Teksid", insomma ad una serie di aziende.
Accolgo il suggerimento, per quanto mi riguarda - che è
pochissimo, perché non sono neppure membro della IV Commissione -,
però credo che questo suggerimento vada raccolto dal Presidente
della IV Commissione, in modo che, in quella sede, si possa fare
un'analisi approfondita della situazione e delle politiche
regionali in tale materia.
Président - La parole au Conseiller Lanièce.
Lanièce (SA) - Prendo la parola per ribadire di essere in attesa
degli sviluppi in merito alla possibilità di acquisizione
dell'azienda da parte di questo gruppo, tenuto conto
dell'importanza rivestita dalla "Feletti", non solo per il marchio,
ma anche per la storia e per la qualità dei suoi prodotti. Ci
auguriamo che questo cauto ottimismo che sta emergendo in questi
giorni si concretizzi; soprattutto, ci auguriamo che tale gruppo
possa subentrare e abbia la volontà di mantenere le maestranze; su
questo non ho notizie certe e la mia preoccupazione è se il gruppo
che subentrerà avrà la voglia di mantenere le maestranze in essere.
È una cosa importante, tenuto conto che la situazione economica
valdostana vive un momento di grande difficoltà.
È quindi opportuno cercare di mettere in essere tutte quelle
azioni per far sì che si possa salvaguardare il settore industriale
valdostano, settore importante anche per l'occupazione che fornisce
ai valdostani. Occorre mettere in essere tutte le azioni per far sì
che l'industria, soprattutto - come in questo caso - un'industria
con un grande marchio, possa continuare ad operare in modo da
permettere di esportare un prodotto fabbricato in Valle d'Aosta,
con un ritorno di immagine promozionale per la nostra regione, e
permettere il mantenimento degli occupati.
Rimaniamo in attesa degli sviluppi e La invitiamo a portare
all'interno della commissione competente le eventuali novità in
merito alla situazione della "Feletti".
