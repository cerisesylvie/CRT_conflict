Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2828 del 6 maggio 1987 - Resoconto
OGGETTO N. 2828/VIII - INTERVENTI PER LA RIDUZIONE
DELL'INCIDENZA DELLA TUBERCOLOSI UMANA IN VALLE D'AOSTA. -
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Millet e Mafrica:
INTERPELLANZA
CONSTATATO che da un grafico pubblicato sulla rivista Vita e
Salute del marzo 1987 risulta che nel 1978 la Valle d'Aosta, con
una morbosità di 68 casi su 100.000 abitanti, era la Regione
italiana con la più alta percentuale di ammalati di tubercolosi
(per confronto: Piemonte 25 casi su 100.000; Emilia 17 su 100.000;
Campania 14 su 100.000);
RICORDATO che la Regione, nonostante la spesa di molti
miliardi ogni anno e da molti anni, non è riuscita a ridurre a
percentuali accettabili i casi di tubercolosi nel bestiame
valdostano;
PREOCCUPATI che tra i due fenomeni sopra descritti esista una
qualche correlazione,
i sottoscritti Consiglieri regionali
INTERPELLANO
l'Assessore regionale competente per conoscere:
1)
quali sono i dati percentuali più recenti di casi
di tubercolosi umana, in Italia ed in Valle d'Aosta, a conoscenza
dell'Assessorato alla Sanità ed Assistenza Sociale;
2)
se esistono indizi di correlazione tra l'elevata
morbosità tubercolare tra gli uomini e la persistente diffusione
della tubercolosi bovina;
3)
quali sono gli intendimenti della Giunta regionale
per abbattere radicalmente l'incidenza della TBC umana in Valle
d'Aosta.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Alcuni mesi fa abbiamo avuto modo di
leggere sulla rivista "Vita e Salute" un articolo accompagnato da
un grafico illustrativo, dal quale risultava che la Valle d'Aosta
era al primo posto in Italia per quanto concerne la presenza di
casi di TBC ogni 100.000 persone. In quella tabella si evidenziava
che in Valle, nel 1978, erano stati accertati ben 68 casi di TBC
ogni 100.000 abitanti, contro i 25 casi del Piemonte, i 17 casi
dell'Emilia e Romagna ed i 14 della Campania, sempre, ovviamente,
su 100.000 abitanti.
La nostra Regione risultava avere la più elevata presenza di
affetti da TBC. Questo dato, ovviamente, può creare qualche motivo
di preoccupazione.
Poiché si tratta di un dato che si riferisce al 1978, che risale
quindi a
circa 9 anni fa, e poiché non abbiamo letto nulla
in merito da nessuna parte, vorremmo sapere dall'Assessore
competente qual'è la situazione attuale, se i dati che si
riferiscono alla Valle d'Aosta sono identici a quelli del 1978
riportati su "Vita e Salute", oppure se è cambiata rispetto ad
allora. Sarebbe interessante anche poter disporre di qualche dato
di confronto più aggiornato con le altre Regioni, sempreché,
ovviamente, l'Assessorato ne disponga.
La seconda richiesta che avanziamo è collegata a tutte le
iniziative che da diversi anni a questa parte vengono assunte in
Valle d'Aosta per risanare il bestiame. Poiché si è constatato che,
nonostante i molteplici impegni finanziari e gli
interventi
effettuati su scala regionale, per combattere la TBC e la
tubercolosi, con conseguenti numerosi abbattimenti di capi di
bestiame, rimaniamo ancora su percentuali piuttosto elevate, anche
se quest'anno la tendenza dovrebbe invertirsi (questo fenomeno era
già stato avvertito anche negli anni scorsi, ma poi si è ritornati
nuovamente alla drammatica situazione precedente), vorremmo sapere
se c'è qualche rapporto tra la diffusione della TBC tra i bovini e
l'incidenza della stessa malattia tra le persone. Vorremmo sapere
se è stato effettuato qualche studio in merito esteso a tutto il
territorio regionale.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Inizio subito ricordando i dati che si
riferiscono al 1986 e che provengono, dopo essere stati debitamente
controllati, da tutte le fonti di rilevamento pubbliche e cioè
dall'ospedale e dagli "screening" effettuati nelle scuole.
In totale i casi di TBC sono 73, dei quali 29 a localizzazione
polmonare di primo accertamento, 36 a localizzazione
extra-polmonare di primo accertamento, 8 a localizzazione polmonare
con espressioni recidive. La densità annua di incidenza, nell'anno
1986, con riferimento a 100.000 persone è così indicata:
- densità di incidenza per tutti i casi TBC: 74,32/100.000
persone su base annua;
- incidenza per forme polmonari di primi accertamento:
25,54/100.000 persone su base annua;
- densità di incidenza per forme polmonari ed extra-polmonari di
primo accertamento: 57,7/100.00 su base annua. Non abbiamo dati
ufficiali che si riferiscono alle altre Regioni o a tutto il
territorio nazionale.
Nelle relazioni dei responsabili dell'U.S.L. viene evidenziato
che l'incidenza di tale malattia in Valle d'Aosta è superiore a
quella di altre Regioni. Tuttavia, senza voler sminuire la gravità
della situazione, occorre tener presente che, pur essendo vero che
i dati del Piemonte e dell'Emilia sono inferiori ai nostri, è pur
vero che quelli che si riferiscono al Trentino-Alto Adige e alla
Sardegna sono superiori a quelli da noi registrati (rispettivamente
70/100.000 e 73/100.000).
Delle circolari ministeriali impongono alle Regioni di segnalare
i dati relativi a tutte le U.S.L., proprio perché alcune Regioni
non ottemperano a questo impegno. Questa prima considerazione,
ovviamente, non vuole diminuire la gravità della situazione
esistente nella nostra Regione.
Mi è stato fatto rilevare, inoltre, che la legge chiede che
siano segnalati tutti i casi di TBC di forma aperta, mentre quelli
di forma chiusa non sono assolutamente segnalabili. Noi, come
Regione Valle d'Aosta, segnaliamo tutti i casi riscontrati: sia le
forme aperte, che venivano richieste dal Ministero fino al 1978,
mentre poi non sono state più richieste, sia le forme chiuse.
I responsabili dell'U.S.L. che prima si occupavano del
Dispensario Antitubercolare di Aosta mi hanno detto che già in
passato, quando venivano pubblicati questi dati, si riscontravano
delle incongruenze annue molto elevate tra Regioni e Regioni, e tra
un anno e l'altro. Infatti molte Regioni segnalavano sia i dati
relativi a casi di forme aperte, sia i dati relativi a casi di
forme chiuse; inoltre in un anno si pubblicavano solo i dati
riferiti ai casi di forme aperte e nell'anno successivo quelli
relativi a casi di forme chiuse. Questa circostanza non riduce la
gravità del nostro problema che deve sollecitarci a scoprire le più
valide iniziative per cercare di risolvere la situazione.
Per quanto concerne il secondo punto dell'interpellanza si può
osservare che la TBC può essere trasmessa dall'uomo all'animale,
così come dall'animale all'uomo, ma non si hanno dati precisi sulle
cause di questa trasmissione. Alcuni dati rilevati dall'ex
Dispensario Antitubercolare sono raccolti secondo una suddivisione
territoriale ed ora si sta cercando di compararli con quelli
forniti dal Servizio Veterinario per tentare di individuare una
qualche forma di incidenza tra la TBC dell'uomo e quella bovina e
rispondere così a quanto chiesto dal Consigliere Millet nella
seconda domanda della sua interpellanza.
Ovviamente non è possibile procedere ad una comparazione per
distretto, in quanto i distretti sanitari non coincidono con quelli
veterinari, e pertanto siamo costretti a fare delle comparazioni
comune per comune. Da esse rileviamo che, ad esempio, il Comune di
Pont-St Martin, che ha una elevata incidenza di TBC umana, ha per
contro un'incidenza di TBC bovina molto bassa e quindi in questo
caso non sembra esistere alcuna correlazione.
Cosa intendiamo fare? Alcuni interventi, come abbiamo già
spiegato quando abbiamo intrapreso la campagna di risanamento, sono
già stati fatti ed abbiamo già provveduto ad eliminare una delle
principali cause della propagazione della TBC bovina, con la
disinfezione delle stalle che è di competenza dei Comuni.
Nell'attuare questo intervento alcuni Comuni incontravano delle
difficoltà e così, due anni fa, l'Amministrazione ha delegato tale
incombenza a delle squadre speciali che operano in pianura durante
l'estate e negli alpeggi in primavera.
Per combattere la TBC occorre continuare gli "screening" per
fasce scolari, così come viene fatto ora, su tutto il territorio
della Valle d'Aosta. Una proposta avanzata a suo tempo chiedeva di
effettuare uno "screening" su tutta la popolazione in età scolare.
Ciò, ovviamente, sembrava un pò eccessivo e l'Amministrazione ha
preferito operate per fasce scolari, anche perché le leggi
prevedono che tra una prova e l'altra debbono intercorrere almeno 6
anni, ed in tal senso ha dato disposizioni all'U.S.L..
In passato chi veniva riscontrato come sieropositivo nella
cutireazione, veniva ricoverato all'Ospedale ed i parenti stretti,
componenti del suo nucleo familiare, venivano sottoposti ad un
controllo. Con l'eliminazione dell'ex Dispensario Antitubercolare,
non si sono più effettuati questi ulteriori accertamenti. Si pensa,
comunque, che questa sia una delle prime iniziative da riprendere
per procedere al controllo del nucleo familiare delle poche persone
riconosciute come sieropositive.
Risulta più difficile, invece, procedere a degli accertamenti
sulle persone che sono a diretto contatto con gli animali bovini,
perché, come dicevo prima, ci mancano i relativi dati di
riferimento. Infatti in Italia non esistono indagini probanti in
tal senso dalle quali si possa dedurre che chi è più a contatto con
gli animali bovini (in particolare gli
agricoltori e gli
allevatori) sia, per ciò stesso, più esposto di altre persone ad un
contagio tubercolare.
Ritengo che l'unica cosa da fare consista nel potenziane questo
servizio nelle scuole e nel procedere ad un controllo di coloro che
vengono ricoverati presso l'Ente ospedaliero. Bisognerà inoltre
tener conto delle osservazioni e dei suggerimenti proposti dagli
estensori di questa relazione dalla quale leggo testualmente: "Se
in Valle d'Aosta il computo dei casi incidenti fosse stato fatto
unicamente sulle forme aperte (cioè le sole soggette alla denuncia
per legge), i tassi di incidenza risulterebbero ben più che
dimezzati".
Non è certo il caso di giocare sulle segnalazioni per dichiarare
che in Valle d'Aosta la TBC ha un'incidenza maggiore o minore che
in altre Regioni; però ritengo logico offrire tutti i dati in
nostro possesso per mettere sull'avviso anche la popolazione,
affinché collabori con più decisione negli interventi preventivi.
In caso contrario, infatti, se un domani venisse confermata la
possibilità di contagio attraverso il contatto con gli animali, non
riusciremmo ad obbligare la cosiddetta "popolazione a rischio", più
soggetta alla TBC, a sottoporsi ad una visita di controllo. La
conoscenza dei dati, invece, potrebbe sensibilizzane la popolazione
inducendola a sottoporsi di buon grado ad eventuali forme di
controllo.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Ringrazio l'Assessore per le risposte,
anche se dai dati relativi al 1986 risulta che l'incidenza dei casi
di TBC è ancora elevata. Sono d'accordo sul fatto che noi dobbiamo
pensare a risolvere al meglio la nostra situazione, senza
confrontarci con altre realtà che, magari, procedono ad un computo
errato. Il problema fondamentale ed il primo scopo
dell'interpellanza, infatti, consisteva nel porre la questione
della TBC all'attenzione del Consiglio regionale per cercare di
risolvere la grave situazione.
Sollecitiamo pertanto l'Assessore a mettere in atto tutte le
iniziative utili a far sì che i valdostani, al di là del posto che
occupano nelle classifiche sulla percentuale della TBC, possano
essere sicuri che tale malattia è tenuta sotto controllo e
combattuta efficacemente.
Riteniamo importante, comunque, effettuare lo studio al quale
abbiamo fatto cenno, per cercare di scoprire qualche correlazione
tra le varie forme e incidenze di TBC, senza puntare il dito contro
una categoria di persone o contro un'altra. Il nostro scopo,
infatti, è quello di ridurre al minimo i casi di TBC e di far
comprendere alla nostra gente che i controlli sono importanti,
perché consentono di curare i malati e prevengono l'estendersi
della malattia anche ad altre persone.
Sollecito quindi l'Assessore a predisporre tutti gli
accertamenti possibili per ridurre al minimo, anche se
gradualmente, le varie forme di TBC tra le persone.
