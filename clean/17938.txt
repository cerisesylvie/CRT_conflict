Classificazione
INDUSTRIA


Resoconto integrale del dibattito dell'aula
Oggetto del Consiglio n. 1036 del 15 dicembre 1999 - Resoconto
OGGETTO N. 1036/XI Verifica delle condizioni di degrado
ambientale all'interno dello stabilimento "Cogne".
(Interpellanza)
Interpellanza Visionato il video, inviato da un video-amatore
agli organi di stampa e ad altri organismi, relativo
all’incuria, allo stato di degrado e di abbandono
presenti all’interno dello stabilimento aostano
della "Cogne";
Ritenuto opportuno verificare se quanto rappresentato dalle
immagini corrisponde al vero e se vi siano violazioni delle norme
in materia sanitaria, ambientale e della sicurezza sul lavoro;
i sottoscritti Consiglieri regionali
Interpellano
l’Assessore competente per sapere:
1) se quanto denunciato dal video in questione, corrisponde al
vero;
2) se la società titolare della "Cogne" abbia violato normative
in materia sanitaria, ambientale e/o della sicurezza sul
lavoro;
3) se e in che modo l’amministrazione intende
comunque intervenire per verificare la sussistenza di condizioni
pericolose e/o dannose per l’uomo e per
l’ambiente.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU) Mi sono preso la briga di guardarmi quel video
che è stato inviato ad alcune autorità e ad alcuni organi di
stampa, relativo alle condizioni di degrado all'interno dello
stabilimento Cogne. Un video forse dal punto di vista tecnico con
dei difetti, molto lungo, molto ripetitivo, ma interessante, perché
fornisce delle immagini inquietanti e uno scenario sicuramente di
degrado, di abbandono, ma anche di pericolo, a quello che è dato di
vedere, delle condizioni di sicurezza, igienico-sanitarie e
ambientali all'interno dello stabilimento.
È per questo che a seguito della visione di questo video abbiamo
presentato un'interpellanza. Intanto chiediamo se quanto denunciato
dal video in questione corrisponde al vero; sembra probabile perché
non credo che si tratti di un fotomontaggio o qualcosa del genere.
Poi chiediamo se la società titolare della Cogne abbia violato
normative in materia sanitaria e ambientale o della sicurezza del
lavoro, come sembrerebbe evidenziare in maniera piuttosto palese il
video, e in che modo l'Amministrazione intende comunque intervenire
per verificare la sussistenza di condizioni pericolose o dannose
per l'uomo o per l'ambiente.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Come a tutti è noto, sulla situazione
all'interno della Cogne evidenziata dal video in oggetto è in corso
un accertamento da parte delle autorità giudiziarie, per cui quello
che dirò sarà quanto ho potuto appurare, dopo aver su questo
interpellato sia l'azienda, sia le organizzazioni dei lavoratori,
sia il Corpo forestale valdostano, che ha delle competenze per
quanto riguarda il controllo e la sorveglianza sull'ambiente, la
stessa USL e Vallée d'Aoste Structure, che è la proprietaria
dell'area.
Vi dirò quali sono le risultanze, tenuto conto che
l'accertamento della verità rispetto a questo dovrà avvenire da
parte degli organi competenti. Comunque i fatti sono i
seguenti.
In data 15 ottobre è stata recapitata presso gli uffici della
Cogne Acciai Speciali S.r.l. una copia di una videocassetta - copia
che come ha appena detto il Consigliere Curtaz è stata recapitata
anche ad altri - girata senza autorizzazione all'interno dello
stabilimento, accompagnata da una lettera contenente alcune
richieste di carattere economico. Questo secondo quanto dichiarato
dalla stessa società.
In data 20 ottobre l'Ufficio legale della Cogne ha depositato
presso la Procura della Repubblica di Aosta una denuncia-querela,
chiedendo di verificare l'esistenza di un reato estorsivo nei
confronti della società stessa. Sono pertanto in corso, come dicevo
in premessa, accertamenti da parte della competente autorità
giudiziaria, che si avvale, fra gli organi di polizia giudiziaria,
del Corpo forestale valdostano.
Il direttore del Corpo ha comunicato, pur nei limiti derivanti
dalle indagini in corso, che le dimensioni dell'area, in parte
dimessa dall'attuale proprietà aziendale, richiederanno tempi
lunghi per procedere agli atti di rito necessari all'accertamento
di eventuali illeciti di rilevanza penale nel settore
dell'inquinamento.
Va evidenziato che la società ritiene che le immagini contenute
nella videocassetta siano state effettuate e montate in modo tale,
da risultare assolutamente non rappresentative della reale
situazione esistente all'interno dello stabilimento.
Il Corpo forestale valdostano, nell'ambito delle competenze di
polizia e sorveglianza su qualunque attività in grado di nuocere
all'integrità dell'ambiente naturale, verifica il rispetto delle
normative vigenti in materia di rifiuti, di scarichi di acque
reflue, con particolare riguardo all'assolvimento degli adempimenti
burocratici nonché alla prevenzione e alla repressione dei fenomeni
di degrado ambientale, deposito e abbandono di rifiuti, controllo
delle emissioni inquinanti nelle acque e nel suolo.
Sulla vicenda ho ritenuto opportuno acquisire informazioni dal
Dipartimento di prevenzione dell'USL, Servizio di sicurezza del
lavoro, che svolge anche attività di polizia giudiziaria in
collaborazione con la Procura. Lo stesso Servizio sicurezza del
lavoro dell'USL ha precisato che nell'ambito della prevenzione
svolge verifiche tecniche agli impianti di sollevamento, agli
impianti di pressione, agli impianti di produzione vapore, sugli
impianti elettrici nonché svolge la vigilanza e l'ispezione sugli
ambienti di lavoro. Con riferimento a quanto di competenza,
l'ufficio ha riferito che gli interventi effettuati nel corso del
1999 presso la CAS hanno riguardato le verifiche agli impianti di
sollevamento, carroponti, gru, ponti sviluppabili, eccetera, le
verifiche agli impianti in pressione, ai generatori di vapore e a
molti altri interventi di vigilanza. In particolare, per
quest'ultima attività sono stati controllati reparti e macchinari
specifici, sono stati autorizzati e seguiti lavori di bonifica di
coperture contenenti amianto, sono state effettuate indagini
ambientali specifiche per quanto riguarda polveri e rumori.
Quando sono stati emessi i verbali di prescrizione, ha precisato
l'ufficio, la Cogne Acciai Speciali ha ottemperato nei tempi e nei
modi stabiliti alle prescrizioni indicate dall'USL.
Con riguardo all'applicazione della legge n. 626 sulla sicurezza
dei luoghi di lavoro, ho provveduto ad acquisire per via breve
notizie sia da parte aziendale che da parte sindacale. Come credo
ognuno sa, all'interno dello stabilimento operano i rappresentanti
dei lavoratori per la sicurezza, che tengono riunioni periodiche
con l'azienda per quanto riguarda la situazione ambientale e di
sicurezza all'interno dello stabilimento.
Per quanto riguarda le questioni in discussione, l'azienda ha
dichiarato che vengono mostrati appositi box e vasche di raccolta
di rifiuti, classificati ai sensi del "decreto Ronchi" come rifiuti
non pericolosi; vengono inoltre mostrati cumuli di materie prime;
non vi sono materiali abbandonati; non si evidenziano pericoli per
la circolazione. Viene mostrata una strada dove non si evidenziano
particolari problemi. Nel ciclo produttivo non viene utilizzata
silice. Rilievi ambientali effettuati in varie zone in più
occasioni documentabili hanno sempre evidenziato concentrazioni di
sostanze inquinanti assolutamente inferiori anche ai limiti più
restrittivi. Viene mostrato un cumulo di rifiuti derivanti da
alcune demolizioni, successivamente suddiviso nelle varie tipologie
regolarmente smaltite in idonei impianti.
Dall'analisi dei registri di carico e scarico vidimati
dall'Ufficio del registro in conformità alle vigenti disposizioni
legislative, risultano prodotti registrati per i soli primi dieci
mesi dell'anno 1999 circa 48.600 tonnellate di rifiuti,
successivamente smaltite o recuperare in conformità alle normative
del settore. Tutti i movimenti di carico e scarico vengono
accompagnati da formulari d'identificazione, che costituiscono
parte integrante dei registri di carico e scarico.
Tutti gli anni viene effettuata alla Regione Valle d'Aosta la
denuncia MUD di tutti i rifiuti prodotti, smaltiti e recuperati.
Nei primi 8 mesi del 1999 il costo sostenuto per lo smaltimento dei
rifiuti è consistito in circa 1,4 miliardi. Mentre nel periodo dal
1994 al 1999 l'azienda ha realizzato investimenti per 139 miliardi
di lire per quanto riguarda il rinnovo degli impianti ed altro, per
quanto riguarda l'ecologia, l'ambiente, la sicurezza e il rumore
sono stati investiti 5,3 miliardi, e per quanto riguarda la parte
relativa a fabbricati, spogliatoi, parchi, parcheggi, eccetera,
altri 4,2 miliardi.
L'indice di riferimento dell'andamento infortunistico, per
riferirsi alle questioni di sicurezza, che viene dato dal rapporto
fra le ore perse per infortunio e le ore lavorate dall'insieme dei
dipendenti dello stabilimento, si attestava prima della
privatizzazione su un valore di 2, dal 1994 in poi si è avuta una
discesa graduale fino al valore per il 1998 di 0,81.
Per quanto riguarda i dati al settembre 1999 l'indice
dell'andamento infortunistico è sceso allo 0,72. La media nazionale
per l'industria del comparto siderurgico ha un valore di 1,8; al
valore più basso ovviamente corrisponde una minore incidenza degli
infortuni sul lavoro.
Nel corso del 1998 è stata effettuata una formazione specifica
per la sicurezza per circa 4000 ore.
Nei primi 8 mesi del 1999 sono state sostenute spese di
manutenzione per circa 20 miliardi.
Il medico competente ha ufficialmente comunicato di non aver
riscontrato nel corso della sua attività presso la CAS alcuna
malattia professionale, ad esclusione di alcune ipoacusie, che
potrebbero essere verosimilmente imputabili ad esposizioni avvenute
negli anni precedenti al 1994.
Mediamente vengono effettuate in un anno fra le 1000 e le 1500
visite, a supporto esami clinici, strumenti e visite
specialistiche. I dipendenti della CAS attualmente sono 1056.
L'impianto ad ossigeno viene periodicamente controllato
dall'USL, come previsto dalle normative che regolamentano le
apparecchiature in pressione.
Oltre che gli aspetti ecologici legati allo smaltimento dei
rifiuti già analizzati, l'intero insieme delle emissioni in
atmosfera è regolarmente autorizzato e controllato annualmente, in
alcuni casi congiuntamente con l'ARPA. Anche gli scarichi idrici
sono tutti convogliati in idonei impianti di depurazione.
Recenti controlli effettuati dal Corpo forestale hanno
dimostrato l'assoluta conformità degli scarichi finali. Esiste
ampia documentazione circa il corretto adempimento degli obblighi
imposti dalle normative in vigore.
È operativo all'interno dello stabilimento un apposito ufficio
che si occupa di ambiente e sicurezza sul lavoro. Estremamente
frequenti sono i controlli effettuati dagli ispettori dell'USL,
relativamente a tali problematiche.
La grande maggioranza dei rifiuti prodotti dall'azienda consiste
in rifiuti non pericolosi, ai sensi del decreto legislativo n.
22/97, "decreto Ronchi". Le poche tipologie di rifiuti individuati
come pericolosi sono gestite in piena conformità alle disposizioni
di legge.
Le riprese sono state effettuate in poche zone, spesso riprese
da diverse angolazioni. Il risultato è una scarsa rappresentatività
della situazione interna allo stabilimento. La maggior parte delle
coperture mostrate sono in lamiera o in tegole. Vengono inoltre
inquadrate coperture in eternit di edifici che non sono di
competenza della CAS.
Relativamente alle coperture in eternit effettivamente presenti
su edifici utilizzati dalla CAS sono state effettuate una serie di
rimozioni e altre avverranno nei prossimi mesi, secondo un piano
volontario di eliminazione. Tutte le attività di bonifica vengono
autorizzate e seguite dall'USL.
Queste sono le dichiarazioni dell'azienda.
Per quanto riguarda i rappresentanti dei lavoratori, questi
hanno confermato le dichiarazioni della società, sottolineando la
minore incidenza degli infortuni, evidenziando che l'attività di
prevenzione e di coordinamento per le politiche della sicurezza si
svolge con regolarità all'interno della fabbrica.
Va evidenziato che i rappresentanti dei lavoratori in materia di
sicurezza non sono persone distaccate od operanti all'esterno della
fabbrica, bensì si tratta di lavoratori che essendo quotidianamente
presenti all'interno dello stabilimento, hanno un interesse
collettivo, ma anche soggettivo, a che l'attività lavorativa si
svolga in un ambiente sicuro sotto ogni punto di vista.
Ho provveduto infine a chiedere informazioni anche a Vallée
d'Aoste Structure, proprietaria dei terreni locati a CAS. La
società ha provveduto ad effettuare uno specifico sopralluogo con
riferimento ad alcune immagini che indicavano un fusto rovesciato
al suolo, che poteva essere interpretato come uno sversamento di
olio sul suolo dell'area di stoccaggio. Il sopralluogo, effettuato
da un proprio rappresentante della sicurezza, quindi appartenente a
Vallée d'Aoste Structure, è risultato negativo, nel senso che la
situazione, di fatto, non presentava né fusti d'olio rovesciati, né
evidente contaminazione del suolo.
Ritengo, in conclusione, richiamandomi a quanto dicevo
all'inizio, in attesa dell'esito delle indagini che verranno svolte
dalle autorità competenti, che il filmato, anche in considerazione
di quanto evidenziato dagli attori principali, debba essere
considerato con ogni debita cautela.
In ogni caso siamo in attesa delle indagini della Magistratura
ed ovviamente degli esiti delle stesse.
Président
La parole au Conseiller Curtaz.
Curtaz (PVA-cU) La risposta dell'Assessore è stata ampia,
esauriente e corretta.
Dico però che le dichiarazioni dei vari interessati che
l'Assessore ha riportato non fugano ogni dubbio su questa
questione.
Tra l'altro abbiamo appreso che questa cassetta sarebbe stata
prima inviata all'azienda con una sorta di tentativo di estorsione.
Se questo fosse vero, sarebbe una cosa dal punto di vista penale
serissima, ma che nulla toglie alla gravità del messaggio che viene
espresso con questa cassetta. Supponiamo pure che questi lo abbiano
fatto per le ragioni meno nobili del mondo, però questa cassetta
riporta delle immagini che sono comunque allarmanti!
In sostanza c'è uno scarto obiettivo fra quanto le parti
interessati dichiarano e quanto è possibile visionare nella
cassetta, da quanto è rappresentato da questo video. Credo che sia
anche possibile che, vista la cassetta, qualcuno un po' di pulizia
l'abbia fatta.
Per quanto riguarda la storia del bidone, mi sembra un po'
improbabile che questo videoamatore, che doveva prendere dei soldi
dalla Cogne, abbia buttato all'interno della Cogne un bidone con
dell'olio, lo abbia filmato e poi lo abbia tolto di nuovo, al solo
scopo di documentare come sono cattivi all'interno della Cogne. Mi
sembra piuttosto probabile che per le nefandezze più gravi, una
volta ricevuto il video e saputo che il video era stato diffuso,
tant'è che anche la Pagina della Valle de "La Stampa" diede ampio
risalto immediatamente alla vicenda, qualcuno si sia preso la
briga, e ha fatto anche bene, non solo per questioni legali, ma
anche per questioni igienico-sanitarie, a provvedere ad una prima
ripulita delle cose più gravi. L'avrei fatto anch'io sicuramente,
quindi questo non mi sembra strano!
Ora, pur mettendo avanti le mani su quest'unanimità di giudizi,
questo voler rassicurare che le cose sono migliorate all'interno
dei luoghi di lavoro, eccetera, saranno probabilmente anche delle
assunzioni giuste, non so quanto condizionate dalle pressioni che
possono essere venute dall'azienda, però credo che questo tema
debba essere al centro dell'attenzione e soprattutto sia importante
mettere il naso sulla parte di Cogne che è dismessa. Sono convinto
anch'io che nei capannoni dove si lavora le condizioni igieniche
siano tutto sommato accettabili, ci siano dei controlli, eccetera,
ma nei capannoni dismessi, che era poi il centro di questo
video?
(interruzione dell'Assessore Ferraris, fuori
microfono)
? sì, c'è una parte ufficialmente dismessa e su questa è in
corso una bonifica, però all'interno della parte non ufficialmente
dismessa ci sono dei luoghi di lavoro, che erano impegnati nei
decenni passati - e questo lo possiamo dire perché lo scorso anno
come commissione siamo entrati all'interno della Cogne e ne abbiamo
visti molti di questi luoghi -, ed è probabilmente lì che
bisognerebbe mettere il naso per capire se vengono, come sembra
rappresentato da questo video, accumulati dei materiali non so se
in maniera lecita o illecita.
Comunque c'è tutta una situazione che viene evidenziata, che è
molto, molto sospetta; credo che sarebbe su questo che andrebbero
intensificati i controlli anche per verificare che non ci siano
danni di carattere ambientali, che non ci siano danni per la salute
o situazioni pericolose sia per l'uomo che per l'ambiente.
Lo scopo dell'interpellanza era quello di suscitare attenzione
su questo problema affinché dopo la presentazione, la pubblicazione
e la divulgazione di questo video non sia una questione che rimane
circoscritta all'iniziativa di una persona, che avrà pure i suoi
margini di ambiguità e che aveva interesse evidentemente a
denunciare questa situazione, ma ci sia un accertamento più
compiuto, per capire cosa all'interno della Cogne va bene e cosa
non va bene, per prendere gli opportuni provvedimenti.
