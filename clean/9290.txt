Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 288 del 25 gennaio 1989 - Resoconto
OGGETTO N. 288/IX - FUNZIONAMENTO DELLE ISTITUZIONI PRIVATE E
DEGLI ENTI MORALI CHE GESTISCONO CASE DI RIPOSO PER ANZIANI
CONVENZIONATE CON LA REGIONE. (Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Bajocco:
INTERROGAZIONE
RICORDATO che la legge regionale n. 3 del, 1987 eroga contributi
alle istituzioni private ed agli enti morali che gestiscono case di
riposo per anziani, convenzionate con la Regione;
CONSTATATO che la previsione di spesa per le finalità di tale
legge ammonta per il 1989 ad 1 miliardo e 100 milioni;
i sottoscritti Consiglieri regionali del Gruppo comunista
INTERROGANO
l'Assessore competente per conoscere:
1) il numero di persone assistite da ognuna delle case di riposo
convenzionate con la Regione, l'entità delle somme erogate a
ciascuna di esse per l'anno 1988 ed il costo medio per utente
assistito, confrontato con quello medio delle microcomunità
regionali;
2) se corrisponde al vero che presso il Rifugio di Corso Padre
Lorenzo le spese per medicinali vengono trattenute dalla somma
spettante agli ospiti per le piccole spese personali e qual è il
giudizio della Giunta regionale su tale problema.
PRESIDENTE:
Ha chiesto di parlare l'Assessore alla Sanità
ed Assistenza Sociale Lanièce, ne ha facoltà.
LANIECE (DC):
Sul primo quesito do lettura dei dati
relativi al numero delle persone assistite nelle case di riposo
convenzionate con la Regione, all'ammontare delle somme erogate a
ciascuna di esse per l'anno in corso e in parte i costi.
Persone ospitate presso la casa di riposo Rifugio Padre Lorenzo:
119 (i dati sono al 31.12.1988); persone ospitate presso la casa di
riposo Festaz: 81. Le persone che hanno fruito della integrazione
regionale prevista dalla convenzione stipulata con il Rifugio Padre
Lorenzo sono 11 nel 1987 e 33 nel 1988. La convenzione stipulata
con la case di riposo Festaz non prevede una integrazione ad
personam, ma una sovvenzione per la gestione generale. La
convenzione con la casa famiglia di La Salle, seppure stipulata,
non è stata ancora applicata.
Somme finanziate alle tre case di riposo per l'anno 1988:
Rifugio Padre Lorenzo, 390 milioni in conto gestione e 75 milioni
in conto investimenti; casa di riposo Festaz, 400 milioni; casa
famiglia di La Salle, 89 milioni in conto gestione e 5 milioni in
conto investimenti.
Le rette praticate dalle istituzioni private nel 1988 sulla base
della convenzione stipulata con la Regione ammontano a lire
1.200.000 mensili; non sappiamo quali siano i costi effettivi
perché non ci sono stati rendicontati.
Il costo medio per il 1988 presso le microcomunità pubbliche
comunali non può ancora essere calcolato, in quanto il rendiconto
viene presentato al 31 marzo del corrente anno; abbiamo comunque il
costo del 1987 che è pari a 1.470.000 lire.
Sul secondo quesito, cioè se corrisponde al vero che presso il
Rifugio Padre Lorenzo le spese per medicinali vengono trattenute
dalla somma spettante agli ospiti per le piccole spese generali,
debbo premettere che la convenzione stipulata dall'ente con la
Regione per gli anni 1987-88 non ha disciplinato il problema dei
medicinali e dei farmaci per gli ospiti; comunque risulta anche al
nostro Assessorato che l'Amministrazione del Rifugio Padre Lorenzo
abbia richiesto agli ospiti il rimborso delle spese di medicinali
non forniti dal servizio sanitario. Teniamo conto che essendo tutti
i ricoverati esenti dal tiket, si parla di medicinali non erogati
dal servizio sanitario.
Questo avviene per persone che sono ancora in grado di intendere
e di volere; alle persone invece che non sono più in grado queste
spese non vengono trattenute, in quanto le somme loro spettanti
vengono versate su un libretto di risparmio intestato
all'interessato. In quel caso, essendo l'interessato ormai solo,
non viene fatta nessuna trattenuta, ma le 130 mila lire vengono
versate e registrate mensilmente sul libretto di risparmio che
abbiamo potuto constatare esiste, intestato ad ogni soggetto non in
grado di intendere e di volere.
Ci rendiamo perfettamente conto che tale procedura viene a
colpire in larga maggioranza persone anziane non abbienti, che per
di più hanno particolare bisogno di medicinali. Proprio per questo,
nelle trattative in corso per il rinnovo della convenzione con la
casa di riposo Rifugio Padre Lorenzo per il 1989, è stato
ipotizzato un rimborso ad hoc per le spese sanitarie da parte della
Regione per evitare l'addebito agli ospiti delle suddette
spese.
Posso assicurare i presentatori della interrogazione che
l'inconveniente, che non era stato previsto, non avrà a ripetersi,
anche perché come Giunta non vogliamo lesinare ogni sforzo in
favore dei nostri anziani.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
Siamo abbastanza soddisfatti della risposta
dell'Assessore e ci pare che la Giunta debba fare una riflessione
anche sulle cifre che adesso l'Assessore ci fornirà in copia.
Mi pare che rispetto al numero di assistiti l'intervento per il
Rifugio di Corso Padre Lorenzo risulti più gravoso in questa forma
che non in quella prevista per il Rifugio Festaz. Credo che si
tratti di uniformare le convenzioni: in un caso si interviene sul
ricoverato, in un altro c'è una convenzione complessiva. Se si
calcola la media, adesso ho soltanto sentito i dati, mi pare che
sia più efficace il secondo tipo di intervento che non il
primo.
Credo che si debba andare in questa direzione, prendiamo atto
dell'intervento della Giunta per ciò che riguarda il trattenimento
di spese sanitarie a carico di ospiti anziani e in condizioni
disagiate. Ci auguriamo che questo punto che è stato sollevato -
come la Giunta si è impegnata a fare - venga rapidamente
risolto.
