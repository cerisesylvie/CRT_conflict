Classificazione
ACQUE
Acque pubbliche



Oggetto del Consiglio n. 3767 del 20 giugno 2024 - Resoconto
OGGETTO N. 3767/XVI - Interpellanza: "Progetto di adduzione
di acqua a servizio del comprensorio di Gressan tramite la galleria
del Drinc".
Bertin (Presidente) -
Punto n. 42. Si è prenotata la
consigliera Erika Guichardaz, ne ha facoltà.
Guichardaz E. (PCP) -
Già durante l'interpellanza del
collega Planaz, lei aveva parlato di questa delibera di Giunta, la
1240 del 30 ottobre 2023 che, fra i progetti, elencava anche la
domanda del Consorzio di miglioramento fondiario di Gressan
rispetto a un progetto di trasferimento d'acqua attraverso la
galleria del Drinc.
Nella mozione che abbiamo discusso il 4 aprile 2024, presentata
proprio dai colleghi di Rassemblement Valdôtain, ci era stato detto
che c'era una valutazione sul recupero del tracciato della linea
ferroviaria tra Epinel e Acque Fredde e si annunciava un progetto
di fattibilità tecnico, illustrato nella sede dell'Assessorato
opere pubbliche il 5 marzo 2024.
Un progetto per trasformare la galleria del Drinc in sistema di
pompaggio di acqua irrigua, trasporto di metano e cunicolo
tecnologico.
Oggi ci occupiamo solo della parte riferita all'acqua, in altre
iniziative ci occuperemo delle parti riferite al metano.
Abbiamo richiesto un accesso agli atti per conoscere questo
progetto di fattibilità, ma abbiamo appreso che né l'Assessorato
delle opere pubbliche né l'Assessorato dell'agricoltura erano in
possesso di questo progetto.
A questo punto però, visto che sappiamo esserci stato un
incontro in cui è stato illustrato il progetto, quindi molto
probabilmente sia dove si intenda captare l'acqua, sia dove si
intenda portarla, sia se siano previste centraline, quindi riferito
proprio a tutto lo studio riferito a questo progetto, chiediamo
all'Assessore "Quanto è stato illustrato dai Consorzi coinvolti e
dai tecnici incaricati rispetto al progetto di adduzione di acqua
al servizio del comprensorio di Gressan, tramite la galleria del
Drinc"; "Quali sono le modifiche da apportare ai vigenti titoli che
consentono l'esercizio dei prelievi idrici"; "Se lo studio prende
in considerazione tutte le concessioni già in essere sulle altre
adduzioni del torrente Grand Eyvia e il trasporto di metano citato
dall'assessore Bertschy" e "Quali sono le intenzioni per garantire
la percorribilità della galleria del Drinc".
Presidente -
Per la risposta, l'assessore Sapinet.
Sapinet (UV) -
Un'iniziativa che in qualche modo ci
aspettavamo, giustamente, per fare un po' di chiarezza e fare il
punto dopo quanto avevamo detto in occasione di un altro
Consiglio.
Va detto che l'emergenza idrica e l'emergenza relativa ai
cambiamenti climatici ci hanno portato alla famosa delibera che
abbiamo già citato prima, la 515/2023, dove abbiamo approvato le
linee guida per affrontare questa sfida.
In particolare, per il settore irriguo si prevede di rendere
efficiente l'attuale sistema di approvvigionamento e distribuzione
idrica riducendo le perdite, migliorando i sistemi di captazione ed
effettuando tutte quelle azioni che non sto a ripetere, essendo un
po' corposa la risposta e avendo già risposto poco fa al collega
Planaz.
Per la realizzazione degli interventi, visto anche il
consistente importo delle opere da realizzare, bisogna ricorrere a
tutte le opportunità di finanziamento disponibili, quali ad esempio
quelle del Piano nazionale degli interventi infrastrutturali per la
sicurezza del settore idrico.
Lo scorso anno - solitamente la scadenza era a fine settembre -
c'è stata una posticipazione di trenta giorni e questo ci ha dato
modo di avere un po' più di margine per valutare alcune proposte
d'intervento che diversi Consorzi di miglioramento fondiario
avevano in corso di valutazione, per individuare quelle da proporre
a questo piano.
Dalla verifica delle richieste di finanziamento - depositate
presso il Dipartimento dell'agricoltura - dei progetti in fase di
sviluppo per i quali i soggetti proponenti hanno avviato i
confronti o conferenze dei servizi, è stato selezionato un elenco
d'interventi che posseggono le caratteristiche tecniche di
rilevanza indicati dal bando in termini di messa in sicurezza,
potenziamento e adeguamento delle infrastrutture idriche.
Nel particolare il bacino di accumulo in località Gorzà nel
Comune di Torgnon, il bacino del Fallère su Saint-Pierre, il bacino
di accumulo del torrente Saint-Barthélemy nel Comune di Nus e poi
l'adduzione di acqua a servizio del comprensorio di Gressan,
tramite la galleria del Drinc.
Dalla verifica delle caratteristiche tecniche - che ha visto
appunto impegnato anche l'Osservatorio - e delle condizioni
amministrative dei titoli di prelievo delle acque possedute,
richieste dai requisiti disposti dal bando del Ministero delle
infrastrutture, è emerso che per il progetto relativo all'adduzione
di acque e servizio del comprensorio di Gressan tramite la galleria
del Drinc, non è stato ancora raggiunto il livello progettuale
minimo utile previsto dall'avviso e, tra le altre cose, andranno
definite le modifiche da apportare ai vigenti titoli che consentono
l'esercizio dei prelievi idrici; di questo passaggio eravamo tutti
consapevoli, però abbiamo ritenuto anche importante - così come i
territori l'hanno ritenuto importante - proporre e iniziare un
confronto su quest'opera, sicuramente non immediata e non facile ma
sulla quale comunque c'è un confronto costruttivo e continuo.
Il 30 ottobre, con la deliberazione della Giunta regionale n.
1240, è stato approvato di richiedere il finanziamento per i
seguenti due interventi: quello relativo al bacino della località
Gorzà per un importo di 30,5 milioni e quello del bacino, come
dicevamo poco fa, del Comune di Saint-Pierre per un totale di 31,3
milioni di euro.
L'intervento di utilizzo della galleria del Drinc s'inserisce in
questo quadro con l'obiettivo di sfruttare un'infrastruttura
esistente per potenziare l'approvvigionamento idrico a scopo
irriguo e potabile nel comprensorio dei Comuni di Gressan e
Jovençan.
I tecnici del Consorzio dei Comuni interessati stanno quindi
operando per definire la soluzione progettuale più adeguata ai
fabbisogni del comprensorio per individuare la migliore soluzione
tecnica ed economica.
Non si dispone al momento di documentazione tecnica formalmente
condivisa con la Regione, si è avuta solo una presentazione di
ipotesi diverse da approfondire, per le quali sono state richieste
indicazioni o valutazioni ai tecnici regionali, un confronto in
atto tra tutti gli attori dove le strutture dei due Assessorati
coinvolti sono presenti al tavolo insieme ai Consorzi di
miglioramento fondiario proponente, gli Enti locali e altri
soggetti interessati all'opera.
L'idea presenta aspetti interessanti, che consentirebbero un
utilizzo utile alla comunità della galleria del Drinc, va detto
però che anche le difficoltà tecniche non mancano e incidono in
modo rilevante sui possibili costi che devono essere sempre
proporzionati ai benefici e quindi valutati anche attraverso la
comparazione con soluzioni diverse ai medesimi problemi.
Le disponibilità idriche che possono essere messe in gioco per
il progetto vanno infine attentamente individuate e valutate
rispetto all'impatto a medio e a lungo periodo nell'area di Cogne e
rispetto agli utilizzi attuali.
Rispetto al primo quesito, le possibili soluzioni sono ancora in
fase di valutazione in termini di punti di possibile prelievo - sia
in alveo che da sorgenti - e di tracciati, da esaminare anche in
relazione agli impatti sul territorio, ai costi di realizzazione e
di gestione futura e ai diritti di prelievo già riconosciuti e
attualmente esistenti.
Allo stato attuale una quantificazione di larga massima indica
un costo prevedibile per le sole reti idriche tra i 15 e i 20
milioni di euro a seconda degli interventi, che si prevedono anche
sulle reti di distribuzione.
I tempi di realizzazione non sono ancora definiti, dipendendo
dall'approvazione della fattibilità dell'opera, secondo un progetto
ben specifico che al momento è solo allo studio.
Il secondo quesito: sarà sicuramente necessario rivedere,
aggiornare o definire i diritti di prelievo; una volta stabilite le
risorse idriche da utilizzare e i punti di prelievo, sarà
necessario avviare anche le procedure di concessione
necessarie.
La valutazione delle possibili soluzioni progettuali diventa
fondamentale per individuare anche l'impatto amministrativo
dell'iniziativa.
In riferimento al terzo quesito: il progetto deve innanzitutto
stabilire quali sono le esigenze che s'intendono soddisfare, quali
sono le risorse idriche potenzialmente utilizzabili, i loro
eventuali usi attuali e la possibilità di trovare soluzioni che ne
possano massimizzare gli effetti e ridurre al minimo gli
impatti.
Le disponibilità idriche della Valle di Cogne poste in posizione
da poter essere veicolate in modo economico attraverso la galleria
del Drinc non sono consistenti.
Lo studio dovrà prendere in considerazione tutte le concessioni
già in essere sulle altre adduzioni del torrente Grand Eyvia per
poter individuare quali margini esistano per mettere insieme dei
quantitativi di derivazione che siano utili.
Le diverse ipotesi sono quindi studiate e valutate rispetto a
questi aspetti.
Le modifiche ai vigenti titoli che consentono l'esercizio di
prelievi idrici saranno valutate a seguito delle valutazioni
tecniche in corso.
Per quanto riguarda il metano, i progettisti hanno comunicato
che stanno valutando anche questo servizio che però potrebbe, se da
una parte è interessante, dall'altra comportare dei vincoli
nell'utilizzo della galleria. In ogni caso al momento non si hanno
indicazioni definitive in merito, ma si tratta di un'ipotesi allo
stato embrionale e che non è ancora stata oggetto di un
approfondimento tecnico.
Occorrerà, sempre riguardo alle risorse idriche, anche valutare
il recupero delle acque interne, operazioni migliorative sia per la
fruizione della galleria che ai fini della disponibilità della
risorsa.
Infine l'ultimo quesito: la galleria del Drinc viene vista come
un'infrastruttura nella quale usare una o più tubazioni per
consentire l'approvvigionamento di acqua dalla Valle di Cogne verso
le aree a valle. L'utilizzo della galleria comporterà che siano
valutati il suo stato di conservazione, la possibilità di fruizione
per il controllo delle tubazioni e i costi di gestione per il suo
mantenimento in corso d'opera, aspetti che sono, al momento e per
quanto noto, una delle diverse problematiche in corso di
valutazione da parte dei progettisti.
Presidente -
Consigliera Erika Guichardaz ne ha
facoltà.
Guichardaz E. (PCP) -
Mi sembra di capire che siamo
ancora all'inizio di un'opera, a differenza di cosa ci era sembrato
di capire nel Consiglio di aprile.
Immaginavamo i vincoli legati alla questione del metano,
immaginavamo naturalmente anche le difficoltà di far passare sia le
tubazioni dell'acqua che quelle del metano, proprio anche per la
percorribilità di quella galleria e, sotto questo punto di vista,
ci sembra che, anche rispetto alla captazione dell'acqua, c'è chi
parla di Arpisson, c'è chi parla di Cretaz, c'è un gran parlare
soprattutto da parte dei Cogneins, mi sembra anche sotto questo
punto di vista che le valutazioni siano ancora in essere e che
quindi nulla sia stato deciso, quindi grazie per le sue
informazioni.
Presidente -
Con quest'interpellanza s'interrompono i
lavori di questa mattina che riprenderanno alle ore 15:00.
---
La seduta termina alle ore 12:54.
