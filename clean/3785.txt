Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 35 del 28 gennaio 1981 - Resoconto
OGGETTO N. 35/81 - PROTRARSI DELLA SITUAZIONE DI CRISI DELLA
SADEA DI VERRÈS, STATO DELLA TRATTATIVA E POSSIBILITÀ DI RIPRESA
DELL'ATTIVITÀ. (Interpellanza)
Presidente
- Do lettura dell'interpellanza presentata dai
Consiglieri Mafrica, Tonino e Bajocco.
INTERPELLANZA
RICORDATO che sono trascorsi ormai dieci mesi dalla messa in
cassa integrazione dei lavoratori della SADEA senza che si abbia
notizia di alcuna prospettiva di ripresa produttiva;
SOTTOLINEATA la profonda preoccupazione per l'estendersi
della precarietà occupazionale e della disoccupazione (soprattutto
femminile) nella zona di Verrès;
EVIDENZIATA nuovamente l'assurdità per cui una delle poche
aziende pubbliche sane viene lasciata andare alla deriva a causa di
gravi inadempienze del Ministero del Tesoro e di gravi carenze
della direzione aziendale;
CONVINTI che nel corso di un anno, grazie anche
all'interessamento ed alle entrature dell'Assessore Ramera (altresì
Presidente della SADEA), la Giunta regionale abbia senz'altro avuto
proficui incontri con i Ministri competenti (Tesoro e
Partecipazioni Statali);
i sottoscritti Consiglieri regionali del Gruppo
comunista
INTERPELLANO
l'Assessore all'Industria per conoscere:
1) quali sono stati gli incontri avuti;
2) quali sono le intenzioni del Ministero del Tesoro rispetto
alla ripresa produttiva della SADEA e quando essa avrà
inizio;
3) quanti lavoratori si sono nel frattempo licenziati
volontariamente;
4) quali programmi di diversificazione produttive sono in
corso o sono stati proposti.
Presidente
- La parola al Consigliere Bajocco, che
illustra l'interpellanza.
Bajocco (PCI)
- Il 13 febbraio del 1980 la Direzione
SADEA comunicava alle Organizzazioni sindacali della Valle che
tutti i lavoratori dell'azienda dovevano essere messi in cassa
integrazione. La motivazione era quella che non vi erano più le
commesse da parte del Poligrafico dello Stato, per cui, non
essendoci lavoro, tutti questi lavoratori dovevano essere messi in
cassa integrazione.
Le Organizzazioni sindacali hanno respinto con forza e con
azioni immediate questa proposta, ma, malgrado questa lotta e
l'azione condotta il 10 marzo, un mese dopo, i 213 lavoratori della
SADEA sono stati messi in cassa integrazione. Da allora non è stato
fatto niente.
C'è un problema da sollevare, benchè non sia nostra intenzione
urtare la suscettibilità dell'Assessore alle Finanze proprio perché
era Presidente di questa azienda, ma la mancanza di commesse per
cui i lavoratori devono essere messi in cassa integrazione non era
una circostanza che si era creata all'improvviso, ma era una
situazione a monte. A mio avviso c'è stata una mancanza da parte
dell'ex Presidente della SADEA: quella di non investire
immediatamente della questione il Consiglio regionale, informando
le Organizzazioni sindacali perché potessero condurre
immediatamente, a tempo dovuto, questa battaglia.
È vero che l'amico di Ramera, Pandolfi, prima era Ministro del
Tesoro, oggi è Ministro dell'Industria, ma proprio attraverso delle
amicizie forse l'Assessore Ramera ci potrà dire qualche cosa; può
darsi che negli incontri che ha avuto nei mesi passati abbia
parlato veramente anche dell'industria.
Il Gruppo comunista non è la prima volta che solleva questo
problema, ma a fine marzo-aprile del 1980 aveva presentato una
mozione, che fu votata da tutto il Consiglio regionale, dove si
chiedeva alla Giunta di promuovere un incontro immediato col
Ministro del Tesoro per sbloccare i finanziamenti e le commesse
inerenti alla Cogne e alla SADEA.
Noi con questa interpellanza chiediamo: quali sono stati gli
incontri; quali sono le intenzioni del Ministero del tesoro
rispetto alla ripresa produttiva della SADEA e quando essa avrà
inizio; quanti lavoratori si sono nel frattempo licenziati
volontariamente; quali programmi di diversificazione produttiva
sono in corso o sono stati proposti.
Presidente
- Risponde l'Assessore all'Industria,
Commercio, Artigianato e Trasporti Chabod, ne ha facoltà.
Chabod (DC)
- Ho avuto personalmente un incontro col
Ministro del Tesoro e con lo stesso Ministro delle Partecipazioni
Statali, la Società stessa ha avuto degli incontri; purtroppo siamo
in una situazione che non è rosea. Il Ministro del Tesoro ha
ritirato dei piccoli quantitativi di monete (quattrocento
tonnellate, su un magazzino di duemila tonnellate); in base ai
programmi attuali del Ministero per il 1981, dalle forti giacenze
di tondelli da 50 e da 100 esistenti non è prevista alcuna nuova
richiesta.
Per poter quindi risolvere la grave situazione in cui si trova
la SADEA, che rappresenta una delle poche risorse della Bassa
Valle, permettendo la ripresa dell'attività, sarebbe necessario che
la Zecca italiana, in ottemperanza a quanto disposto dalla legge
che ne sanciva il passaggio al Poligrafico dello Stato, formulasse
il programma di produzione per l'81 in monete 'acmonital' da 50 e
100 lire e desse inoltre corso alla realizzazione delle monete
metalliche da 500 lire. Questo in attesa della ristrutturazione
dell'intera serie dei tagli di monete metalliche.
Il problema è stato affrontato dalla Direzione della SADEA con
la Direzione Generale del Ministero del Tesoro, a cui si sono
presentati rapporti sulla lega di "ancmonital" e sulla possibilità
di produrre con questo materiale tondelli molto alleggeriti,
riducendone le dimensioni. È stata inoltre trasmessa una panoramica
di quanto avviene sulla monetizzazione dei principali paesi
europei, e concrete proposte di come potrebbe essere la nuova serie
italiana.
Per quanto riguarda la nuova moneta da 500 lire, questa è
prevista dalla legge 5 maggio '76, n. 325, art. 5, che autorizza la
fabbricazione di nuove monete metalliche da 500 lire. In base a
tale legge sarebbe sufficiente un decreto legge per la scelta della
lega, che auspichiamo possa sbloccare l'attuale situazione della
SADEA.
I lavoratori che si sono licenziati sono soltanto sei.
La cassa integrazione straordinaria è stata prorogata dal
9.12.80 all'8.3.81 per 180 unità: 170 operai e dieci impiegati.
È in atto tutta una serie di iniziative intraprese dalla SADEA
per una diversificazione produttiva in parallelo alla
monetizzazione, quali elettroricalcatura - pezzi perforati per
utensili -; piattelli per regolazione delle valvole di motori a
scoppio, e fusioni di precisione per industria automobilistica e
aeronautica. Queste lavorazioni porteranno, nel secondo semestre
dell'81, a dei risultati in termini occupazionali di un certo
interesse, circa 50 persone, ma chiaramente non possono
rappresentare la soluzione al problema occupazionale in assoluto,
in quanto l'attività principale della SADEA rimarrà comunque la
produzione di tondelli da monetizzazione, in considerazione della
struttura impiantistica esistente.
A questo proposito va pure fatto rilevare che la SADEA ha
intrapreso una serie di contatti all'estero con le varie zecche, in
particolare dell'Argentina e della Jugoslavia, per entrare in un
mercato più ampio, che nel passato non aveva potuto prendere in
considerazione a causa delle massicce e sempre pressanti richieste
della Zecca, che assorbivano totalmente la produzione.
Presidente
- Il Consigliere Bajocco ha facoltà di parlare
per la replica.
Bajocco (PCI)
- Non posso dichiararmi molto soddisfatto,
se non per il fatto che l'azienda si è messa in contatto con altri
Stati per poter avere lavoro di monetizzazione.
Sono convinto che, se da parte dell'Amministrazione regionale ci
fosse stata una spinta più massiccia, forse il risultato sarebbe
stato diverso.
