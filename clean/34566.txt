Classificazione
ASSISTENZA SOCIALE
ENERGIA



Oggetto del Consiglio n. 2319 del 21 marzo 2012 - Resoconto
OGGETTO N. 2319/XIII - Interpellanza: "Modifica della
procedura per la presentazione delle nuove domande di contributo a
titolo di sconto sui consumi elettrici domestici".
Interpellanza
Venuta a conoscenza della decisione dell'Amministrazione
regionale di erogare in un'unica soluzione, per il 2012, lo sconto
sull'energia elettrica agli utenti valdostani, trasformando lo
sconto degli anni precedenti in contributo;
Appreso che, per i cittadini che non hanno beneficiato dello
sconto negli anni precedenti o per le nuove utenze, è necessario
presentare una domanda corredata da una marca da bollo da 14,62
euro, mentre nulla è richiesto a chi ha già avuto in passato lo
sconto in bolletta;
Valutata la reazione negativa da parte delle associazioni di
consumatori, le quali auspicano che la Giunta regionale individui
una soluzione diversa per la presentazione delle nuove domande che
porti all'eliminazione dell'obbligo della marca da bollo;
la sottoscritta Consigliera regionale
Interpella
la Giunta regionale per sapere se intenda predisporre una
diversa modalità di richiesta del contributo sull'energia elettrica
per le nuove utenze domestiche che eviti ai cittadini l'obbligo di
presentare domanda corredata da marca da bollo da 14,62
euro.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Venuti a conoscenza della decisione dell'Amministrazione
regionale di erogare in un'unica soluzione per il 2012 lo sconto
sull'energia elettrica agli utenti valdostani, trasformando lo
sconto degli anni precedenti in contributo; appreso che per i
cittadini che non hanno beneficiato dello sconto negli anni
precedenti o per le nuove utenze è necessario presentare una
domanda corredata da una marca da bollo da 14,62 euro, mentre nulla
è richiesto a chi ha già avuto in passato lo sconto in bolletta;
valutata la reazione negativa da parte delle associazioni di
consumatori, le quali auspicano che la Giunta regionale individui
una soluzione diversa per la presentazione delle nuove domande che
porti all'eliminazione dell'obbligo della marca da bollo, volevamo
sapere se si intenda predisporre una diversa modalità di richiesta
del contributo sull'energia elettrica per le nuove utenze
domestiche, che eviti ai cittadini l'obbligo di presentare domanda
corredata da marca da bollo da 14,62 euro. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
La collega Fontana ci consente di fornire, in risposta a questa
interpellanza, alcune informazioni riguardo alle procedure dello
sconto del 30 percento sull'energia elettrica agli utenti. In
particolare nell'interpellanza la richiesta che è stata inoltrata è
stata quella alla Giunta regionale, chiedendo se si intenda
predisporre una diversa modalità di richiesta del contributo
sull'energia elettrica per le nuove utenze domestiche, che appunto
eviti ai cittadini l'obbligo di presentare domanda corredata da
marca da bollo.
Come credo tutto il Consiglio ricorderà, in base alla legge n.
4/2010 recante "Interventi regionali a sostegno dei costi
dell'energia elettrica per le utenze domestiche", era stata
prevista l'applicazione degli sconti direttamente in bolletta da
parte delle imprese di vendita dell'energia elettrica. Tutto ciò si
è regolarmente svolto per gli anni scorsi, ma ricorderete pure che
queste procedure sono state messe in discussione dall'Autorità
Garante della Concorrenza e del Mercato, in seguito alla notizia
dell'acquisizione del controllo da parte della Regione delle
società DEVAL e Vallenergie. Le eccezioni sollevate da parte
dell'autorità hanno riguardato proprio l'elemento sul quale si
reggeva tutto, cioè l'automatica applicazione dello sconto in
bolletta con la conseguente riduzione della stessa. Infatti ricordo
che, secondo l'autorità, la procedura che era seguita fino all'anno
scorso avrebbe provocato degli effetti distorsivi della conferenza
a scapito delle imprese di vendita operanti fuori dal territorio
regionale, poiché la metodologia in essere comportava per queste
imprese degli oneri eccessivi rispetto al bacino di utenza
valdostano: oneri derivanti dalla necessità di modificare i sistemi
di fatturazione e di rendicontare alla Regione nel dettaglio gli
sconti praticati.
Ricordo peraltro che l'intervento dell'autorità fece felici
numerosi media, che dettero notevole risalto alla notizia,
ricordiamo i grandi titoli sull'autorità che bacchettava la
Regione, eccetera... Devo anche ricordare che sull'intervento
dell'Autorità Garante della Concorrenza sono stati, in passato,
richiesti dei chiarimenti in quest'aula e che erano giunte
sollecitazioni per dare soluzione al problema che l'autorità
poneva, quindi ci si attivò per superare le preoccupazioni da molti
espresse in quei tempi. Per dare soddisfazione alle richieste
dell'autorità, si dimostrò inevitabile perseguire l'obiettivo
dell'applicazione dello sconto attraverso una diversa metodologia.
Si dovette quindi cercare un modo per includere anche le piccole o
piccolissime imprese operanti fuori Valle; l'unico modo per uscirne
è stato quello di prevedere la formula del contributo, non essendo
più perseguibile quello dello sconto in bolletta perché era caduta
l'accusa su quel tipo di sistema. Ricorderete tutti che ciò è stato
fatto con un'apposita legge regionale, che la stessa Autorità
Garante della Concorrenza e del Mercato ha valutato positivamente
e, se non ricordo male, questa legge fu votata unanimemente dal
Consiglio.
Insomma, il ricorso all'istituto del contributo divenne
inevitabile per individuare e soddisfare i restanti potenziali
beneficiari degli sconti, che altrimenti - agendo come prima -
sarebbero stati esclusi da questi benefici per le ragioni sopra
dette. Proprio per ciò si è provveduto ad una modifica delle
disposizioni vigenti, e questo lo abbiamo fatto in quest'aula con
l'approvazione della legge n. 24/2011, per consentire a tutti i
potenziali aventi diritto di godere del beneficio della riduzione
delle spese sui consumi elettrici. L'unico modo - ripeto - per
superare la questione era appunto l'erogazione del contributo, non
essendo più praticabile, per le note ragioni, lo sconto diretto in
bolletta. Scelta quindi unica possibile per assicurare a tutti gli
aventi diritto lo sconto energia. Ma ciò ha comportato, come lei ha
ricordato nella sua iniziativa, per il fatto di essere passati alla
formula del contributo, l'obbligo dell'assoggettamento all'imposta
di bollo. Infatti tutte le richieste di contributo pubblico,
secondo le disposizioni legislative della Repubblica italiana -
quindi non di una legge regionale - sono assoggettate all'imposta
di bollo in base al DPR n. 642/1972, e questa devo dire che è una
cosa che le associazioni dei consumatori, che sono sempre molto
ligie al rispetto delle leggi, dovrebbero ben conoscere, e sapere
che non ci si può sottrarre a questo obbligo...così come noi non
potevamo e non possiamo sottrarci a questi obblighi.
Però ciò che potevamo fare - e lo abbiamo fatto, lei lo ha anche
ricordato - è stato prevedere, nella legge n. 24/2011 che ha
introdotto queste nuove disposizioni (non più lo sconto
direttamente in bolletta, ma l'erogazione del contributo),
l'esonero dell'obbligo di inoltrare una nuova richiesta di
agevolazione per i clienti che già avevano fruito dei benefici di
cui alla originaria legge regionale 15 febbraio 2010. Ricordo che
questi utenti che sono esentati dal bollo sono ben 43.000, resta
esclusa una quantità piccola - mi rendo conto che il problema
esiste - rappresentata da coloro che per la prima volta
presenteranno le richieste di contributo; questi, però, per gli
anni a venire non saranno più tenuti al pagamento dell'imposta di
bollo.
Questa è la risposta che le potevo dare. Evidentemente noi non
abbiamo alcuna potestà per andare a modificare una norma che
consenta di esentare dal bollo, così come bisogna scegliere: o
formiamo il contributo per poterlo dare a tutti o si dovrebbe
tornare alla soluzione precedente, che è però impraticabile a
seguito delle osservazioni che il Garante ci ha inoltrato.
Presidente
- La parola alla Consigliera Carmela
Fontana.
Fontana (PD)
- Grazie Assessore.
La situazione la conoscevamo perché l'avevamo votata ed eravamo
al corrente. Quello che non ritengo giusto, e che mi sembra
penalizzante, è nei confronti di quella quantità piccola - come
diceva lei - che deve pagare la marca da bollo. Chiederei, se è
fattibile, che si faccia magari carico la Regione, visto che la
stragrande maggioranza...
(interruzione dell'Assessore Pastoret, fuori
microfono)
...ah, devono per forza...anche perché non è un contributo
enorme, siamo in un momento di crisi economica, eviteremmo di far
correre le persone e, in più, questa della marca da bollo è una
spesa abbastanza...comunque lei ci pensi, veda se si può trovare
una strada per evitare questo, visto che quelli precedenti hanno
beneficiato di questo contributo. Grazie.
