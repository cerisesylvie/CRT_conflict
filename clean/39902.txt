Classificazione
CONSIGLIO REGIONALE
Attività consiliare d'aula



Oggetto del Consiglio n. 2910 del 20 settembre 2017 - Resoconto
OBJET N° 2910/XIV - Communications du Président de la
Région.
Rosset (Presidente) -
Punto n. 2 all'ordine del giorno.
Ha chiesto la parola il Presidente della Regione; ne ha
facoltà.
Marquis (AC-SA-PNV) -
Domani, 21 settembre, ricorre il
Bicentenario della fondazione del Corpo della Polizia penitenziaria
e, come sapete, almeno per la Valle d'Aosta, l'anniversario sarà
caratterizzato dalla protesta delle organizzazioni sindacali di
categoria. Il disagio espresso dalle organizzazioni sindacali è ben
noto alla Presidenza della Regione, che negli ultimi dieci anni ha
sostenuto attività e iniziative importanti, quali: la realizzazione
di progetti formativi e professionalizzanti per i detenuti, la
promozione di iniziative culturali e artigianali, l'avvio di
attività di lavoro interno quali la panetteria e la lavanderia e,
infine, il trasferimento in capo alla Regione delle funzioni di
medicina e sanità penitenziaria.
Nel mese di maggio scorso, e poi nuovamente il 21 agosto scorso,
abbiamo rappresentato al Ministro della Giustizia, Andrea Orlando,
da un lato la disponibilità della Regione a rinnovare il protocollo
d'intesa scaduto il 17 settembre scorso e, dall'altro, la difficile
situazione della Casa circondariale di Brissogne, drammaticamente
dimostrata dai recenti episodi avvenuti al suo interno. In merito
alla situazione della Casa circondariale, abbiamo poi incontrato il
29 agosto i rappresentanti della Direzione del carcere e del
Provveditorato Piemonte, Liguria e Valle d'Aosta, oltre al
Difensore civico della Valle d'Aosta nelle sue funzioni di Garante
dei diritti dei detenuti. Questo incontro ci ha permesso di
confermare la comune volontà di rinnovare il protocollo d'intesa e
di continuare ad operare a favore della Casa circondariale e del
suo inserimento nel territorio. È anche stata per noi l'occasione
di ribadire che una direzione stabile del carcere e la continuità
al comando del personale della Polizia penitenziaria sono le prime
e imprescindibili condizioni per ottenere e raggiungere questi
obiettivi. Successivamente vi è noto che la Casa circondariale è
stata oggetto di ulteriori avvenimenti che hanno destato
preoccupazione negli ultimi giorni e - permettetemi - pur
nell'estremo disagio, ormai acclarato, di evidenziare la grande
disponibilità e lo spirito di abnegazione degli operatori che
prestano il loro servizio all'interno del carcere. A loro, e a
tutta la popolazione carceraria, garantisco l'impegno del Governo
regionale affinché, nel più breve tempo possibile, si possano
risolvere le criticità in essere. A questo proposito comunico
ancora a questo Consiglio regionale che proprio domani incontrerò
il Provveditore di Piemonte, Liguria e Valle d'Aosta per
sollecitare e sostenere, ancora una volta, la posizione della
Regione su questo delicato argomento.
Nella seduta di venerdì scorso, 15 settembre, il Consiglio dei
Ministri, a cui ho partecipato in rappresentanza della Regione, ha
approvato - come avete avuto modo di essere informati dagli organi
di informazione - il decreto legislativo che ha al suo centro la
norma di attuazione in materia di coordinamento e di raccordo tra
la finanza statale e la finanza regionale. Questa è una norma molto
importante per la Valle d'Aosta, per il rafforzamento
dell'autonomia finanziaria valdostana e per la valorizzazione del
nostro autogoverno. È una norma, quindi, che rafforza le potestà
anche organizzative in materia di riscossione dei tributi. Darà la
possibilità, nei limiti delle disponibilità e degli equilibri di
bilancio, di intervenire nella definizione delle aliquote di alcuni
tributi erariali già completamente devoluti alla Regione,
individuando anche delle possibilità di riduzione, di esenzione, e
degli strumenti che possono essere finalmente utili alla Valle
d'Aosta per definire le politiche di programmazione economica, per
poter mettere in atto dei progetti di rilancio economico per la
comunità valdostana. Questa è una norma di grande valenza politica,
perché affida alla Regione e a questo Consiglio regionale un ruolo
importante nei prossimi anni in materia di programmazione, ma
affida anche un alto grado di responsabilità nel rapporto tra
politiche di sviluppo economico e - come dicevo prima - equilibri
di bilancio. È un obiettivo importante che si è perseguito in
questi mesi grazie al contributo di tanti: degli uffici, della
Commissione paritetica che ha lavorato con impegno nella
definizione di questo progetto di schema di decreto, e dei
rappresentanti dello Stato, dei Ministeri competenti che si sono
adoperati e hanno colto, anche loro, l'importanza di questa
iniziativa. Credo che anche in tempi molto celeri, molto inferiori
rispetto alle aspettative, abbiamo avuto la possibilità e la
sensibilità del Governo nel portare l'attenzione della norma alla
definitiva approvazione del Consiglio dei Ministri. Ritengo
pertanto di ringraziare tutti coloro che si sono adoperati per la
definizione di questo validissimo strumento, e mi auspico che possa
essere un'opportunità a disposizione del Governo regionale per
poter attuare, sin dalla prossima definizione del bilancio
regionale, delle politiche che possano consentire la riattivazione
e la vivacizzazione della nostra economia.
In ultimo, ricordo che nell'ambito della seduta del Consiglio
dei Ministri ho avuto modo di ribadire la necessità da parte della
Regione di definire la questione inerente il contributo e la
partecipazione della Valle d'Aosta ai risanamenti dei conti dello
Stato. Il Governo ha preso atto della richiesta. Io mi auguro che
adesso, anche nel percorso di definizione del DEF di Stato, della
Finanziaria, si possa trovare finalmente soluzione a questo
difficile problema che tocca la Valle d'Aosta e le nostre
possibilità di gestione di bilancio, perché abbiamo la necessità di
avere una partecipazione corretta, equa, così come quella delle
altre Regioni a Statuto speciale. Auspichiamo che si possa arrivare
alla definizione di questa situazione attraverso l'interlocuzione
politica, nelle more di una definizione del giudizio del TAR che si
dovrà esprimere a breve nel merito della questione, e anche di
quello della Corte costituzionale, alla quale è stato presentato il
ricorso. Pertanto siamo fiduciosi del fatto che il Governo possa
ascoltare le nostre esigenze. Riteniamo di dover proseguire con le
interlocuzioni sotto il profilo politico e ci auspichiamo di
arrivare prima possibile, anche attraverso la partecipazione e il
contributo dei Parlamentari, a risolvere questa difficile
problematica.
Presidente -
Ci sono richieste di intervento? Ha chiesto
la parola il Consigliere Perron; ne ha facoltà.
Perron (UV) -
Da una parte abbiamo apprezzato la
ricostruzione fatta dal Presidente Marquis su ciò che è successo in
queste settimane sulla norma di attuazione, abbiamo apprezzato il
tono con il quale l'ha ricostruito in aula. Mi permetta di dire che
abbiamo apprezzato un po' meno la ricostruzione che il suo
movimento ha fatto sul percorso che questa norma ha avuto.
Ci permettiamo inoltre di dire che noi siamo soddisfatti della
piena approvazione di questa norma da parte del Consiglio dei
Ministri, ma vorrei anche ricordare che tale norma ha avuto una
genesi piuttosto lontana, ha origine dal Governo precedente.
Ricordo, ma non vorrei avere difetto di memoria, che la stessa UVP
sollecitava di lavorare in questo senso con un ordine del giorno
che aveva chiamato "Per una nuova zona franca" (
Pour une
nouvelle zone franche
), sollecitando il Governo regionale a
lavorare in questa materia e chiedendo che una norma di attuazione
venisse fatta in tal senso. Ricordo molto bene che, in occasione
dell'approvazione della Finanziaria, si parlò di un ordine del
giorno che lei stesso presentò, e il Presidente Rollandin e il
Governo regionale diedero rassicurazioni dicendo che la norma in
questione era pronta, che occorreva trasmetterla al Consiglio dei
Ministri, alla paritetica, dopo l'approvazione in Consiglio
regionale, e che quindi l'iter così si perfezionava.
Ora, senza fare polemica a dismisura, Presidente Marquis,
sentirci dire che è un risultato ottenuto quasi esclusivamente (e
sentircelo dire da Stella Alpina!) da questo nuovo Governo,
rimediando ad un ritardo accumulato nel passato da diversi anni,
risultato che mostra una differenza di visione rispetto al passato
su questo tema, ci stupisce non poco. Anche perché Stella Alpina
non è stata assente dai Governi precedenti, ma io glielo voglio
ricordare, forse se lo dimentica! Il capo politico di Stella Alpina
negli anni precedenti è stato Assessore in Giunta per cinque anni!
Io non c'ero, ma non mi ricordo di particolari sollecitazioni su
questa materia dall'allora Assessore Viérin Marco. Allora, sentirci
oggi dire che è arrivato lei, che ha rimediato nell'arco di pochi
mesi ad un difetto che c'è stato in tutto questo tempo, francamente
è un atteggiamento che non fa onore al ruolo che lei ricopre. Non
le fa onore semplicemente perché l'ordine del giorno presentato è
stato approvato all'unanimità da questo Consiglio. Tutte le forze
politiche hanno contribuito a quell'ordine del giorno, e quest'aula
ha avviato un percorso condiviso da tutti, non da lei, ma da tutti!
Lei, al limite - ci permetta - ha fatto il "notaio", nel senso che
l'ha trasmesso al Consiglio dei Ministri che lo ha approvato. Ha
fatto quello che doveva fare, non si prenda meriti più di quelli
che effettivamente merita. Sentirci dire questo francamente è una
caduta di stile che noi vogliamo sottolineare. È un po'
l'atteggiamento dell'uccello migratore che va a nidificare nei nidi
altrui, il cuculo, è un atteggiamento che francamente a noi non
piace molto.
Al tempo stesso esprimiamo tutta la nostra preoccupazione su un
fatto da lei citato, ma che non ha dettagliato fino in fondo: non è
chiaro qual è lo stato dei rapporti con il Governo nazionale sulla
discussione riguardante questo contributo che la Valle d'Aosta deve
al risanamento della finanza pubblica. Noi siamo molto preoccupati
di questa vicenda. Siamo molto preoccupati sulle ripercussioni che
questo avrà - o potrebbe avere - sul bilancio regionale, e vorremmo
anche capire qual è l'atteggiamento che il Governo regionale
intende assumere in tale fase. Lei dà delle assicurazioni politiche
sul fatto che questo verrà chiuso e sanato politicamente, ma noi ad
oggi constatiamo che il TAR del Lazio ha respinto la richiesta di
sospensiva avanzata dalla Regione, sulla quale si è costituito
contro di noi anche il Friuli Venezia Giulia (quindi politicamente
è un fatto anche totalmente nuovo nel panorama dei rapporti
all'interno delle Autonomie speciali). Visto il peso politico del
Friuli Venezia Giulia nell'area PD, a noi piacerebbe sapere
politicamente come si pensa di sanare questa situazione.
Detto questo, noi vorremmo tornare su questo argomento, perché
ora il tempo non ce lo permette. Presidente Rosset, annuncio
pertanto che probabilmente su tale argomento presenteremo una
risoluzione, perché nel merito crediamo di doverne discutere ancora
più approfonditamente.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
L'approvazione da parte del Consiglio dei
Ministri dello schema della norma di attuazione dello Statuto della
Valle d'Aosta è un atto molto importante; tra l'altro si è svolto
tutto in tempi relativamente brevi, ciò che permetterà di fornire
strumenti efficaci alla Regione Valle d'Aosta per lo sviluppo
economico del nostro territorio. La Valle d'Aosta avrà una
significativa manovrabilità fiscale che le consentirà un maggiore
adattamento alla nostra realtà locale della materia finanziaria
fiscale. È una norma senza oneri per lo Stato, ma cresce
l'autonomia e la responsabilità di questa Regione.
Ad una maggiore autonomia deve corrispondere maggiore
responsabilità: da federalista quale sono, questa è sempre stata
l'idea che ho avuto dell'autonomia. Purtroppo non sempre è stato
così. Per un certo periodo si è formata l'idea che "autonomia"
significa soltanto spendere. Autonomia non è soltanto spendere,
riguarda anche la parte delle entrate. Con questo provvedimento la
Valle d'Aosta avrà uno strumento importante per orientare il
proprio sviluppo: potrà intervenire significativamente in materia
fiscale, riducendo o aumentando, o rendendo meno burocratici certi
tributi, il tutto sempre sotto la propria responsabilità e - come
dicevo - la somma sarà sempre zero. Dovremmo avere la capacità di
utilizzare questo nuovo strumento in modo intelligente; questo ci
darà una maggiore autonomia, su questo si misurerà l'efficacia
delle politiche che si faranno in quest'aula, e su questo saremo
giudicati. È un passo importante che aumenterà l'autonomia e la
responsabilità di questa Regione.
Presidente -
Ha chiesto la parola l'Assessore Viérin; ne
ha facoltà.
Viérin (UVP) -
J'interviens, au nom du groupe de l'Union
Valdôtaine Progressiste, pour exprimer notre satisfaction pour
l'approbation de cette norme, dans un moment très important qui,
d'une façon moderne, repropose un thème qui pendant des décennies a
été objet de débat à l'intérieur de ce Conseil. Il s'agit d'une
satisfaction pour une norme qui, entre autres, dans certains
domaines - je voudrais rappeler celui de l'agriculture - va
prévoir, d'une façon différenciée, la possibilité d'introduire une
fiscalité autonome et valdôtaine. Il y a même certains passages à
rappeler, d'autres collègues l'ont déjà fait, car il s'agit d'un
parcours qui a des racines bien lointaines, mais qui dans cette
législature a été relancé et fait partie d'un débat politique.
È stato ricordato - ma noi come Union Valdôtaine Progressiste
vorremmo ribadirlo in modo puntuale e avremo modo di dibatterne
durante la discussione dell'iniziativa che è stata annunciata - che
già con la
Constituante Valdôtaine
avevamo cercato di
lanciare un messaggio per unire attorno ad un tavolo le sensibilità
politiche valdostane al fine di rilanciare alcuni temi, e uno di
questi era la zona franca. Dopo la
Constituante
di Cogne
avevamo deciso di formalizzare un documento all'interno della
discussione del bilancio - il bilancio di previsione 2016 e del
triennio, quello del dicembre 2015 - e, con l'ordine del giorno n.
21 "
Pour une nouvelle zone franche
", l'Union Valdôtaine
Progressiste depositava un documento che avremo modo di
riapprofondire in questo Consiglio, perché anticipava delle tracce
dal punto di vista tecnico, frutto di un lavoro che come movimento
avevamo fatto con delle professionalità di cui ci eravamo avvalsi.
Già nel documento del 3 dicembre 2015 ci sono i passaggi che oggi
sono stati formalizzati: si è partiti da un'idea di zona franca
moderna, da alcune sentenze dell'Unione europea, dalla normativa
nazionale n. 42/2009 e si è tracciato un percorso, che poi abbiamo
portato all'attenzione del Governo e del Consiglio, e che è stato
approvato in un dibattito consiliare che ha recepito questi
indirizzi.
Noi sicuramente non siamo qui per rivendicare una paternità, ma
semplicemente per ricordare che tra tutti abbiamo rimesso in moto
questo dibattito all'interno del Consiglio regionale, spesso
svilito nei suoi ruoli - come sovente si dice - con un'iniziativa
consiliare dai banchi dell'opposizione che veniva accolta e
diventava tema comune. Questo anche per evitare ambiguità politiche
e far si che la visibilità esterna sia ricondotta ad un giusto
lavoro di tutti. Vorrei ricordare anche e soprattutto la
Commissione paritetica, quindi il professor Louvin
in
primis
, e gli organi tecnici che, su
input
politici - ne
abbiamo parlato all'epoca in Commissione consiliare - hanno poi
messo gambe per arrivare alla ratifica attuale.
Noi sappiamo che spesso la politica non ha l'abitudine di
ricordare sempre chi è all'origine o comunque chi contribuisce a
certi
dossier
. Non vogliamo arrivare all'esempio della
Francia, dove il Presidente Macron sarà accompagnato dall'ex
Presidente Hollande e dall'ex Presidente Sarkozy per sancire
l'assegnazione dei giochi olimpici a Parigi, perché non è
sicuramente frutto di chi arriva per ultimo, ma è "anche" frutto di
chi arriva per ultimo, ovviamente in condivisione con chi c'è stato
prima.
Noi ci riserviamo di accendere il dibattito in modo più puntuale
con la risoluzione che è stata annunciata. Sarà l'occasione per
ricordare non solo in quest'aula, ma anche al di fuori, qual è
l'importanza per la Valle d'Aosta di avere una zona franca moderna
e quali saranno le sfide del futuro per la nostra Regione.
Presidente -
Ha chiesto la parola l'Assessore Chatrian;
ne ha facoltà.
Chatrian (ALPE) -
Per quanto riguarda il gruppo ALPE, il
fatto di avere ottenuto la possibilità di agire nel concreto sulle
imposte e sui tributi è indubbiamente un momento importante.
À
maintes reprises
in questi ultimi sette, otto anni, durante i
dibattiti consiliari legati alle leggi Finanziarie, abbiamo
sottolineato come, non avendo la competenza primaria in materia
fiscale, non avendo avuto la possibilità di modificare il peso dei
nostri tributi, non ci è stato permesso - probabilmente anche nel
momento in cui avevamo più risorse - di poter rilanciare o creare
condizioni migliori, soprattutto al mondo produttivo.
È una soddisfazione, però siamo anche consci che questo è un
momento di grande responsabilità. Da oggi, con questa norma, sarà
importante avere le idee chiare su come creare le condizioni per
sostenere l'economia attraverso la manovrabilità fiscale,
mantenendo al contempo il saldo invariato. Nel momento in cui si
decide di mettere in campo politiche fiscali nuove per rilanciare
certi settori - magari quelli più in crisi o quelli che, invece,
stanno dando grandi soddisfazioni - starà comunque a questo
Consiglio compiere le scelte conciliabili con l'equilibrio di
bilancio.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Sul tema volevo intervenire,
anche come memoria rispetto ai fatti. Confermo quanto veniva prima
rappresentato dal collega Perron e anche dal collega Viérin: c'ero
anch'io quando la I Commissione si riuniva ad analizzare progetti e
idee, la cui paternità - io lo posso dire, quantomeno per quanto
riguarda quel riferimento alla zona franca - proviene senza ombra
di dubbio da uno studio che fece fare qualche anno fa il gruppo
dell'UVP.
Dispiace leggere - questo lo dico sinceramente - comunicati di
Stella Alpina entusiastici, come se il nuovo "corso Marquis"
abbia... non sbloccato la situazione, ma addirittura sia stato
l'artefice, insieme al suo Governo. Avete avuto anche questa
gentilezza di non appropriarvi di tutti i meriti rispetto a questa
operazione. Quindi confermo perché c'ero, e mi ricordo benissimo
che l'
iter
è stato ben più lungo di quello presentato.
Questo è bene che i cittadini lo sappiano, ma non perché noi
vogliamo reclamare dei meriti, quanto perché - questo lo voglio
dire, e lo dissi anche nel corso di quel lungo dibattito - lo
strumento è molto interessante, però deve essere gestito con
estrema intelligenza, con capacità gestionale e con estrema
prudenza.
Il collega Bertin ha detto bene: è uno strumento utile se legato
ad una capacità di governo che abbia una visione responsabile di
questo aumento sicuramente di credito e di autonomia.
Nessuno con questa norma - norma peraltro recepita dallo Stato e
dal Consiglio dei Ministri attuale - può pensare che aumentino le
risorse. Non è un'operazione di incremento automatico delle
risorse, non è neppure un'operazione "isocosto", ma è uno strumento
che permette di abbassare, di ritoccare e di rivedere l'imposizione
fiscale. Attenzione, perché quando io sento e vedo troppi
entusiasmi attorno alla proclamazione dell'utilità di questa norma,
una gestione elettoralistica può essere pericolosa. Se non esistono
delle compensazioni o la consapevolezza che sia necessario o
ridurre altrove o creare le condizioni perché aumentino gli
introiti fiscali, i cittadini devono sapere bene che, se io riduco
l'imposizione fiscale e dall'altra parte non creo sviluppo, poi da
qualche parte quei soldi vanno presi, il che vuol dire diminuzione
eventualmente dei servizi o aumento della compartecipazione dei
cittadini.
Io continuo quindi a ribadire che non è indifferente chi usa
questo strumento, come viene usato questo strumento e con quale
capacità di governo viene usato. Non è una bandiera che si può
auto-attribuirsi. Lo ripeto: sarebbe stato più elegante
probabilmente dire che questo percorso è stato intrapreso - tra
l'altro in maniera anche abbastanza unanime - non solo dai gruppi
di maggioranza dell'epoca, perché ci fu un ragionamento anche
all'interno delle opposizioni che videro in questo strumento anche
la possibilità e un'utilità per la Valle con una proiezione futura
indipendentemente da chi ci fosse. Però è bene che chi governa
governi in modo responsabile e che la gente sappia che questo
strumento può anche diventare pericoloso.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Mi unisco alla soddisfazione per questo
importante risultato relativo alla normativa di attuazione. Non sto
a ripetere, perché tante cose sono state dette, preferisco arrivare
alla vera grande opportunità che questa normativa ci dà. È però
anche una normativa - e sono in parte d'accordo con il collega
Guichardaz - che dà alla politica grandi responsabilità. Da oggi in
avanti, per quello che riguarda la Valle d'Aosta, chi amministra
non avrà più alibi: avrà delle possibilità di intervenire, ma
queste avranno un senso quando chi amministra sarà in grado di
mettere in piedi una politica economica di crescita per il "sistema
Valle d'Aosta" perché, come giustamente è stato ricordato, non sono
risorse in più ma opportunità in più. Pertanto finiscono gli alibi
della politica.
Qualcuno ha sottolineato le iniziative che sono state alla base
di questo risultato ed è molto importante l'ordine del giorno
approvato all'unanimità. Io ricordo, nell'autunno del 2013, quando
in quest'aula apprendemmo in diretta, come UVP (allora c'era l'UVP
nel suo insieme), dell'importante risultato portato a casa da
Trento e Bolzano, che sollevammo la questione: fu la prima volta
che parlammo di questa grande opportunità per il "sistema Valle
d'Aosta". Ci tengo a sottolineare questo perché comunque arriviamo
con qualche anno di ritardo rispetto alle altre Autonomie speciali,
di tempo se ne è perso. Non è mai facile mettere in piedi una
normativa di attuazione, ma questo è un passaggio che toglie gli
alibi alla politica e soprattutto responsabilizza una politica
sulla crescita, sennò sarebbe assolutamente del tutto inutile e
potrebbe addirittura, se gestita male, diventare una norma
iniqua.
Il secondo aspetto è quello relativo - sarò molto breve, perché
è stata annunciata una risoluzione in merito e sicuramente ci sarà
la possibilità di approfondirla - ai rapporti con lo Stato per
quanto riguarda il discorso dei 144 milioni. Qua si è molto restii
a parlare della cifra, ma 144 milioni equivalgono all'incirca al 15
percento del bilancio regionale. Dico questo perché io continuo ad
essere molto preoccupato dei rapporti con lo Stato; io non vedo
questo spiraglio o comunque questo segnale di buona volontà. Prima
considerazione. Lo dico proprio perché mi piace fare chiarezza: io
già a dicembre dissi che sarebbero mancati 144 milioni nel bilancio
regionale quando approvaste la legge di bilancio. Ma perché
continuo ad essere preoccupato? Perché a mio parere, da maggio, da
quando è stata recapitata la famosa lettera da parte della
Ragioneria di Stato, o comunque la comunicazione formale da parte
del Consiglio dei Ministri - adesso non so da chi, comunque da
parte dello Stato alla Regione -, in cui si mettevano in
discussione i 144 milioni, non ci sono grandi novità, non ve ne
sono in peggio, ma assolutamente neanche in meglio. A fronte di un
ricorso al TAR del Lazio non c'è stato pronunciamento sulla
sospensiva, per cui non abbiamo neanche un indirizzo o, quantomeno,
una pressione politica. Se ci avessero accettato la sospensiva,
probabilmente lo Stato avrebbe avuto motivo in più per
preoccuparsi. Non c'è neanche quella, per cui si entrerà solo nel
merito.
Seconda considerazione. Il tutto è riferito esclusivamente
all'annualità 2017; rimane in ballo e quello che preoccupa è
l'annualità 2018, perché quella non ci permette né di fare il DEFR,
né di mettere in piedi un bilancio che in questo momento sia
attendibile. C'è un altro aspetto che mi preoccupa, e l'ha già
anche sottolineato il collega Perron: la Regione Friuli si è
costituita parte civile. Ricordo a tutti che la Regione Friuli è
amministrata dalla Serracchiani, che adesso non so se fa parte
dell'Ufficio di Presidenza o di quale organismo del PD nazionale,
ma è comunque nella "stanza dei bottoni" del PD nazionale;
sicuramente conoscerà gli orientamenti, anche per quello che
riguarda la Finanziaria dello Stato. Se una Regione come il Friuli
si presenta parte civile perché preoccupata di dover pagare
l'eventuale diminuzione di un mancato sacrificio della Regione,
questo preoccupa anche me, non vorrei che fosse un segnale politico
per dire: non abbiamo grande intenzione di venirvi incontro quando
parleremo di Finanziaria. Sono aspetti sui quali non voglio
dilungarmi più di tanto, ma che avremo modo di approfondire se -
come è stata annunciata - verrà presentata una risoluzione in
merito.
Presidente -
Ha chiesto la parola il Consigliere
Rollandin; ne ha facoltà.
Rollandin (UV) -
Il comunicato che Stella Alpina - se non
ho capito male - ha fatto su questo tema, pensavo fosse stato fatto
anche a nome di PNV e Area Civica, perché in quel momento c'era
qualcuno di PNV in Giunta quando si parlava di questo. Sarà un
caso, però è per dire come vanno le cose. Quando c'è da dire "siamo
stati bravi" c'è questo gruppetto: Stella Alpina... sarà un
caso!
Vorrei invece sottolineare che il ritardo di passaggio della
norma è dovuto al fatto che la Commissione paritetica, nominata
fino a marzo, con il cambio del Governo centrale è decaduta e si è
dovuto arrivare ad una nuova nomina, ad una conferma dell'esistente
per poter andare avanti, quindi si sono persi quasi sei mesi.
Questo per correttezza. Non è che si è dimenticato o non si è
andati avanti, non si è potuto fare per quella ragione, perché la
Commissione paritetica non ha potuto lavorare per un certo periodo.
Credo che sia giusto dire le cose come sono andate, perché è tutto
documentato.
Sull'altro tema molto delicato dei 144 milioni, voglio ricordare
al collega Gerandin che la sospensiva è stata respinta, non è che
non si è discussa. Il termine ha un altro significato: è stata
respinta! Ne parleremo diffusamente per cercare di capire che cosa
succederà.
Il problema del Friuli. Come abbiamo avuto modo di ricordare, il
Friuli non si ricorda di quello che prende dal SIOPE, perché noi
paghiamo anche per il Friuli (e per qualcun altro), mentre qui si
permettono di fare un ricorso contro una norma che - mi permetto di
dire - noi abbiamo inserito in Finanziaria, e la Finanziaria non è
stata impugnata! Voglio ricordare questo giusto per chiarezza.
Presidente -
Ha chiesto la parola il Presidente della
Regione; ne ha facoltà.
Marquis (AC-SA-PNV) -
A conclusione di questo momento di
dibattito, vorrei solo portare alcune considerazioni in risposta
alle considerazioni rilevate.
Il tema fiscale è ovvio che come tematica è stato oggetto di
discussione in tutta la legislatura e posto all'interesse di questo
Consiglio, anche in più occasioni. Quando poi si parla di "ritardo
della Valle d'Aosta", sicuramente non ci si riferisce ai tre mesi
in cui non ha potuto operare la Commissione paritetica, ma agli
obiettivi perseguiti già nel 2009 dalla Provincia di Trento e
Bolzano e nel 2013 dal Friuli Venezia Giulia, in questo stesso
ambito. Per quanto di nostra competenza, volevo solo sottolineare
che il Governo si è adoperato sin da subito per arrivare alla
definizione di questa iniziativa e al suo confezionamento
attraverso l'impegno della Commissione paritetica.
In ultimo vorrei anche sottolineare - ed è già stato evidenziato
da qualche collega - che, una volta terminato il percorso di
approvazione da parte del Consiglio regionale, la norma avrebbe
dovuto essere approvata con la semplice trasmissione al Consiglio
dei Ministri della documentazione approvata dal Consiglio e dalle
strutture competenti. Non è però così, perché quando noi abbiamo
discusso il 14 luglio la norma di attuazione in questo Consiglio,
mi pare di aver rilevato da parecchi interventi - e anche da parte
del collega Rollandin - che ci sono state parecchie norme approvate
dal Consiglio regionale che poi non sono state approvate dal
Consiglio dei Ministri. Abbiamo parecchie norme giacenti nei
cassetti dello Stato. Pertanto credo che non vada sottovalutato il
lavoro svolto in questi mesi da questo Governo per arrivare alla
definizione di questa importante norma. Credo sia corretto e
doveroso evidenziarlo. Per quanto riguarda il resto, dal momento
che ci sarà modo di discutere quando verrà presentata l'iniziativa
sulla questione fiscale, potremo sicuramente approfondire meglio le
questioni sull'argomento.
Presidente -
Ha chiesto la parola il Consigliere
Marguerettaz; ne ha facoltà.
Marguerettaz (UV) -
Brevemente, perché è stato detto
tutto.
Io vorrei collegarmi all'intervento del collega Gerandin, perché
è abbastanza singolare che da un lato si cerchi di mettere le
medaglie - medaglie immeritate - sulla giacca per norme che sono
state ampiamente discusse e ampiamente condivise, come per dire:
"noi sì che siamo autonomisti, portiamo avanti". Sono cose
assolutamente non corrispondenti alla verità. C'è poi un approccio
che è singolare, perché del DEFR non ne ha parlato né Marquis, né
Chatrian, ma Gerandin: dal Governo è sparito dal
radar
! Io
mi ricordo gli interventi dell'architetto Chatrian sul ritardo
presunto del DEFR, quando era all'opposizione e quando era
Assessore il collega Perron: gliene diceva di tutti i colori, salvo
poi considerare che era il primo anno di applicazione e che c'era
una deroga! Quest'anno, secondo anno di applicazione, non c'è la
deroga, e voi, come degli struzzi, di questo non ne parlate! Del
DEFR ne parla il "Pierino della maggioranza" che un giorno è in
maggioranza e un giorno non lo è.
Chatrian, batti un colpo! Cosa facciamo con questo DEFR? La II
Commissione è stata convocata, c'è qualcuno che ha condiviso
qualcosa? Guardo il depositario dei sacri testi della
"condivisione", della "centralità" del Consiglio. Tutto sparito?
Quando parlate e cercate di mettervi le medaglie, siate più onesti
e affrontate i problemi anziché fare comunicati!
Presidente -
Ha chiesto la parola l'Assessore Chatrian;
ne ha facoltà.
Chatrian (ALPE) -
Solo per comunicare che venerdì sono
stato audito dalla II Commissione e abbiamo affrontato le due
delibere, che oltretutto saranno discusse oggi in Consiglio
regionale, per quanto riguarda la ricognizione delle società
partecipate e controllate. Avevo comunicato alla II Commissione che
entro la fine del mese di settembre avremmo organizzato un incontro
- eventualmente allargato ai Capigruppo - proprio sul documento
economico finanziario contabile, anche perché, prima di andare a
predisporre un documento così importante dal punto di vista
politico-programmatico, è necessario avere quantomeno una certezza
dal lato finanziario ed economico.
Mi dispiace che il collega Marguerettaz abbia esternato in
maniera così virulenta le sue osservazioni. Mi sembra che sia il 4
agosto quando abbiamo approvato la variazione di bilancio, che nel
penultimo Consiglio di luglio sia stato comunque comunicato (sempre
in II Commissione e in Consiglio) che sembrava non responsabile/non
corretto presentare un documento economico finanziario regionale di
natura più politica che non finanziaria ed economica, senza
certezze sulle disponibilità. Avevo comunicato che entro la fine
del mese di settembre avremmo organizzato un incontro con la II
Commissione allargato ai Capigruppo. Il termine del 30 giugno non è
perentorio per quanto riguarda il documento economico
finanziario.
Presidente -
Non ci sono altri interventi.
