Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 1356 del 7 giugno 2000 - Resoconto
OGGETTO N. 1356/XI Criteri di erogazione del servizio
domiciliare di fisioterapia. (Interpellanza)
Interpellanza Facendo riferimento a quanto affermato
dall’Assessore regionale alla Sanità e Politiche
Sociali nel corso della sua risposta ad una iniziativa consiliare
del 29 marzo 2000, concernente il servizio domiciliare di
fisioterapia, ed in particolare ai criteri di priorità per la presa
in carica degli utenti, definiti dall’area
territoriale dell’USL di Aosta;
Avendo appreso che, in base a tali priorità, gli anziani,
ultrasessantacinquenni, in fase cronica, "vanno in fondo alla
graduatoria", col rischio reale di non vedersi riconosciuto, ad
esempio, il servizio domiciliare di fisioterapia;
Atteso che l’aumento progressivo
dell’attesa di vita determina il conseguente aumento
della fascia di utenti ultrassessantacinquenni, cronici, che
necessitano di cure di fisioterapia domiciliare;
Considerato che è ormai patrimonio condiviso il principio
secondo cui "è meglio prevenire che curare" e che una corretta
politica sanitaria cerca di investire nella prevenzione, oggi, per
evitare, domani, costosi ricoveri ospedalieri;
Nella convinzione che il diritto alla salute vada riconosciuto
ad ogni persona, indipendentemente dall’età e dalla
tipologia di malattia;
I sottoscritti Consiglieri regionali
Interpellano
l’Assessore competente per sapere:
1) quali sono i motivi che hanno determinato la decisione
dell’USL di definire le priorità in base alle quali
curare gli utenti, e quale informazione ne è stata data alla
popolazione valdostana;
2) se la scelta operata dall’USL di stilare una
graduatoria, per definire chi fra gli utenti ha diritto di
precedenza, è condivisa dall’Assessore, e se ritenga
che tale scelta rispetti le linee di politica sanitaria definite da
questo Consiglio e presenti nel programma di governo della
maggioranza;
3) se, e come, intende procedere perché nella nostra valle il
diritto alla salute sia realmente riconosciuto nei confronti di
tutti gli utenti, ed in particolare di quelli più deboli.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU) Questa interpellanza nasce in seguito a
quanto l'Assessore alla sanità ha detto qui, in Consiglio, in data
29 marzo 2000, quando, rispondendo ad una mia iniziativa
riguardante il servizio domiciliare di fisioterapia, in particolare
i criteri di priorità per la presa in carico degli utenti, aveva
elencato questi criteri e aveva fornito dei dati preoccupanti.
Ricordo i criteri che aveva elencato, riprendendoli dal suo
intervento.
Dice l'Assessore: l'area territoriale dell'USL ha definito, a
seguito di difficoltà a far fronte al servizio di fisioterapia
domiciliare, le priorità di presa in carico dei casi e li ha
definiti in questa linea discendente:
1) i minori da 0 a 18 anni con tutti i problemi che hanno di
handicap, ritardi, patologie eccetera;
2) gli anziani ultrasessantacinquenni per quanto riguarda la
consulenza per ausili, nursing, barriere archiettoniche;
3) gli anziani e gli adulti tout court, però utenti con
patologie in fase acuta;
4) minori, anziani e adulti con compromissioni motorie croniche
per quanto riguarda consulenza e anche dotazione di ausili,
eccetera, e poi cicli di terapia diretta su minori, anziani e
adulti.
L'Assessore stesso ha commentato questi dati dell'USL, dicendo
che in questo momento prima si curano gli ammalati in fase acuta e
poi quelli in fase cronica; questi ultimi, aggiunge l'Assessore,
dovrebbero ovviamente essere seguiti, ma in una logica di carenza
di personale vanno in fondo alla graduatoria.
A me questa è sembrata un'affermazione molto grave, perché si
dice che ci sono due tipologie di utenti rispetto alla sanità:
quelli acuti, che hanno la possibilità di essere curati; quelli
cronici che, se per caso ci sono le risorse, se gli altri prima non
hanno utilizzato tutto il personale e i servizi che l'USL mette a
disposizione, si vedono riconosciuti come utenti, altrimenti
pazienza, tanto sono cronici! Da questa graduatoria e dalle parole
dell'Assessore sembra che emerga questa filosofia rispetto alla
sanità.
Ci sembra che questo tipo di filosofia sia perlomeno poco
democratica, poco rispettosa delle persone e del diritto alla
salute.
Non solo, l'Assessore sa benissimo - e continuamente lo ricorda
- che prevenire è meglio che curare, allora preoccuparsi anche dei
malati cronici vuol dire evitarne l'ospedalizzazione, vuol dire
evitare ulteriori spese per lo stesso servizio sanitario.
Di fronte a questa situazione ci siamo posti una serie di
domande, a cui vorremmo una risposta dall'Assessore.
Intanto vorremmo capire i motivi che hanno determinato questa
decisione dell'USL e le informazioni rispetto a questa scelta di
politica sanitaria, che sono state fornite alla popolazione
valdostana. Cioè la gente in Valle d'Aosta sa? Gli ammalati cronici
sanno? Le loro famiglie sanno che sono considerate all'ultimo
posto?
Varrebbe la pena che questa informazione, se vera, fosse
comunicata!
La seconda domanda che ci siamo posti è: ma questo tipo di
scelta è una scelta che ha fatto l'USL per conto suo, in base a
scelte politiche sue? Oppure l'USL è rispettosa delle scelte
politiche che questo Consiglio ha fatto, che la maggioranza di
Governo ha fatto?
Quindi, c'è una coerenza? Se sì, sarei contenta! Se no, sarebbe
interessante capire perché e cosa si vuol fare per rimediare a
questa non coerenza.
Terza domanda, ed è una domanda politica che rivolgo
all'Assessore, chiedo se intende procedere e come vuole fare perché
nella nostra Valle il diritto alla salute sia realmente
riconosciuto nei confronti di tutti gli utenti, in particolare dei
più deboli.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Darò lettura prima di una risposta che mi è
stata data dall'area territoriale dell'USL, che dice
testualmente:
"Considerata l'attuale carenza di fisioterapisti nell'area
territoriale, che ha inevitabilmente portato alla definizione di
priorità di presa in carico, si evidenzia quanto segue.
Sono prioritari i seguenti utenti: i minori, proprio perché in
fase evolutiva necessitano di un intervento precoce e continuativo
nel tempo, al fine di ridurre al massimo le complicanze della
patologia, ma nel contempo di fornire un sostegno nella loro
gestione sia alla famiglia che alla scuola per una massima
autonomia possibile.
Consapevoli delle difficoltà di recupero nelle persone anziane,
tali utenti, cioè gli anziani, vengono presi in considerazione
subito dopo i minori. I casi acuti: fratture, esiti ictus recenti,
vengono presi in carico in terapia diretta, sedute di fisioterapia
domiciliari o ambulatoriali, a seconda della condizione della
persona.
Per i casi di immobilizzazione da allettamento, di perdita delle
funzioni motorie dovute all'età e per i quali viene richiesto
l'intervento del fisioterapista, viene sempre fornita una
consulenza al fine di stendere un progetto con la famiglia e con
gli operatori per la mobilizzazione e per la fornitura di eventuali
ausili in un'ottica di integrazione delle risorse di presa in
carico concordata con l'utente. Il fisioterapista va a domicilio le
volte necessarie perché il progetto possa essere attuato".
Pertanto, gli anziani in fase cronica non vanno in fondo alla
graduatoria, o secondo una linea discendente, aggiungo io, ma sono
tenuti in debita considerazione. Questo mi pare importante
sottolinearlo.
"Considerato che la riabilitazione
- continua il dott.
Ferrero -
è indicata se effettuata nel breve arco di tempo
successivo all'evento patologico, e che pur non escludendo
l'utilità di terapie di mantenimento, il numero ridotto di
operatori ha obbligato l'azienda ad effettuare delle scelte di
priorità. Le scelte prioritarie saranno riviste con l'incremento di
nuove risorse".
Il dott. Ferrero poi invita a dare lettura di un testo di un
gruppo di ricerca, che si pone il problema della valenza della
prevenzione e che sintetizzo.
È sempre più difficile, dice il gruppo di ricerca, nella pratica
quotidiana mediare fra buona professione e risorse disponibili. Il
problema che spesso si pone è se trattare o non trattare una
determinata malattia di una determinata persona, tenendo conto non
solo dei criteri professionali, ma anche economici, di politica
sanitaria o dettati da scelte locali.
Scelte locali come possono essere in questo contingente
l'assoluta carenza di fisioterapisti, dovuti ai motivi che già
abbiamo detto la volta scorsa: un notevolissimo utilizzo del part
time da parte del personale femminile, in seguito all'entrata in
vigore di una nuova legge che non permette più alle aziende USL di
decidere se accogliere o meno il part time, ma che consente solo
all'azienda di dire sì nell'ambito di un numero globale; questo ha
portato, di fatto, ad una grossissima diminuzione di disponibilità
di risorse umane all'interno dell'Ospedale, sia in termini di
fisioterapia, sia in termini di infermieri e quant'altro.
Ma gli autori portano alcuni esempi come stimolo alla
riflessione, fra cui il falso concetto che la prevenzione riduce le
spese sanitarie, questo almeno sostengono gli autori. È una teoria
condivisibile o meno, ma per rispondere in parte all'affermazione
che costa meno prevenire che curare, non sembrerebbe sempre così
perché il gruppo sostiene nella ricerca che l'anziano cronico costa
di meno rispetto ad una persona autosufficiente, perché le malattie
croniche in certi casi costano di meno. Sostengono anche che il
consumo del budget sanitario negli ultimi anni di vita è
contestabilissimo.
D'altra parte le variabili prescrittive individuali, aggiungono
gli autori, sono in grado di produrre poco risparmio essendo la
spesa degli ospedali in massima parte legata al personale di
servizio. E ancora, la centralità del rapporto medico-paziente che
sembrava minacciata, sta ridiventando fondamentale nella
professione medica.
A mio parere questo è il punto: la centralità del rapporto
medico-paziente, del rapporto fiduciario, scienza e coscienza, i
vecchi concetti della professione medica; questo è il ruolo che
deve svolgere il medico e solo a lui spetta la decisione,
difficile, se curare e come curare un certo paziente piuttosto che
un altro. All'amministratore spetta dare le risorse e i servizi
nell'ambito di una scelta assolutamente discrezionale, che è quella
dell'operatore.
Questo è quanto sostiene il dott. Ferrero, che condivido
totalmente, perché in una situazione in cui le disponibilità di
risorse umane sono molto limitate rispetto alla domanda di
prestazione di servizi, è necessario adattare il sistema. Proprio a
questo fine la Direzione dell'area territoriale dell'USL per un più
razionale utilizzo delle risorse e al fine di fornire risposte
adeguate al fabbisogno di assistenza riabilitativa espressa
dall'utenza, ha avviato un progetto di riorganizzazione
dell'attività riabilitativa che si concluderà con l'emanazione di
linee guida volte a favorire la migliore integrazione tra ente
pubblico e servizio. Questa è la risposta tecnica a questi criteri
più o meno empirici che si sono dati e di cui sono stati informati
gli operatori del settore, perché ci sia una linea di condotta
univoca su tutto il settore.
Constato personalmente che l'informazione non è ancora passata
trasversalmente. Voi tutti, colleghi consiglieri, avrete ricevuto
la settimana scorsa una lettera di un utente che si lamentava; ho
avuto un contatto con questo signore, ho avuto informazioni molto
interessanti da un certo punto di vista e molto discordanti
dall'altro punto di vista. Ho pregato la signora di farmi avere per
iscritto le informazioni che mi sono state date, aspetto questa
lettera, ma posso già dire sin d'ora che se responsabilità c'è, la
responsabilità non è sicuramente del fisioterapista che ha dato
quella risposta, cortese o meno cortese, perché il fisioterapista
si è reso disponibile a fare una consulenza, per poter stabilire se
la nonna affetta da malattia di Alzheimer necessita di
riabilitazione motoria o meno. In linea di principio una signora
quasi novantenne affetta da Alzheimer non necessita di
riabilitazione motoria e sotto questo punto di vista la
fisioterapista ha dato una risposta corretta.
Come l'ha data, e in che modi, non sono in grado di appurarlo,
perché è un rapporto interpersonale, ma da quello che ho potuto
accertare l'errore sta a monte, l'errore sta nel medico che ha
prescritto una riabilitazione a una signora affetta da malattia di
Alzheimer quasi novantenne, perché secondo tutti i protocolli non
esiste questa possibilità.
Probabilmente il medico lo ha fatto per rispondere a richieste
che invece richiedevano una maggior responsabilizzazione nella
prescrizione e qui torniamo al problema di fondo: ognuno deve fare
il suo mestiere! Ma su questo tornerò, perché avvierò un'inchiesta
a tutto campo su questo fatto, perché coinvolge il medico, la
fisioterapista, le assistenti sociali, le microcomunità, perché se
sono vere le notizie che mi sono state date, qui c'è stata una
corsa a deresponsabilizzarsi, pur essendo questa signora stata
assistita essendo ospite di una microcomunità per anziani e non
essendo assolutamente stata abbandonata dai servizi, in una
situazione di assoluta difficoltà come sono le persone anziane
affette da malattia di Alzheimer.
Ma per tornare a monte, la risposta tecnica sarà contenuta in
queste linee guida predisposte dalla Direzione aziendale.
Quanto alla risposta politica, condivido in pieno in questa fase
l'impostazione tecnica. Ma non vorrei essere frainteso, nel senso
che questo non significa abbandonare gli anziani e l'area
territoriale lo dice, non vengono abbandonati, vengono garantiti
tramite una consulenza, perché è sufficiente che il fisioterapista
insegni ai parenti certe manualità nella riabilitazione fisica, per
poter garantire le risposte di cui il paziente ha necessità.
Risposte che non devono essere date necessariamente e non
saranno mai date dallo specialista, dal fisioterapista, che sta
diventando un laureato, per cui ha una specialità che deve essere
utilizzata nell'ambito della sua professionalità. È come se
utilizzassimo un infermiere nelle funzioni di assistente
domiciliare, l'infermiere deve fare l'infermiere e il
fisioterapista deve fare il fisioterapista! Certe prestazioni
manuali di riabilitazione possono e devono essere fatte
dall'assistente domiciliare piuttosto che dal parere che dà
l'amico; questo è un principio basilare, che meglio si adatta agli
anziani cronici rispetto a un bambino acuto. Non c'è ombra di
dubbio; la riabilitazione di un bambino che ha avuto un trauma
post-nascita è assolutamente necessario che venga fatta dal
fisioterapista e dallo specialista neuromotorio perché solo lui ha
queste competenze.
Una seconda risposta politica consiste nell'aver bandito
ultimamente un concorso per 18 posti di fisioterapisti, sono
pervenute ben 40 domande di partecipazione. È una novità assoluta,
perché è la prima volta che a fronte di bandi di concorsi ci sono
tante domande. Faremo in modo di predisporre un corso di
preparazione all'esame di francese, come è stato fatto per gli
infermieri, che ha dato risultati ottimi, se è vero come è vero che
a fronte di 17 domande i promossi sono stati 15, e speriamo di
poter espletare il bando di concorso entro il mese di ottobre.
La terza risposta politica consiste nell'aver siglato, anche se
non ancora formalmente, un accordo con l'Università del Piemonte
orientale, Novara e Vercelli, per la riserva di 10 posti per
fisioterapista ogni anno per gli studenti valdostani nel diploma
universitario. Questo accordo è già stato approvato dal Consiglio
di facoltà e dal Senato accademico, nonché dal Consiglio di
amministrazione, ci è stato trasmesso nei giorni scorsi e verrà
approvato dalla Giunta regionale per poter pubblicizzare questa
iniziativa e far sì che almeno 10 studenti valdostani possano
entrare a fare una selezione ad hoc per la Valle d'Aosta.
È una cosa unica perché uno studente residente a Carema o a
Cuneo o ad Asti dovrà partecipare alla selezione nazionale, che
solo per la Regione Piemonte l'anno scorso a fronte di 40 posti ha
visto la presenza di 700 domande; i Valdostani potranno invece
partecipare a una selezione riservata con molte più possibilità di
accesso, avendo la Giunta regionale deciso di mantenere in capo
agli studenti anche le borse di studio, che consistono in 350.000
lire per il primo anno, 450.000 per il secondo e 550.000 lire al
mese per il terzo, per far sì che fra qualche anno si abbiano le
professionalità anche in Valle d'Aosta.
Rispondo ancora all'ultimo quesito che mi è stato posto,
riguardo al fatto se la scelta operata dall'USL è una scelta
concordata. La risposta è no, checché se ne dica non è concordata.
L'Assessore si attiene a decisioni politiche. È una scelta che
l'USL ha fatto per conto suo, che solo l'USL può fare e che è stata
fatta avendo coinvolto tutte le professionalità. Non è stata una
scelta del dott. Ferrero, direttore dell'area territoriale, ma è
stata una scelta che ha coinvolto fisioterapisti esperti in
fisiatria, ed è stata fatta su documentazione scientifica,
contestabile finché si vuole, ma assolutamente certa sotto questo
punto di vista.
È una scelta dettata da situazioni contingenti, perché
paradossalmente è aumentata di molto l'assistenza fisioterapica
all'interno dell'Ospedale, tant'è che le due palestre funzionano
molto bene sotto questo punto di vista, tanto che viene data una
prima assistenza agli acuti sul letto dell'Ospedale, mentre fino a
qualche anno fa questa attività non veniva prestata, e questo va
nella logica di dare una risposta agli acuti. Ma sul territorio, in
virtù delle motivazioni che ho dato prima, c'è stata una
diminuzione delle figure del terapista di riabilitazione. Speriamo
di poter risolvere questo problema entro novembre se, come
auspicabile, il concorso avrà un esito positivo.
Presidente
La parola alla Consigliera Squarzino
Secondina.
Squarzino (PVA-cU) Assessore, non sono soddisfatta della sua
risposta, perché lei mi ha ripetuto, in modo diverso, con
l'aggiunta di alcuni elementi, quanto già era implicito nella sua
risposta del 29 marzo scorso, ma senza portare nessun elemento
nuovo dal punto di vista politico. E mi spiego.
Lei ha rielencato le priorità che già erano state comunicate in
questo Consiglio il mese di marzo e che hanno dato origine a questa
interpellanza, con alcuni elementi che, secondo me, sono sfasati
rispetto alla realtà.
Viene detto che rispetto ai cronici si fa comunque una
consulenza, e che questa serve per analizzare i problemi, per
aiutare i familiari a gestire il paziente. Può darsi che sulla
carta fili tutto liscio, ma in realtà non è così, perché le due
iniziative che ho fatto su questo argomento nascono proprio da
richieste, da lamentele, ma io direi proprio dalla messa in
evidenza di un bisogno dell'utente che non è soddisfatto: innanzi
tutto quello degli ammalati di sclerosi multipla che non hanno più
la fisioterapia domiciliare?
(interruzione dell'Assessore Vicquéry, fuori
microfono)
E poi la stessa lettera di questa signora, che prima lei ha
ricordato, fa notare come il lavoro di consulenza non sia
sufficiente. E qui riprendo un secondo elemento che mi preoccupa
doppiamente, cioè il fatto che ancora una volta si voglia scaricare
sulla famiglia la cura dei malati cronici. Lei ha detto
testualmente l'altra volta, e oggi lo ha ripetuto, che l'USL darà
consulenza per gli ausili e poi ai familiari perché questi possano
intervenire.
Ha detto ancora che bisogna che queste priorità tengano conto
delle esigenze locali e ha ricordato come in questo momento abbiamo
questa carenza di fisioterapisti. E mi stupisce che, ancora una
volta, lei addebiti questa carenza al fatto che, guarda caso le
donne fisioterapiste, chiedano il part time. Lo chiedono, notate
bene, per stare a casa per occuparsi della famiglia, quella
famiglia di cui diciamo sempre che vogliamo curare gli interessi,
quella famiglia i cui bambini devono essere seguiti. E in questo
senso la richiesta del part time da parte dei fisioterapisti va
nella logica più complessiva di venire incontro alle esigenze della
società. Pertanto mi stupisce che ogni volta si ricordi questo
elemento! Chiudo la parentesi.
Mi stupisce soprattutto il fatto che il principio di tener conto
delle esigenze locali sia da lei interpretato come tener conto che
in questo momento mancano i fisioterapisti.
Credevo che tener conto delle esigenze locali fosse un compito
del politico che, dopo aver valutato qual è l'esigenza locale e
quali sono gli utenti che hanno bisogno di una risposta, si attiva
per dare quella risposta. E non partire dal fatto che non può darla
e quindi le esigenze locali tengono conto del fatto che non può
dare una risposta!
Rispetto alla prevenzione, ho ascoltato con interesse questa
nuova filosofia. Credo a questo punto che vada rivisto tutto il
piano socio-sanitario, che si basa proprio sulla prevenzione.
Ricordo che i temi fondamentali del piano socio-sanitario sono
"l'equità" – sto leggendo dal piano -, e qui
comincio ad avere alcuni dubbi che ci sia equità fra cronici e
acuti, "la promozione della salute" e "la prevenzione". Se è vero
quello che lei dice, che la prevenzione costa di più e non serve,
togliamola dal piano! Non solo, a me sembra paradossale che lei mi
dica che costa meno il malato cronico, che non curare l'anziano!
Allora facilitiamo la cronicizzazione degli ammalati!
Queste sono le motivazioni che lei ha portato, Assessore, e che
sono veramente molto gravi!
Rispetto all'informazione, di cui al punto 1, ho chiesto quale
informazione è stata data alla popolazione valdostana. Lei ha
risposto che sono stati informati gli operatori, e lo credo bene,
perché sono quelli deputati ad attivare le linee dell'USL. Ma io ho
parlato appositamente di "popolazione valdostana", cioè bisogna che
gli utenti sappiano con chiarezza che questa è la scelta che in
questo momento l'USL ha fatto, e che è una scelta che l'Assessore
condivide. Devono saperlo, altrimenti arriveranno continuamente
delle altre lettere all'Assessore e ai Consiglieri da parte dei
singoli utenti che chiedono ragione dei disservizi che
incontrano.
Il medico dice che un'ammalata ha bisogno di fisioterapia a
domicilio e invece il fisioterapista non viene. Allora l'utente si
attiva e viene a sapere che c'è una graduatoria in base alla quale
vengono soddisfatte le richieste degli utenti e che la sua
familiare è all'ultimo posto. Perché non lo si dice pubblicamente?
Perché lei non fa una conferenza stampa in cui dice chiaramente
quali sono le priorità decise, oppure perché l'area territoriale
non presenta in una conferenza stampa quali sono queste priorità e
non dice agli utenti che i cronici in questo momento sono
all'ultimo posto della graduatoria e quindi non si vedono garantire
un servizio? Questo va detto! Non la risposta al singolo utente che
poi chiede come mai certi servizi non sono garantiti!
Io ritengo molto grave questo, Assessore, dal punto di vista
politico, perché è vero che adesso l'Assessore si è attivato: erano
le iniziative che aveva già annunciato a fine marzo, ma qui c'è un
dato politico di fondo che riguarda la domanda n. 2
dell'interpellanza. Non ho chiesto se l'USL aveva concordato con
l'Assessore, assolutamente! Avevo posto un altro problema che è
presente nella domanda, cioè se queste scelte sono in linea con
quanto definito in politica sanitaria dal Consiglio e dalla
maggioranza.
Se lei riprende il piano socio-sanitario votato da questo
Consiglio, vi trova tutta una serie di dati che dicono che non c'è
questa coerenza. Già ricordavo prima come il piano si proponga i
temi dell'equità, della promozione della salute e della
prevenzione, e come preveda di raggiungere questi obiettivi
attraverso la riduzione di ricoveri ospedalieri con l'attivazione
dell'assistenza domiciliare. Non solo, ma rispetto al "Progetto
6.2.6", "progetto tutela salute anziani", dice con chiarezza che i
destinatari sono gli anziani e parla a più riprese della necessità
dell'intervento dei terapisti della riabilitazione.
Non solo, se vado a prendere il programma di maggioranza di
questo Governo, proprio nel paragrafo "sanità, salute e politiche
sociali", leggo che in questa fase bisogna contribuire a
"sviluppare una società più solidale, in cui il sostegno a
favore delle fasce più deboli della popolazione permanga una
priorità"
. Le priorità indicate dall'USL sono dunque in
contrasto con il programma di maggioranza che sta governando in
questo momento la Regione!
Si dà atto che dalle ore 11,47 presiede il Presidente
Louvin.
