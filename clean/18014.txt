Classificazione
ASSISTENZA SOCIALE
Disabili
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1110 del 26 gennaio 2000 - Resoconto
OGGETTO N. 1110/XI Intendimenti in merito all'appalto del
servizio di trasporto di persone disabili. (Interpellanza)
Interpellanza Preso atto della delibera di Giunta n. 4925 del
30-12-1999, con cui viene previsto un impegno di maggior spesa per
i servizi di trasporto di persone disabili, "a causa del notevole
aumento dell'utenza che usufruisce del servizio di
trasporto";
Considerato che il bando di gara per l'affidamento del servizio
di trasporto di persone disabili prevedeva come principale criterio
di aggiudicazione "il prezzo più basso";
Constatato che tale criterio è di fatto venuto meno perché già
per i primi 6 mesi del servizio si procede ad un ulteriore impegno
di spesa non previsto dall'appalto;
I sottoscritti Consiglieri regionali
Interpellano
L’Assessore competente per sapere:
1) l'entità dell'aumento dell'utenza (considerata per tipologie
e percorsi) rispetto alle previsioni e al precedente servizio;
2) quali sono gli intenti circa la prosecuzione
dell'appalto.
F.to: Squarzino Secondina - Curtaz
Presidente
La parola alla Consigliera Squarzino
Secondina.
Squarzino (PVA-cU)
Riprendiamo con quest'interpellanza un
argomento su cui ci eravamo già soffermati l'estate scorsa, quando
era stata approvata l'indizione di gara con procedura aperta per
l'affidamento del servizio di trasporto disabili per il periodo di
anni tre, a decorrere dal 1° luglio 1999 al 30 giugno 2002. Già
allora avevo criticato i criteri che erano stati scelti come base
per l'aggiudicazione di questa gara a procedura aperta, nel senso
che il criterio prevalente era stato quello del prezzo più basso e
in quella gara non si era tenuto conto di altri criteri, pure
importanti, che sono ugualmente previsti dalla legge regionale. Non
solo, ma non si bilanciavano all'interno di un punteggio
complessivo sia il prezzo, sia altri requisiti come la
qualificazione del personale, la manutenzione dei mezzi, le
modalità di comunicazione con l'utente, cioè quei criteri che
dovrebbero garantire la qualità del servizio.
In quella occasione avevo anche sollevato il dubbio su questa
procedura e soprattutto mi ero chiesta se, di fronte ad una gara
d'appalto che mette in luce solo il prezzo più basso e niente
altro, non si sarebbe poi dovuti intervenire successivamente con
ulteriori risorse, se all'Assessore interessava la qualità del
servizio.
Se prendiamo come criterio unico il prezzo più basso - dicevo
allora - e affidiamo il servizio a un gestore in base al prezzo più
basso, è chiaro che il servizio non può essere qualitativamente
garantito.
Mi sembra che puntualmente questo si sia verificato, perché non
sono ancora passati sei mesi che già s'interviene per aumentare le
risorse e vedo che il 30 dicembre c'è una delibera in cui si
prevede un impegno di maggiore spesa per il trasporto di persone
disabili del 10 percento circa: la gara di appalto prevedeva 900
milioni per i mesi del 1999 e invece qui vengono erogati
complessivamente 979 milioni. La motivazione che la delibera porta
è che è aumentata in modo notevole l'utenza che usufruisce di
questo servizio dei trasporti.
Di conseguenza poniamo la domanda circa l'entità dell'aumento
dell'utenza considerata per tipologie e per percorsi rispetto alle
previsioni del precedente servizio, perché, se si dice che costa di
più perché è aumentata l'utenza, vorrei sapere quanto era l'utenza
prima e quanto è l'utenza adesso.
Vogliamo sapere come intenda comportarsi l'Assessore per quanto
riguarda la prosecuzione dell'appalto, cioè per l'anno 2000 e
l'anno 2001 valgono ancora le cifre che erano state definite nella
procedura di appalto, oppure si pensa d'intervenire per modificare
quelle cifre?
Infine, ultima domanda, che anche se non scritta
nell'interpellanza è tuttavia sottesa a tutte le cose finora dette:
ma si può procedere a una gara di appalto sulla base del prezzo più
basso e poi al vincitore sarà comunque pagato in modo più alto di
quello che è stato pattuito?
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Parto dall'ultima domanda, che non è inserita
nell'interpellanza. Qua nessuno paga il prezzo più alto, cara
Consigliera. Qua viene pagato il prezzo in base all'offerta che è
stata fatta in sede di gara di appalto, sia chiaro, perché se la
gara di appalto avesse avuto la definizione che auspicava la
Consigliera Squarzino, noi pagavamo tutto quanto abbiamo pagato più
il 17 percento in più, che era l'altra offerta che era in
concorrenza con la ditta che ha vinto l'appalto.
Questo bisogna chiarirlo, perché al di là dei quesiti posti - e
a cui cercherò di dare delle risposte in base alle risultanze che
mi hanno dati gli uffici in modo puntuale - c'è una volontà di
creare un minimo di confusione sulla cosa, perché nel momento in
cui si dice:
"Constatato che tale criterio di fatto è venuto
meno perché già per i primi sei mesi del servizio si procede
all'ulteriore impegno di spesa non previsto nell'appalto"
, il
criterio dell'offerta più vantaggiosa per l'Amministrazione
regionale viene rispettato in toto e fino in fondo. Poi
eventualmente nella conclusione dirò che cosa stiamo cercando di
fare e cosa bisogna fare per evitare questo, che comunque è una
procedura che si è sempre applicata anche nel passato. Perché o noi
diciamo che anche in questo settore il vincolo di bilancio è un
vincolo inderogabile e se poi l'handicappato ha bisogno, non lo
trasportiamo più per mancanza di soldi, oppure dobbiamo andare ad
intervenire su un regolamento più stretto, in modo che le categorie
che possono usufruire di questo servizio siano determinate con
maggiore severità.
I criteri che adottiamo adesso sono quelli che sono sempre stati
adottati; c'è una commissione medica che se dice che l'anziano che
ha superato gli 80 anni deve poter usufruire di questo servizio,
non possiamo che prenderne atto, se non c'è un'approvazione di
criteri diversi. Quindi, in premessa, assolutamente il criterio del
prezzo più basso viene rispettato nella totalità dell'adempimento
dell'appalto.
Poi voglio ancora ribadire che, salvo verifica di prova
contraria, i servizi hanno assicurato la Giunta che non era l'unico
criterio di cui avevano tenuto conto; avevano verificato che la
ditta, dalle risultanze, al di là di qualche disservizio che ci può
essere stato, funziona. Dalla documentazione che aveva presentato,
anche questa ditta aveva tutti gli altri requisiti, in più si
proponeva per fare il servizio a un 17 percento in meno.
In questo senso, a parità di condizione degli altri requisiti,
con il vantaggio per l'Amministrazione di una riduzione del 17
percento, l'Amministrazione non poteva che scegliere questa strada.
Il fatto di avere incrementato l'importo è solo perché è aumentato
il numero dei servizi richiesti, ma non che questo aumento è un
aumento che va a ripianare il ribasso; i servizi vengono fatti alle
condizioni iniziali dell'appalto.
Deve essere chiaro questo aspetto, non può essere sottinteso,
come è stato sottinteso con la premessa che applichiamo il prezzo
più basso e poi glieli diamo successivamente: ma scherziamo mica!
Paghiamo ulteriori servizi e sempre questo tipo di appalto è stato
fatto su un'ipotesi di spesa. Finché non andiamo, se saremo tutti
d'accordo, a restringere il quadro di coloro che possono usufruire
di questo servizio, noi questo servizio lo continuiamo a fare.
Perché si rende necessario questo aumento evidenziato dalla
delibera? Dal mese di giugno 1999 ad oggi sono state presentate 90
domande di accesso al servizio ulteriori rispetto al periodo
precedente, questo ha portato al conseguente aumento del numero di
servizi svolti dalla ditta. Nel momento in cui si è
quantificato?
(interruzione della Consigliera Squarzino Secondina, fuori
microfono)
? penso dell'anno precedente, qua si parla di sei mesi, non di
un mese! Io adesso leggo quello che mi è stato scritto, se la
Consigliera ha dei dati diversi? quindi questo ha portato l'aumento
del costo complessivo che è quello che andiamo ad integrare. Come
ho detto prima, avessimo mantenuto i costi offerti dalla ditta che
forniva il servizio prima, non entro nel merito se era meglio o
peggio attrezzata, la commissione ha detto che questa aveva "i
requisiti per", avremmo speso il 17 percento in più anche su questo
incremento rispetto al 17 percento che avremmo speso sull'appalto
iniziale.
Per fornire alcuni dati che vengono richiesti
dall'interpellanza, vengono svolti giornalmente dai 100 ai 130
servizi, con punte di oltre 150 servizi nei giorni di martedì. Si
fa presente che sono in notevole aumento le domande di utenti
anziani e di invalidi che giornalmente vengono accompagnati nelle
strutture di accoglienza, le microcomunità nella sostanza, ed è
forse su questo tipo di argomento che dovremo andare in accordo con
l'Assessorato alla sanità, infatti c'è una commissione mista
composta da funzionari dell'Assessorato alla sanità e funzionari
dell'Assessorato ai trasporti, per fissare dei criteri in modo da
evitare che ci siano degli abusi. Purtroppo adesso il criterio è
che se la commissione medica dice che quella persona necessita di
accompagnamento, quella persona ha diritto. A queste domande si
sono aggiunte quelle di utenti da trasportare sempre giornalmente
al centro Alzheimer di nuova apertura.
Il numero di utenti che fruiscono periodicamente del servizio è
di circa 400 e quelli che ne usufruiscono con regolare periodicità
sono 200.
L'entità dei servizi a partire dal mese di luglio 1999 ha avuto
il seguente andamento: luglio 1999, 1885 servizi, agosto 1999, 1848
servizi, mese di settembre 2202 servizi, mese di ottobre 2869
servizi, mese di novembre 3300 servizi, mese di dicembre 2858
servizi. Questi sono i dati.
Quanto agli intenti sull'appalto, finché non ci sono delle gravi
inadempienze ravvisate dagli uffici, l'intento è di proseguire il
rapporto con la ditta che ha vinto l'appalto. Chiaramente i servizi
proseguiranno e proseguono quelle che sono le attività di
sopralluogo, di controllo sulla regolarità dell'esecuzione
dell'appalto. Se ci sono delle lamentele specifiche, sono ben lieto
di esserne informato. Ogni tanto riceviamo delle lettere di
lamentele e noi subito attiviamo da parte degli uffici la procedura
di controllo. Quindi, se non si ravvisano situazioni di
inadempienza grave, in base a quanto prevede il bando di appalto,
non possiamo che continuare il rapporto con la ditta che ha vinto
l'appalto.
L'altra cosa importante che stiamo cercando di definire nel
limite del possibile, perché non è un servizio che si quantifica in
modo preciso a monte, si quantifica in base a quanto è stato fatto
negli anni precedenti, ma la sensazione che abbiamo anche noi è che
sia necessario andare a regolamentare con maggiore precisione le
categorie che hanno diritto ad usufruire di questo servizio e in
questo senso ci stiamo muovendo, senza per questo garantire che
rimaniamo nel prezzo stabilito iniziale, può essere superato, ma
potrebbe anche essere inferiore a quello previsto. Il concetto che
rimane rigido è che tutti i servizi vengono pagati alle condizioni
originarie dell'appalto, perché gli stessi servizi che comunque
avremmo dovuto fare con l'altra ditta, ci sarebbero costati il 17
percento in più, quindi se una debolezza ha tutta la struttura di
questo servizio, è che non contiene ancora un regolamento
preciso.
È un esame che stiamo facendo, ho partecipato a diverse
riunioni, ma è difficile individuare a tavolino quali sono le
categorie che possiamo escludere, comunque una decisione la dovremo
prendere tenuto conto anche di un parametro, che è quello del
reddito degli utenti che normalmente chiedono questo servizio,
perché dovremo verificare soprattutto in quelle categorie che meno
necessiterebbero di questo servizio, se non è possibile escludere
in toto almeno andare a graduare in base al reddito. Questo è il
lavoro che stiamo facendo, per cercare di andare a regolamentare
con precisione le categorie che hanno diritto.
Adesso non possiamo che continuare a dare disposizioni affinché
il servizio avvenga per tutti coloro che lo richiedono, in base ai
requisiti che finora si sono ritenuti validi per fornire questo
servizio.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l'Assessore per i dati che ha
fornito. Rispetto alle domande che avevo posto nella mia
interpellanza c'è stata una risposta chiara e sono abbastanza
soddisfatta.
Non voglio sempre rinfocolare le stesse polemiche, può anche
darsi che gli uffici nel valutare le diverse offerte abbiano tenuto
conto di alcuni requisiti che lei ha elencato, però sono requisiti
che non c'erano sul bando, per cui non si capisce bene che tipo di
valutazione sia stata fatta, si tratta di una valutazione
discrezionale che non fa riferimento a nessun criterio oggettivo
per cui mi permetta, Assessore, continuo ad avere dubbi e
perplessità sulle modalità con cui è stato scritto e gestito questo
bando di appalto. È chiaro che se il bando chiede soltanto come
requisito il prezzo più basso, l'intervenire sugli altri è un
optional.
Dato che era abbastanza chiaro sulla delibera che nel 1999 le
spese previste erano 900 milioni, si chiede come mai qui si è
aumentato. Ora, io sono la prima ad essere d'accordo che, quando le
previsioni fatte non corrispondono alla realtà e quindi occorre
mantenere un servizio, vengano previste altre risorse
aggiuntive.
Prima ho fatto una domanda precisa, interrompendo l'Assessore.
Chiedevo l'entità dell'incremento rispetto al periodo precedente
perché vedendo i dati, una parte mi sembra collegata con quello che
è l'avvio dell'anno scolastico, per cui l'impressione è che chi
gestiva questo servizio non aveva contezza del fenomeno nel suo
insieme, tant'è vero che lei sa benissimo, Assessore, come
all'inizio il servizio non era fatto in modo adeguato.
Lei sa di ragazzi che non sono andati a scuola, perché il
servizio non c'è stato: era il periodo dell'inizio della scuola
corrispondente all'aumento consistente del numero di utenti.
Concordo con lei che con l'apertura del centro di Alzheimer aumenta
il numero di utenti del servizio, ma di poco perché gli ospiti di
tale centro sono molto pochi. Tra l'altro, so con sicurezza che
alcuni vanno con mezzi propri.
Sarebbe interessante comunque verificare l'aumento degli utenti
rispetto all'anno precedente, come avevo chiesto, perché non è
tanto la progressione registrata che è una progressione che
corrisponde più o meno all'inizio dell'attività scolastica che può
essere significativa, quanto piuttosto il rapporto con l'anno
precedente. Quindi le chiederei senza fare un'ulteriore
interrogazione di farmi avere rispetto all'anno precedente l'elenco
degli utenti.
Rispetto a questo problema concordo sull'opportunità, come
diceva l'Assessore, di verificare con la sanità la tipologia dei
servizi, anche perché non vorrei che facessimo rientrare
nell'ambito sociale un servizio che è più di tipo sanitario ed, in
quanto tale, è l'USL che se lo deve accollare. In questo caso il
problema del reddito dei familiari acquista tutta un'altra
valenza.
Chiedo che nella commissione che esamina questo caso si
distingua molto nettamente quello che è un servizio che ha un
connotato sanitario, e che come tale deve essere garantito
dall'USL, se pur tramite la Regione e, tramite questa cooperativa,
da quello che è un servizio sociale e collegato, per il contributo
dell'utente, alle fasce di reddito. Anche se il servizio sanitario
fa riferimento al redditometro, lei sa bene, Assessore, che sono
diversi i criteri con cui valuto il reddito per erogare un servizio
sanitario, rispetto ai criteri usati per l'erogazione di un
servizio sociale. Quindi penso che su questo tema varrebbe la pena
fare un'ulteriore riflessione.
Le chiedo anche di fare una verifica rispetto a quegli utenti
privati del servizio nel momento in cui c'è stato un aumento
improvviso di quasi 400 utenti; prima lei diceva che si passa da
1848 a 2202, quindi c'è un salto molto alto di utenti. So con
sicurezza che in questa fase diversi utenti non hanno avuto il
servizio adeguato.
