Classificazione
OPERE PUBBLICHE



Oggetto del Consiglio n. 699 del 10 giugno 2021 - Resoconto
OGGETTO N. 699/XVI - Interpellanza: "Notizie in merito
all'aggiornamento dell'elenco prezzi delle opere edili di interesse
regionale".
Bertin (Presidente) -
Punto n. 39 dell'ordine del giorno.
Illustra il collega Distort.
Distort (LEGA VDA) -
È noto che gli interventi edilizi
che presuppongono un certo ordine di grandezza, una certa entità
richiedono la redazione da parte del tecnico progettista di un
preventivo di spesa o più tecnicamente un computo metrico
estimativo dove il progettista analizza ogni singola voce che
descrive l'intervento: dalle operazioni preliminari di
installazione del cantiere per proseguire a demolizioni, scavi e
avanti, fino a descrivere completamente tutte le singole fasi e
tutte le single microfasi che concorrono alla realizzazione
dell'opera e di tutto questo calcola le quantità, la descrizione
delle voci, individua il prezzo elementare e in questo modo si
definisce il preventivo di spesa sulla base di uno strumento che
rende questo preventivo di spesa oggettivo ed è questo strumento il
prezziario delle opere edili o elenco prezzi. È uno strumento di
cui si dota ogni Regione e che permette di avere una visione
oggettiva di ogni singola voce e opera con la relativa descrizione
dettagliata, relativo prezzo elementare in modo che i preventivi di
spesa superino il livello di soggettività per collocarsi invece in
un livello di oggettività a cui si rifanno i vari tecnici,
professionisti, le imprese, le committenze, condividendo una sorta
di equità condivisa dei costi.
Di questa operazione si serve anche il settore bancario
creditizio in genere, in particolare è noto come l'erogazione di
finanziamenti regionali presuppongano la determinazione di una
spesa che, affinché sia ammissibile, deve essere determinata
appunto con questo procedimento in riferimento al prezziario
regionale.
È quindi del tutto evidente l'importanza di questo strumento ed
è altrettanto evidente che questo strumento deve essere
perfettamente pertinente, deve essere rispondente alla descrizione
delle opere, delle singole voci e deve essere rispondente alla
correttezza dei prezzi elementari, altrimenti tutta questa fase
preventiva chiaramente va a farsi benedire.
In più il settore dell'edilizia sotto il profilo sia delle
tecniche, sia dei materiali, sia per quanto riguarda la parte di
opere edili quanto della sezione relativa alla parte impiantistica
degli impianti, è in continua evoluzione e quindi ci sono continue
introduzioni sul mercato di nuovi prodotti e nuovi sistemi che
verranno chiaramente impiegati negli interventi edilizi e per i
quali occorre una definizione oggettiva e non soggettiva dei
rispettivi prezzi.
Anche questa operazione quindi è fondamentale per il buon
funzionamento dello strumento del prezziario, quindi il prezziario
deve essere pertinente alle voci che già sono contenute rispetto ai
prezzi reali. Faccio un piccolo inciso: il super bonus, penso che
sia ormai di dominio pubblico, ha innescato, come probabilmente era
prevedibile, un meccanismo di inflazione e quindi ha elevato i
prezzi dei materiali, di conseguenza delle opere, oltretutto,
affiancato a tutto il
lockdown
precedente, ha innescato
anche meccanismi di difficoltà a reperire materie prime. Tutto
questo si riflette sui costi e i costi hanno assolutamente bisogno
di essere compresi in questo strumento oggettivo, che deve essere
rispondente alla realtà, aggiornato anche alle nuove voci e, di
conseguenza, affinché si possa ottenere un risultato, uno strumento
di questo genere... la Regione per il suo prezziario regionale è
opportuno che abbia una struttura dedicata, delle risorse.
L'opera è imponente, con questa interpellanza non si vuole
parlare di un'operazione banale e semplice da fare, ne siamo
perfettamente conoscenza, io in particolare per questioni note dal
punto di vista professionale, ma, proprio perché è imponente ed è
importante, occorre assolutamente che meriti tutta l'attenzione
possibile e immaginabile. Invece che cosa succede? Succede che noi
andiamo a vedere nel sito della Regione dedicato alle opere edili,
opere pubbliche, andiamo a individuare "prezziario", c'è proprio la
sezione dedicata, e andiamo a vedere che l'ultimo aggiornamento
risale al 2015. In realtà, c'è un aggiornamento che risale al 2017.
Io sono andato sull'aggiornamento 2017, c'è la possibilità di
scaricare un
file pdf
con scritto: "Elenco prezzi 2017".
L'ho scaricato e l'ho stampato, eccolo qui. Questo è
l'aggiornamento del 2017: una pagina, quindi una pagina che
aggiorna il prezziario di probabilmente un paio di centinaio di
pagine del 2015.
Noi sappiamo che dal 2015 al 2021 i prezzi sono cambiati ma
addirittura già nel 2015 i prezzi non erano congruenti perché nella
nostra realtà i prezzi devono far conto della dimensione del
territorio, delle caratteristiche del territorio, della dimensione
dei cantieri. Noi abbiamo microcantieri della dimensione del nostro
tessuto imprenditoriale. Noi non abbiamo piccole e medie imprese
prevalenti, noi abbiamo microimprese prevalenti. È quindi del tutto
evidente che i prezzi elementari moltiplicati per piccole quantità
danno pochissimo margine alle imprese. Questo è un elemento di cui
tener conto ed è da tener conto anche l'elemento relativo al fatto
che invece nel momento in cui abbiamo grandi opere questi prezzi
possono tranquillamente essere oggetto di ribasso.
Queste dinamiche sono assolutamente da tener conto, a onor del
vero faccio la precisione che prima di lei, assessore Marzi, nella
precedente legislatura, il suo predecessore, l'assessore Borrello,
aveva dato inizio, aveva dato l'avvio a un tavolo con gli ordini
tecnici professionali e con l'associazione di categoria per avviare
un lavoro sinergico per l'approfondimento del prezziario, questo lo
devo dire, però la legislatura poi è stata breve, la sua delega
purtroppo ancora di più, e sta di fatto che oggi i professionisti
continuano a lavorare con uno strumento inadeguato per voci,
contenuti e prezzi non aggiornati e fortunatamente i professionisti
si chiamano così perché posseggono professionalità e in tal caso si
ingegnano a compensare le carenze del prezziario con propri
personali contributi di descrizione delle voci mancanti e relativo
prezzo con operazioni di analisi e tutto quanto necessario. Capisce
però, Assessore, che non possiamo pensare che una Regione deleghi
ai professionisti la realizzazione di un compito che compete alla
Regione.
Non è finito qui, l'ANAC ha richiamato formalmente la Regione
Valle d'Aosta per questa inadempienza. Preciso che l'ANAC è
l'Autorità Nazionale Anticorruzione, è un'autorità amministrativa
indipendente il cui compito è quello di prevenire fenomeni
corruttivi nell'ambito delle Amministrazioni pubbliche e degli
appalti.
In conclusione questo settore è un altro di quei settori che,
lasciatemelo dire, questo Governo regionale ha totalmente
abbandonato.
Tutto ciò premesso, le domande, i quesiti dell'interpellanza
sono: il primo, a che punto sia la redazione dell'aggiornamento del
prezziario regionale; il secondo, se il livello di approfondimento
che si intende dare all'elaborazione dell'aggiornamento in
questione sia in linea a quanto riportato nelle premesse: nuovi
materiali, nuovi prodotti, nuove tecniche; il terzo, quali sono le
intenzioni del Governo regionale in merito ai contenuti di
approfondimento e i tempi di elaborazione di tale
aggiornamento.
Presidente -
Risponde l'assessore Marzi.
Marzi (AV-SA) -
Innanzitutto corre l'obbligo di
ringraziare il collega Distort per questa iniziativa perché - ed è
cosa molto positiva -, da quando questo Governo si è insediato,
grazie anche al lavoro svolto dall'assessore Borrello in
precedenza, abbiamo lavorato sin da subito all'aggiornamento
dell'elenco prezzi delle opere edili fermo, come da lei richiamato,
al 2015 rilevando che fino ad oggi è stato solo aggiornato, come da
lei richiamato, il costo della manodopera edile nel 2017. Alla fine
del 2020 è stato appunto intrapreso un percorso di aggiornamento
del prezzario regionale e della legge regionale n. 20, condiviso
nell'ambito della Consulta dei lavori pubblici, che ha previsto
numerosi incontri con i rappresentanti delle imprese e dei
professionisti e che ha coinvolto anche le strutture
dell'Amministrazione regionale.
Voglio sottolineare il fatto che, nello spirito di
collaborazione che riteniamo fondamentale per un lavoro proficuo,
abbiamo incontrato più volte il settore edile e l'ultimo incontro è
avvenuto appunto pochi giorni fa, esattamente il 3 giugno. Il
percorso che abbiamo intrapreso è un percorso graduale e continuo
per poter garantire un costante aggiornamento, che presumibilmente,
al termine del mese corrente, avrà una prima risposta con
l'approvazione della relativa deliberazione di Giunta regionale di
aggiornamento del prezziario attuale. Si è convenuto al momento di
concentrare questo aggiornamento su alcune voci puntuali relative a
materiali e forniture e alle opere compiute che, per importanza e
rilevanza, necessitano nell'ambito delle opere pubbliche di un
adeguamento più urgente. Si provvederà inoltre ad aggiornare le
voci di costo inerenti la manodopera degli operai sulla base degli
adeguamenti contrattuali intervenuti tra il 2017 e il 2020, nonché
sulla rivalutazione dell'indice Istat delle famiglie e operai
applicata a tutte le voci di costo del prezziario nel periodo
2015-dicembre 2020. Per portare alcuni esempi, per il settore delle
strade saranno introdotti prezzi già in uso negli accordi quadro
che la struttura Viabilità e opere stradali sta attualmente
utilizzando e che ha recentemente aggiornato.
Per quanto di competenza dell'assetto idrogeologico dei bacini
montani, si introdurranno nuove voci per le reti paramassi, le
opere di protezione attive e passive, l'utilizzo dell'elicottero e
una modifica di numerose voci già presenti. Saranno inoltre oggetto
di aggiornamento puntuale anche le voci di scavo a sezione aperta,
il calcestruzzo, l'acciaio, i casseri, i sottofondi, gli intonaci,
i ponteggi, i materiali riciclati e i materiali bituminosi. In
accordo con l'Associazione delle imprese e con gli ordini
professionali della Valle d'Aosta si è ritenuto di non incidere
direttamente sulle voci del prezziario collegate ai materiali, ai
prodotti e alle lavorazioni relative a interventi in ambito di
efficienza energetica, agli interventi di installazione di impianti
fotovoltaici e alle infrastrutture per la ricarica di veicoli
elettrici negli edifici, il cosiddetto "super bonus 110 percento",
atteso che la normativa vigente consente ai professionisti di
effettuare specifiche analisi, ovvero di utilizzare i prezzi
riportati nelle guide sui prezzi informativi dell'edilizia edite
dalla casa editrice DEI, tipografia del Genio civile, riconosciuti
a livello nazionale.
Non ultimo voglio evidenziare il fatto tutt'altro che
trascurabile che, a partire dagli ultimi mesi dello scorso anno, si
sono verificati aumenti eccezionali dei costi di alcuni fattori
produttivi: in particolare si rimarcano quelli relativi alle
materie plastiche, tubazioni per acquedotti e fognature, infissi,
eccetera, bitumi, ghisa sferoidale, ma soprattutto l'aumento
dell'acciaio. La Conferenza delle Regioni ha recentemente
concordato che non è opportuno che questi siano gestiti attraverso
strumenti ordinari quale il prezziario regionale, ad esempio, con
un aumento generalizzato delle voci di costo, bensì, come richiesto
anche dalla lettera a firma congiunta del presidente della Regione
Lavevaz e mia del 18 maggio ultimo scorso, con un'iniziativa
urgente straordinaria a livello nazionale da parte del Governo.
L'Amministrazione regionale si è pertanto già attivata per
sollecitare una presa in carico da parte del Governo della tematica
sia coinvolgendo i Parlamentari valdostani, sia appoggiando in sede
di Conferenza delle Regioni una specifica iniziativa che si è
concretizzata in data 26 maggio 2021 attraverso una nota a firma
del suo presidente Massimiliano Fedriga trasmessa al presidente del
Consiglio dei ministri professor Mario Draghi e ai Ministri
competenti.
Tra l'altro, proprio ieri, in occasione delle iniziative a
suffragio dell'Unione europea, lei ha fatto un richiamo che io ho
assolutamente appoggiato, ma sul quale sono stato zitto, perché è
vero che tendo a parlare, ma sono uso a ubbidir tacendo. Nel caso
specifico lei ha fatto un richiamo forte alle radici cristiane
dell'Unione europea, stiamo parlando di Ventotene. Nel momento in
cui si incontrarono soprattutto coloro i quali ai tempi facevano
riferimento all'area popolare, fecero un'analisi storica e si
accorsero che, a partire dal X secolo d.c., non era mai accaduto
che per più di 25 anni una generazione di figli dell'Europa avesse
potuto vivere la pace e quindi, di conseguenza, partendo da questo,
iniziarono a teorizzare quella che ad oggi è l'Unione europea, però
è assolutamente interessante il fatto che il secondo accordo, se
non erro, legato appunto alla costituzione dell'Unione europea e ai
Patti di Parigi del 1951 e del 1952, di fatto diede vita proprio
alla CECA (Comunità Europea del Carbone e dell'Acciaio), proprio
per andare a fare delle valutazioni che, sostanzialmente, tenevano
conto del costo delle materie prime e delle difficoltà...
soprattutto per certe realtà di trasformazione delle stesse, come
in particolar modo l'Italia poteva avere appunto in un momento di
forte ripresa economica.
Stiamo vivendo un momento nel quale questo tipo di fattore, e
quindi la debolezza della politica, soprattutto quella europea ma
in particolar modo quella italiana, ricordiamoci - non voglio
citarlo ma la politica ha già dato segni in tal senso, non sono più
presenti - soltanto le forze politiche che nel corso degli ultimi
anni hanno fatto, ad esempio, della questione dell'Ilva di Taranto
e dell'acciaio una bandiera con tutto quello che ha comportato e
quello che oggi sta continuando ad avere come conseguenze.
Tenete conto che ci troviamo di fronte a tre fattori enormi che
stanno creando questo genere di problemi, che sono sicuramente di
matrice macroeconomica e sicuramente di bilancia economica con
l'estero e sono fattori di ordine reale, cioè le imprese sono
ripartite praticamente tutte quante assieme, ci sono dei fattori
finanziari fortissimi legati contemporaneamente agli interessi
bassi e al dollaro debole, che permette di investire
prioritariamente in materie prime, quindi questo sta facendo
aumentare i costi a livello progressivo e diciamo anche a tre cifre
in termini percentuali, inoltre tutte quante le navi
container
dal 2020 hanno dovuto ridurre le emissioni di
piombo scaricando i costi sul nolo e quindi, di conseguenza, tutto
quanto questo assieme sta portando a un aumento dei costi delle
materie prime in maniera rilevante.
Non aggiungo, e poi mi taccio, che anche il fatto che in questo
momento l'economia mondiale che tira di più, quella cinese,
programma su due lustri e quindi, di conseguenza, si è anche
approvvigionata nel corso degli anni sia di materie prime che di
costi e ritengo - glielo dico concretamente - che anche quando
arriveremo - e mi auguro nel minor tempo possibile - ad adeguare il
prezziario anche viste le sollecitazioni che lei ha fatto e il
settore richiama, in realtà, da questo punto di vista, continueremo
ad avere davvero - e ovviamente non sto parlando solo della Regione
autonoma Valle d'Aosta ma sto parlando del sistema Italia - dei
problemi enormi perché l'incasso sui prezzi del super 110 e in più
i problemi di approvvigionamento di materie prime stanno creando
dei problemi tali per i quali ad oggi, da quello che ho potuto
riscontrare, un preventivo di acquisto materiale vale più o meno
due-tre giorni, perché poi dopo gli aumenti sono tali che, sia per
gli approvvigionamenti che per i prezzi, debbono essere
assolutamente cambiati.
Se nel rispondere alla sua interpellanza penso di averle dato
delle buone notizie per quanto riguarda l'aspetto concreto
prezziario, c'è un ulteriore aspetto prezziario che esula dalle
competenze regionali, che invece a me preoccupa ancor più
dell'aggiornamento al quale stiamo con solerzia portando avanti il
risultato.
Presidente -
Per la replica, ha chiesto la parola il
consigliere Distort.
Distort (LEGA VDA) -
Effettivamente quanto lei ha
accennato in ultimo su una sorta di economia a livello
sovranazionale, addirittura mondiale, è quanto stavo riferendo
appunto sull'impennata dei prezzi, probabilmente legata a vari
fattori, tra cui come accennavo, il
lockdown
che è avvenuto
in diverse parti del mondo, che ha ridotto e impedito tutta una
serie di operazioni di realizzazione e di produzione di materie, di
materiale o di semilavorati. Comunque il tema è il prezziario, mi
fa piacere che continua l'effetto magico delle nostre iniziative,
questa iniziativa è del 28 maggio e il 3 giugno è avvenuto un
incontro con gli ordini tecnici e le associazioni edili, quindi
ribadisco che c'è una sorta di potere che si sprigiona dalle
iniziative dell'opposizione e questo mi conforta.
Assessore, comunque sinceramente quello che non solo io, ma
tutto il settore dell'edilizia si aspettava di sentire è
fondamentalmente questo: "ora riprendiamo tutto in mano". Non
bastano modifiche correttive ma occorre rieditare completamente il
prezziario regionale inserendo tutte quelle voci mancanti, e sono
tante, con i rispettivi prezzi aggiornando tutti i prezzi alle
reali condizioni dei cantieri sul nostro territorio e al tipo di
imprenditoria, perché questo deve fare un prezziario di nuova
generazione, altrimenti è semplicemente un taccone su qualcosa che
è già vecchio in partenza.
Lei ha richiamato il fatto che c'è la possibilità per i
professionisti di procedere attraverso analisi dei prezzi a
definire in maniera oggettiva il loro prezzo, perfetto, va bene,
conforta, però non è questa una risposta: la risposta è che ci deve
essere l'Ente pubblico, la Regione, che ha competenza e che è
tenuta a redigere il proprio elenco prezzi, a fornire uno strumento
completo, senza bisogno che vadano i professionisti a costruirsi
queste analisi, anche perché questo si basa su dei criteri che però
poi non sono i criteri di oggettività contenuti nel prezziario
regionale.
Tra l'altro, mentre vedo un'attenzione per le opere pubbliche da
quello che lei mi ha citato, io continuo a vedere una poca
attenzione per le opere private, perché il fatto è questo: dalle
voci che lei ha elencato si capisce perfettamente che l'attenzione
è tutta centrata alle opere pubbliche e non alle opere private,
parliamo, per esempio, anche addirittura di materiali. Sa qual è
una voce, tutto un reparto di voce che è completamente mancante? È
tutto quello che riguarda la bioarchitettura e non è una
stravaganza degli architetti, ma è esattamente una questione di
visione. La nostra società oggi si sta riempiendo giustamente la
bocca di "Bio" al punto da arrivare a dire che tutto questo mondo
riveste un ruolo assolutamente importante, però se cerchiamo la
descrizione di materiali come fibra di legno, canapa, altri
materiali naturali, non troviamo assolutamente nulla e questa è una
mancanza di visione, non è una mancanza di completezza, è una
mancanza di visione politica. Io quindi le suggerisco, Assessore,
di prendere nota di questi indirizzi e di poterli mettere in
atto.
Giustamente lei ha fatto presente tutte le iniziative che non
certo lei ma tutto l'Assessorato, tutte le strutture competenti
dell'Assessorato si stanno prodigando per mettere in atto, giusto
per un confronto ma un confronto perfettamente dovuto, che lo
prenda come stimolo, noi dai banchi dell'opposizione ci siamo
interessati al settore dell'edilizia più di quanto si stia
interessando il suo Assessorato, perché, ad esempio, con la nostra
legge, la proposta di legge sull'equo compenso, noi stiamo
dimostrando di essere assolutamente attenti a questo settore, che è
un settore trainante della nostra economia.
Questo quindi è quello che le chiediamo, questa visione e questa
comprensione, perché questo deve fare un Governo regionale.
