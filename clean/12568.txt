Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3484 del 29 giugno 1992 - Resoconto
OGGETTO N. 3484/IX Iniziative per disincentivare l'uso della
nafta leggera da riscaldamento, posta in distribuzione in esenzione
fiscale.
(Approvazione di mozione)
Presidente
Do lettura della mozione presentata dal
Consigliere Riccarand:
Mozione Negli ultimi tre anni si sono verificati in Valle
d'Aosta numerosi interventi di trasformazione degli impianti di
riscaldamento a gasolio in impianti a nafta leggera ("olio
combustibile fluido") e ciò ha determinato un ulteriore incremento
dell'inquinamento atmosferico.
La "nafta leggera" ha infatti un contenuto di zolfo notevolmente
supe-riore al gasolio e il suo utilizzo massiccio provoca grave
inquinamento.
Si sta, cioè, verificando in Valle d'Aosta un processo inverso a
quello delle grandi aree urbane italiane dove, fin dal 1966, è
stato introdotto il divieto dell'uso della nafta leggera negli
impianti di riscaldamento. Inoltre lo Stato, proprio per
scoraggiare l'uso di tale combustibile, ha introdotto una forte
imposta di fabbricazione.
In Valle d'Aosta la nafta leggera viene invece posta in
distribuzione in esenzione fiscale, con un costo quindi
notevolmente inferiore a quello del gasolio e (quando potrà essere
utilizzato) del metano.
Ne derivano tre conseguenze fortemente negative:
1) aggravamento dell'inquinamento atmosferico;
2) mancato introito nelle casse regionali dei 9/10 dell'imposta
di fabbricazione;
3) costo aggiuntivo a carico della regione per la distribuzione
dei buoni di prelevamento della nafta leggera in esenzione
fiscale.
Il danno, di questo sistema, per la collettività è notevole sia
in termini finanziari, sia per quanto riguarda la qualità della
vita. Occorre, quindi, assumere provvedimenti concreti, urgenti ed
incisivi.
Tutto ciò premesso, il Consiglio regionale della Valle
d'Aosta
delibera
di impegnare la Giunta regionale ad assumere, entro due mesi, un
provvedimento che preveda l'introduzione di un diritto regionale di
lire 300 per ogni buono di prelevamento di un kg di olio
combustibile fluido in esenzione fiscale; ai sensi dell'articolo 3
del regolamento regionale sulla immissione in consumo dei
contingenti in esenzione fiscale.
Presidente
Ha chiesto di illustrare la mozione il
Consigliere Riccarand, ne ha facoltà.
Riccarand (VA)
Come tutti sanno la nafta, tecnicamente
"olio combustibile fluido " è un combustibile fortemente
inquinante, perché ha un contenuto di zolfo notevolmente superiore
a quello che si ritrova in altri combustibili come il gasolio,
ancora superiore rispetto al metano eccetera. Quindi, l'uso della
nafta negli impianti di riscaldamento, è uno dei principali
responsabili del fenomeno della diffusione di un inquinante
pericoloso come l'anidride solforosa. Questo fatto ha portato il
governo italiano fin dalla metà degli anni '60 ad introdurre dei
provvedimenti per ridurre ed impedire l'uso della nafta negli
impianti di riscaldamento; infatti con la cosiddetta legge antismog
è stato vietato nelle grandi città l'uso dell'olio combustibile
fluido per gli impianti di riscaldamento. Inoltre lo Stato è anche
intervenuto con un altro provvedimento per disincentivare al di
fuori dei centri metropolitani l'uso di questo combustibile,
introducendo una imposta di fabbricazione notevolmente
elevata.
A livello nazionale la nafta costa oggi 605 lire al chilo a meno
che non sia cambiato il prezzo in queste ultime settimane di cui
343 sono di imposta, quindi circa il 60 percento del costo è
rappresentato dall'imposta di fabbricazione. Non solo lo Stato, ma
anche altre regioni, tipo la regione Lombardia e anche comuni
singoli si sono mossi con provvedimenti, piani e ordinanze per
cercare di contenere o ridurre l'uso di questo combustibile. In
Valle d'Aosta è successo esattamente il contrario; invece di
diminuire l'uso della nafta negli impianti di riscaldamento c'è
stato in questi ultimi anni un aumento.
Infatti questo aumento ha una motivazione di tipo economico, nel
senso che siccome la Regione mette in commercio sul nostro
territorio la nafta in esenzione, questa viene a costare un prezzo
irrisorio di lire 262 al chilogrammo e quindi è sicuramente
fortemente concorrenziale rispetto ad altri combustibili che
costano molto di più, gasolio e rispetto al futuro metano.
Questo ha fatto sì che in molti condomini, soprattutto nelle
grosse abitazioni, nei condomini che consumano molto combustibile,
si è verificato negli ultimi anni un processo di passaggio, dagli
impianti di riscaldamento a gasolio, meno inquinanti, ad impianti a
nafta, più inquinanti. Questo è un processo evidentemente
incentivato dalle società importatrici di questo combustibile, le
quali hanno tutto l'interesse a piazzare questo olio combustibile
fluido.
Abbiamo pertanto questo dato che credo sia molto eloquente: nel
1987 c'era un consumo di nafta per riscaldamento in Valle d'Aosta
di 1800 tonnellate, nel 1991 siamo andati oltre le 12.000
tonnellate e probabilmente se andremo a vedere i dati del 1992
saremo ancora a cifre superiori. La tendenza è di una ulteriore
espansione perché la quota di prodotto in esenzione fiscale di cui
ha diritto la Valle d'Aosta è di 35.000 tonnellate per cui è in
corso ancora adesso questo fenomeno di trasformazione degli
impianti, da impianti a gasolio ad impianti a nafta. Evidentemente
i condomini pagano meno, gli amministratori dei condomini fanno
tutte le pressioni possibili per avere questo risparmio, chi però
poi ci rimette è evidentemente la comunità nel suo insieme, perché
la qualità dell'aria che respiriamo subisce un notevole
peggioramento.
Questo è un problema molto forte ad Aosta, ma non solo. Io ho
ricevuto segnalazioni, lettere, richieste di intervento da parte di
segretari di altri comuni, penso alla Valtournenche con la zona del
Breuil, a Courmayeur con tutta la realtà urbana che è presente in
quella situazione. Questo è sicuramente uno dei motivi più gravi
dell'inquinamento atmosferico molto forte che noi registriamo in
Valle d'Aosta. C'è su questo tema un grido d'allarme molto preciso
dell'unità sanitaria locale, lanciato da tempo, in cui si dice che
principali motivi dell'inquinamento atmosferico sono il traffico di
transito da una parte e gli impianti di riscaldamento, l'uso della
nafta in particolare in questi impianti. Lo stesso consulente della
Giunta regionale per quanto riguarda il piano energetico regionale,
il professor Boffa, si è notevolmente stupido quando ha saputo
dell'uso che viene fatto nella nostra regione, nella nostra città,
della nafta come combustibile per gli impianti di
riscaldamento.
Bisogna dire che per questo problema, già più volte sollevato in
questa aula, portato all'attenzione del Consiglio, portato
all'attenzione della Giunta, sollecitati gli interventi della
Giunta, non si è fatto nulla di concreto in tutto questo periodo.
L'Assessore all'energia aveva preannunciato già alla fine del 1991
un disegno di legge per vietare l'uso della nafta negli impianti di
riscaldamento; sono passati molti mesi, molto tempo da
quell'annuncio, fatto anche con un comunicato diffuso alla stampa,
però il disegno di legge non l'abbiamo mai visto. Ordinanze non ne
sono state fatte né da parte della regione, né da parte dei comuni,
e siamo sostanzialmente in una situazione bloccata. Evidentemente
si tratta di sbloccare questa situazione; noi crediamo, che, con le
indicazioni contenute in questa mozione, si possa fare un passo
concreto nella direzione di disincentivare la trasformazione degli
impianti da gasolio a nafta e cercare di bloccare ed invertire
questo fenomeno. La mozione indica una strada che è chiara,
semplice e percorribile, bisogna semplicemente introdurre un
meccanismo disincentivante. Qui si propone che, quando vengono
consegnati i buoni di prelevamento alle società petrolifere,
all'Agip, all'Ip, alla Esso o alle società private che fanno questo
tipo di commercio, e che hanno dall'Ufficio Zona franca dei buoni
di prelevamento per prelevare questo combustibile in esenzione
fiscale, per ogni chilogrammo di buono di prelevamento ci sia
stabilito un diritto regionale di 300 lire, un diritto inferiore,
ma non molto inferiore di quella che è l'imposta di fabbricazione
applicata a livello nazionale.
In questo modo, avremo evidentemente un fenomeno di
disincentivazione perché non sarà più così conveniente come oggi
usare la nafta al posto del gasolio. Questo meccanismo è un
meccanismo simile a quello che è stato adottato sui buoni benzina
su cui esiste il diritto per ogni litro di buono benzina in
esenzione fiscale di 60 lire, queste 60 lire sono state stabilite
con deliberazione di Giunta che risale al 1978, n. 4057 del 24
agosto 1978. E' una cifra che ormai è diventata irrisoria e che
andrebbe probabilmente rivista rispetto ai parametri di allora,
però è un tipo di intervento che aveva la sua giustificazione,
perché questo meccanismo della distribuzione dei buoni, del
controllo dei buoni, ha dei costi per l'amministrazione regionale,
per cui noi da questa operazione della nafta abbiamo soltanto dei
costi accresciuti e dei danni dal punto di vista ambientale. E' una
assurdità sotto tutti i punti di vista.
La proposta che noi facciamo è di introdurre un diritto
regionale di 300 lire per ogni chilogrammo di nafta prelevato in
esenzione fiscale. In questo modo è possibile raggiungere due
risultati positivi:
1) disincentivare e ridurre l'uso e consumo della nafta negli
impianti di riscaldamento perché venendo a costare di più non si
verificherebbero più le conversioni che ci sono state.
2) ci sarebbe comunque un introito positivo nelle casse della
regione, quantomeno nella fase transitoria, cioè in attesa che
avvenga una riconversione questa volta dalla nafta al gasolio o
meglio ancora dalla nafta al metano.
Teniamo presente che se noi manteniamo questa situazione, cioè
di combustibile pagato a 262 lire al chilo, questo è concorrenziale
non solo rispetto al gasolio, ma anche rispetto al metano. E quindi
anche il discorso del metano nella nostra città avrebbe delle
grossissime difficoltà ad essere realizzato, mantenendo questo tipo
di prezzo per l'olio combustibile fluido.
Ci pare di aver indicato con questa mozione una strada chiara,
percorribile ed utile, non è l'unica percorribile, c'è la strada
della legge regionale, c'è la strada delle ordinanze, ci sono altre
strade per regolamentare, fino adesso non si sono visti passi
concreti da parte della Giunta regionale, e quindi chiediamo che
questo sia il primo passo concreto, che non è, ripeto, l'unico, ce
ne possono essere altri, può essere affiancato ad altri interventi,
però cominciamo ad andare in una direzione ben precisa.
Presidente
Dichiaro aperta la discussione
generale.
Ha chiesto di parlare l'Assessore dell'Industria, Commercio e
Artigianato, Mafrica.
Mafrica (PCI-PDS)
La mozione pone un problema che è
stato seguito da parte dell'assessorato. Si faceva prima
riferimento ad un disegno di legge, in effetti quel disegno di
legge è stato trasmesso al servizio legislativo in data 10 aprile.
Rispetto alle considerazioni che vengono fatte, si propone qui di
seguire un iter che presenta delle difficoltà. Mentre per i buoni
benzina c'è una distribuzione di buoni effettiva ai cittadini, con
costo di stampa, costi di distribuzione, per ciò che riguarda la
nafta, si tratta di rilasciare alle società delle autorizzazioni
per ritiri di consistenti quantitativi, quindi non ci sono in
effetti dei costi aggiuntivi per l'Amministrazione e diventerebbe
difficile seguire la strada proposta dal Consigliere Riccarand. C'è
un problema, più di fondo.
Le disposizioni nazionali non fanno divieto di uso dell'olio
combustibile fluido per il riscaldamento e anche le ordinanze che
riguardano le grandi città non intervengono per un divieto, ma
obbligano le compagnie petrolifere a distribuire dell'olio
combustibile con un tenore di zolfo limitato, che stia come livello
di contenuto in limiti non superiori a quelli del gasolio.
Io credo che la strada da seguire se si vogliono ottenere più
facilmente dei risultati, sia probabilmente quella non di escludere
l'esenzione fiscale, ma di riservarla a quei tipi di combustibile
che hanno un bassissimo contenuto di zolfo, e si avrebbe così lo
stesso risultato e un miglioramento nella distri-buzione, che
avvantaggerebbe il consumo di oli combustibili a basso contenuto di
zolfo. Credo che si possa proporre una modifica alla mozione, che
potrebbe suonare per il deliberato in questo modo:
si delibera ad impegnare la Giunta regionale ad assumere entro
due mesi un provvedimento che riservi l'esenzione fiscale a
forniture di olio combustibile con contenuto di zolfo non superiore
a quello del gasolio.
In questo modo si affronterebbe in modo positivo la vicenda,
senza rischiare di prendere un provvedimento non legittimo e senza
di fatto avere poi un risultato concreto. Si propone quindi la
modifica del deliberato della mozione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA) Accetto questa proposta di modifica perché può
comunque essere una strada percorribile. Ritengo comunque che sia
praticabile anche l'altra strada, che avrebbe un significato ben
preciso. Se si vuole seguire invece questa altra strada, credo lo
si possa fare.
Chiederei che comunque, siccome qui assumere un provvedimento
entro due mesi credo che significhi assumere un provvedimento
regolamentare e che quindi è un provvedimento che non credo possa
essere assunto direttamente dalla Giunta, ma deve essere un atto
che la Giunta deve trasmettere al Consiglio per la sua
approvazione, la Giunta trasmetta al più presto al Consiglio una
proposta in modo che si possa fin dal prossimo autunno arrivare ad
una situazione in cui si sa che la nafta, l'olio combustibile, con
l'attuale tenore di zolfo, non possa più essere usata, o comunque
acquisita in esenzione fiscale. Ripeto questo è un provvedimento
che andrebbe accompagnato con altre iniziative sul piano delle
ordinanze, sul piano dei disegni di legge, ma può essere un primo
passo positivo, nella direzione giusta. Quindi io accetto di votare
la mozione con la modifica della parte deliberativa.
Presidente
Ci sono interventi per dichiarazione di
voto?
Ha chiesto di parlare il Consigliere Ricco, ne ha facoltà.
Ricco (DC)
La Democrazia Cristiana aspetta di
vedere questo provvedimento, e quindi in assenza di tale
provvedimento si asterrà.
Presidente
Pongo in votazione la mozione in oggetto con
il testo emendato:
Esito della votazione:
Presenti: 26
Votanti: 17
Favorevoli: 17
Astenuti: 9 (Beneforti, Bondaz, Chiofalo, Lanièce, Limonet,
Milanesio, Pascale, Ricco e Trione)
Il Consiglio approva
Il Consiglio approva la mozione nel testo così emendato:
Mozione Negli ultimi tre anni si sono verificati in valle
d'Aosta numerosi interventi di trasformazione degli impianti di
riscaldamento a gasolio in impianti a nafta leggera ("olio
combustibile fluido") e ciò ha determinato un ulteriore incremento
dell'inquinamento atmosferico.
La "nafta leggera" ha infatti un contenuto di zolfo notevolmente
superiore al gasolio e il suo utilizzo massiccio provoca grave
inquinamento.
Si sta, cioè, verificando in valle d'Aosta un processo inverso a
quello delle grandi aree urbane italiane dove, fin dal 1966, è
stato introdotto il divieto dell'uso della nafta leggera negli
impianti di riscaldamento. Inoltre lo Stato, proprio per
scoraggiare l'uso di tele combustibile, ha introdotto una forte
imposta di fabbricazione.
In Valle d'Aosta la nafta leggera viene invece posta in
distribuzione in esenzione fiscale, con un costo quindi
notevolmente inferiore a quello del gasolio e ( quando potrà essere
utilizzato) del metano.
Ne derivano tre conseguenze fortemente negative:
1) aggravamento dell'inquinamento atmosferico;
2) mancato introito nelle casse regionali dei 9/10 dell'imposta
di fabbricazione;
3) costo aggiuntivo a carico della regione per la distribuzione
dei buoni di prelevamento della nafta leggera in esenzione
fiscale.
Il danno, di questo sistema, per la collettività è notevole sia
in termini finanziari, sia per quanto riguarda la qualità della
vita. Occorre, quindi, assumere provvedimenti, concreti, urgenti ed
incisivi.
Tutto ciò premesso, il Consiglio regionale della valle
d'Aosta
delibera
di impegnare la Giunta regionale ad assumere entro due mesi un
provvedimento che riservi l'esenzione fiscale a forniture di olio
combustibile con contenuto di zolfo non superiore a quello del
gasolio.
