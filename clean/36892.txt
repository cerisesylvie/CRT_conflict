Classificazione
ENERGIA
Energia idroelettrica



Oggetto del Consiglio n. 794 del 22 ottobre 2014 - Resoconto
OGGETTO N. 794/XIV - Interrogazione: "Stato dell'iter
progettuale e autorizzativo degli interventi per il potenziamento
della rete elettrica relativa alla linea
Avise-Villeneuve-Châtillon".
Président
- La parole à l'Assesseur Bianchi.
Bianchi (UV) -
Oui, merci Président.
In riferimento al punto 1 dell'interrogazione:
"lo stato
dell'arte dell'iter progettuale e autorizzativo e se sono emerse
problematiche che hanno interessato i Comuni su cui transita la
nuova linea"
, e al punto 2 sempre dell'interrogazione:
"se i
Comuni hanno avuto possibilità di intervenire per concordare, a
livello locale, interventi di miglioramento sui tracciati della
linea stessa"
, informo che, dando seguito a quanto già
illustrato e anticipato in sede di commissione consiliare in data 7
novembre 2013, relativamente alla previsione progettuale di Terna,
la struttura competente dell'Assessorato ha provveduto ad
organizzare una serie di incontri tra i tecnici della società Terna
e le singole Amministrazioni comunali coinvolte dagli interventi
previsti. Nel corso di tali incontri, i tecnici della società Terna
hanno illustrato agli Amministratori comunali le ipotesi
progettuali relative ai singoli territori comunali, evidenziando i
benefici e le eventuali criticità dei singoli interventi. Gli
Amministratori locali, per contro, hanno avuto modo di illustrare a
Terna le proprie osservazioni e segnalare le proprie esigenze
territoriali. Posso dire che a tali incontri hanno partecipato
tutte le Amministrazioni comunali invitate che, come ho detto,
erano quelle coinvolte dagli interventi in oggetto e non sono
emerse osservazioni tali da modificarne sostanzialmente
l'impostazione generale del tracciato proposto da Terna.
Contestualmente, abbiamo effettuato anche alcuni sopralluoghi sul
territorio al fine di verificare congiuntamente alcune situazioni
di maggiore rilevanza ambientale e territoriale per valutare
eventuali ipotesi alternative relative alla localizzazione delle
stazioni intermedie. Al termine di questa fase di analisi congiunta
con le Amministrazioni comunali coinvolte e Terna, quest'ultima ha
acquisito tutte le osservazioni pervenute e si è impegnata ad
effettuare le opportune valutazioni (verifiche tecniche ed
economiche) in merito all'accoglibilità delle stesse. Siamo tutti
consapevoli che i tempi correlati a tali attività non siano brevi,
vista la complessità dell'argomento. Per quanto concerne le
stazioni e le altre varianti proposte dalle Amministrazioni
comunali, queste implicano rilievi ed analisi in loco, e in talune
situazioni anche la concertazione con alcuni soggetti
interconnessi, quali ad esempio CVA.
Allo stato attuale, Terna sta effettuando le proprie valutazioni
con la prospettiva di ultimare tali attività entro la fine
dell'anno in corso. Le determinazioni raggiunte da Terna in merito
alle richieste poste dalle Amministrazioni comunali saranno oggetto
di un'ulteriore fase di confronto con tutte le Amministrazioni
comunali coinvolte. Una volta ultimata tale fase, Terna procederà
alla redazione del progetto definitivo che costituisce un
presupposto per l'avvio della successiva fase di VIA (chiaramente
VIA nazionale). Qui mi riallaccio un pochino al punto 1
dell'interrogazione, nel senso che mi sembra importante precisare
che attualmente non siamo ancora nella fase progettuale e tanto
meno in quella autorizzativa, siamo...come dire? in una fase di
ipotesi progettuale di indagine rispetto al tracciato ipotizzato.
Questo è stato evidenziato sia in commissione, sia alle
Amministrazioni comunali coinvolte. Una volta terminata questa fase
(la concertazione con tutti i soggetti interessati), prenderà avvio
la progettazione per la quale ci vorrà indicativamente almeno un
anno (lo si legge anche dai verbali redatti dai tecnici di Terna).
Una volta concluso il progetto, questo sarà sottoposto ad
autorizzazione. I tempi autorizzativi non li conosciamo, né
possiamo ipotizzarli, forse un anno e mezzo, stando sempre a quello
che ci è stato detto da Terna in commissione. Sono tempi lunghi, lo
sapevamo, il progetto è ampio e importante. Posso solamente dire
che la volontà mia e del Governo è quella di andare avanti e lo
stiamo facendo. Grazie.
Presidente -
La parola al Consigliere Roscio.
Roscio (ALPE) -
Grazie Presidente. Grazie Assessore per
la risposta. Nel rispondere all'Assessore, nel fare alcuni rilievi,
ringrazio anche il collega Fabbri che ha partecipato alla stesura
di questa interrogazione.
Sulla questione Terna, lei, Assessore, in conclusione dice: "c'è
la volontà di andare avanti e lo stiamo facendo". Ecco, il progetto
in sé e l'intenzione non è una cosa negativa, anzi, dovrebbe essere
qualcosa che va a migliorare le linee elettriche regionali nel
tratto che va da Avise a Châtillon (una parte è già stata
realizzata), e questo potenzialmente potrebbe essere un vantaggio
per il territorio, non solo riguardante la localizzazione delle
stazioni intermedie, ma anche il tracciato. L'anno scorso, quando i
tecnici Terna sono venuti in commissione, hanno ricordato una cosa
importante. È vero che c'è una fase di progetto definitiva, la fase
di autorizzazione, ma se noi vogliamo incidere, soprattutto se le
Amministrazioni comunali vogliono incidere sul tracciato, è adesso
il momento di muoversi, perché dopo diventa sempre più difficile,
proprio ricordando un fatto: che Terna gode della capacità di avere
un interesse nazionale. Quindi se si trova un accordo, se si trova
una soluzione, ben venga, sennò loro possono tranquillamente andare
avanti come hanno già fatto in altre parti d'Italia e
infischiarsene bellamente dei Comuni. Allora, siccome l'intenzione
è quella di dire: "bene il VIA nazionale e bene tutto il resto",
noi vorremmo a un certo punto anche cercare di concertare sul
nostro territorio le infrastrutture anche quando queste sono a
livello nazionale.
Noi accogliamo quindi in parte con soddisfazione questa sua
decisione di farsi garante sul progetto e seguiremo comunque lo
svolgimento, l'iter, perché comunque l'anno scorso i tecnici Terna
avevano dichiarato un anno per la conclusione della fase
progettuale. Quindi a questo punto abbiamo dilatato i tempi, c'è
ancora un anno di tempo...
(interruzione dell'Assessore Bianchi, fuori
microfono)
...okay, adesso apprendiamo che le osservazioni sono state
fatte, bene così, nel senso che un elettrodotto nuovo, che passa su
un tracciato nuovo nella nostra regione, non è una cosa...sì, è
vero che è lontano dai centri abitati, però dal punto di vista
paesaggistico potrebbe avere un impatto non irrilevante. Quindi è
per questo che devono essere interessati i Comuni per andare a
valutare come sul loro territorio si fanno gli interventi e anche
se potenzialmente ci sono delle parti interrate, delle migliorie
concordate per le stazioni e sottostazioni intermedie, dove in
parte credo che qualche accordo si sia già trovato. Comunque rimane
l'importanza di poter concertare questa fase. Allora noi,
Assessore, seguiremo lo svolgersi del progetto e la fase
autorizzativa e quindi ci risentiremo a breve su questa cosa.
Grazie.
Président
- Point 11 à l'ordre du jour.
