Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1650 del 12 dicembre 1990 - Resoconto
OGGETTO N. 1650/IX - RITARDI NELLA SEPARAZIONE DEI TIR IN
TRANSITO COMUNITARIO DA QUELLI CHE EFFETTUANO LE OPERAZIONI DI
SDOGANAMENTO NELL'AUTOPORTO DI POLLEIN. (Interrogazione)
PRESIDENTE:
Do lettura dell'interrogazione presentata dal
Consigliere Riccarand ed iscritta al punto 12
dell’ordine del giorno.
INTERROGAZIONE
RICORDATO che ormai da oltre un anno i camionisti protestano
perché all'Autoporto di Pollein si costringono i TIR in transito
comunitario ad entrare nell'Autoporto obbligandoli ad uno "slalom"
che comporta congestione del traffico e notevoli perdite di
tempo;
RICORDATO che da ormai un anno è stata promessa ai camionisti
una iniziativa per preselezionare il traffico degli autotreni,
indirizzando all'interno dell'autoporto solo i TIR soggetti a
sdoganamento e consentendo agli altri di proseguire lungo la strada
regionale;
RICORDATO ALTRESI' che la mancata adozione dei provvedimenti
promessi è stata una delle principali cause della protesta dei
camionisti che nel febbraio 1990 ha paralizzato per quasi una
settimana la circolazione tutto intorno ad Aosta;
RILEVATO che anche dopo il 1° luglio 1990 (data da cui sono
scomparse alcune residue formalità per gli autotreni in transito
comunitario) si è continuato a fare passare i TIR dentro
l'Autoporto;
RICHIAMATA l'interrogazione presentata dal Gruppo Verde
Alternativo lo scorso 15 febbraio;
RICHIAMATA altresì l'interrogazione presentata lo scorso 12
settembre;
RICORDATO che, nell'adunanza del Consiglio regionale del 26
settembre 1990, il Presidente della Giunta aveva affermato che già
tutto era stato deciso per separare il transito comunitario da
quello che effettua le operazioni di sdoganamento all'autoporto e
che il nuovo sistema sarebbe entrato in vigore nell'arco di poche
settimane;
APPURATO che finora tale separazione dei transiti non è stata
resa operativa;
PREOCCUPATO per la minaccia di nuove proteste e nuovi blocchi da
parte dei camionisti per ritardi che appaiono privi di
giustificazione;
il sottoscritto Consigliere regionale del Gruppo Verde
Alternativo
INTERROGA
il Presidente della Giunta regionale per sapere:
1) per quali motivi si è verificato un ulteriore ritardo nella
separazione del traffico dei TIR;
2) in che modo è entrato od entrerà in vigore in modo concreto
il nuovo regime di separazione del traffico.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Gli interventi per la separazione delle due
correnti di traffico dei TIR sono già stati decisi ai primi di
settembre, ma per la loro completa attuazione si sono rese
necessarie alcune opere, in quanto deve essere prevista la
possibilità di effettuare controlli a campione da parte del
personale doganale. Ciò ha richiesto la realizzazione di un
edificio per ospitare il personale addetto ai controlli, la
predisposizione di apposita segnaletica di preselezione del
traffico e di smistamento. Queste operazioni hanno richiesto tempi
tecnici che sono stati contenuti al minimo, infatti il tutto è
stato realizzato nell'arco di meno di tre mesi. La segnaletica
viene ultimata in questi giorni, perché i grandi pannelli di
segnalazione hanno dovuto essere appositamente ordinati fuori
Valle.
Neve permettendo, credo che da un giorno all'altro la
separazione dei TIR in transito comunitario dovrebbe essere
operante, per cui transiteranno all'interno dell'Autoporto solo i
TIR soggetti allo sdoganamento o alle visite veterinarie sugli
animali vivi trasportati.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (VA):
Il nostro Gruppo si dichiara non
soddisfatto della risposta, perché è una questione che si sta
trascinando ormai da troppo tempo.
Si sapeva che con il 1° luglio 1990 sarebbe entrato in vigore il
nuovo regime, che rendeva opportuna questa separazione del
traffico, tuttavia ma c’è stato un notevole ritardo
nella sua attuazione, con tutti gli inconvenienti che ciò ha
comportato.
In particolare, noi avevamo sollevato la questione fin dal mese
di settembre, tant’è che nell'adunanza del 26
settembre il Presidente della Giunta ci aveva confermato che non
solo era già stato tutto deciso, ma che praticamente era già tutto
pronto, al punto che, nel l'arco di pochissime settimane sarebbe
entrato in vigore il nuovo regime di separazione del traffico. Ora
siamo a metà dicembre, ma questa separazione non c'è ancora, con
tutti gli inconvenienti ed i rischi che tale situazione
comporta.
Con l'interrogazione chiederemmo quindi al Presidente della
Giunta di verificare come mai ci sono questi continui ritardi, che
a nostro avviso derivano da una precisa scelta contraria
all'attuazione della separazione del traffico, e di rimuovere le
cause che fino ad oggi ne hanno impedito l’entrata
in funzione.
