Classificazione
AMBIENTE



Oggetto del Consiglio n. 429 del 24 marzo 2021 - Resoconto
OGGETTO N. 429/XVI - Interrogazione: "Notizie in merito alle
attività finanziate in adempimento ai principi previsti nell'Agenda
2030 per lo sviluppo sostenibile".
Bertin (Presidente)
- Punto n. 17 all'ordine del giorno.
Per la risposta, l'assessora Minelli.
Minelli (PCP) -
La Giunta regionale lo scorso anno, con
la deliberazione n. 446 in data 29 maggio 2020, ha approvato la
presa d'atto dell'avvenuta approvazione della proposta progettuale
concernente le attività nell'ambito dei processi di definizione
delle strategie regionali per lo sviluppo sostenibile da parte del
Ministero dell'ambiente della tutela del territorio e del mare.
La medesima deliberazione ha approvato inoltre la sottoscrizione
dell'accordo tra il Ministero sopracitato e la nostra Regione per
la realizzazione delle attività, prevedendo un onere finanziario
pari a 272.000 euro di cui 210.000 euro quali trasferimento
nazionale e 62.000 euro come partecipazione regionale.
Le attività previste nell'accordo, che ha una durata pari a
diciotto mesi, rientrano nelle competenze dei Dipartimenti
Innovazione e Agenda Digitale e Ambiente.
Si rileva tuttavia che l'accordo è stato registrato ai sensi del
decreto legislativo 123/2011 solo in data 12 novembre 2020 al n.
333, e successivamente il Ministero ha provveduto a dare
comunicazione ufficiale dell'avvenuta registrazione e
dell'erogazione della prima tranche di finanziamento, pari al 40%
della spesa ammessa.
Considerato che l'accordo siglato con il Ministero prende avvio
solo dalla registrazione, la finestra temporale delle attività si
sviluppa quindi tra il mese di dicembre 2020 e il mese di maggio
2022.
Poiché l'efficacia di questo accordo decorre dalla registrazione
da parte dei competenti organi di controllo e quindi dal 12
novembre scorso, le diverse attività non hanno potuto essere
avviate nel corso dell'anno 2020.
Alla luce delle tempistiche dilatate della fase preliminare di
registrazione, peraltro, come è chiaro, non imputabili alla
Regione, non è stato possibile perfezionare le prenotazioni di
spesa per il 2020 attraverso degli impegni vincolanti, mentre le
prenotazioni del 2021 sono state modificate in sede di
riaccertamento ordinario appena concluso, affinché siano
disponibili sull'esercizio finanziario del 2021.
Presso gli uffici competenti sono ora in corso di definizione le
procedure amministrative per l'affido dei servizi necessari
all'attuazione delle attività previste, nel rispetto del
cronoprogramma che rientra nell'accordo.
Per quanto quindi sopra descritto in merito alle sue domande,
collega Distort, si precisa quindi che non è stato impegnato e
liquidato alcun importo nel 2020, perché non era proprio possibile
a causa dei tempi dell'accordo siglato.
La seconda risposta: gli importi inerenti alle prenotazioni di
spesa 2020 non perfezionate sono state riprogrammate nell'anno 2021
e per il corrente esercizio 2021 a oggi non è stato liquidato alcun
importo in quanto sono in corso le procedure amministrative per
l'affido dei servizi previsti.
Presidente -
Consigliere Distort, per la replica.
Distort (LEGA VDA) -
Grazie, Assessore, dalle sue parole
mi risulta che. a questo punto, il nocciolo, tra l'altro del
quesito e dei quesiti, è sapere se la Regione usufruisce di queste
somme statali previste da questo accordo o perde qualcosa per
strada.
Io prendo atto di quanto lei ha espresso nella risposta, che tra
l'altro fortunatamente è registrata e quindi posso anche
permettermi di andare ad approfondire e a rivedere alcuni dettagli
di una materia che, confesso, non appartiene alla mia specifica
formazione, tuttavia è comunque di interesse collettivo il tema
dell'ambiente, il poter pensare di utilizzare una somma proveniente
dallo Stato superiore a 200 mila euro a favore della nostra Regione
per il finanziamento di un'attività strategica di sviluppo
sostenibile, quindi tema nobile e disponibilità provenienti dallo
Stato per la Regione, attraverso, così come era specificato, la
delibera che lei ha citato e che così io avevo citato e avevo
analizzato per quanto riguarda le premesse di questa
interrogazione: la 446 del 29.05.2020, delibera in cui si spiegava
tutto bene con tutti i passaggi e i tempi necessari.
Ora il fatto che l'adempimento di questa delibera e dei passaggi
contenuti in questa delibera dipendesse dalle azioni congiunte,
anche da parte dello Stato, e il fatto che lo Stato si sia espresso
al 12.11.2020, così come lei mi ha detto, quindi a novembre 2020,
in una data molto vicina alla conclusione dell'anno, ciò non toglie
che noi sappiamo benissimo - e lei lo sa ancora meglio di me - che
tutta la struttura regionale e gli uffici competenti sono comunque
strutturati, addestrati se vogliamo usare questo termine, per
mettere in atto tutte le azioni amministrative volte alla messa in
sicurezza di fondi provenienti dall'esterno a favore della nostra
regione.
Io prendo atto di quanto lei mi dice e mi permetto comunque di
svolgere gli adeguati approfondimenti, perché il tema diventa
estremamente importante, così come ho detto, per i contenuti:
l'ambiente.
Tra l'altro lei, Assessore, appartiene a una forza politica che,
mi permetta, strattona un po' l'ambiente come bandiera di
riferimento del proprio partito, per quanto sappiamo benissimo e
fortunatamente che l'ambiente non sia appannaggio di un partito o
di un'area politica, ma l'ambiente è fondamentalmente condizione
sine qua non
per la vita non solo di una società ma di un
intero ecosistema.
Altro punto è capire e verificare che questi fondi siano
regolarmente utilizzabili per la Regione, che nulla sia andato
perso perché, come sappiamo, il mancato utilizzo di somme che sono
messe a disposizione comunque equivale ad un danno erariale.
Quindi, in quest'ottica, noi ci premureremo di svolgere i
necessari approfondimenti nella speranza che riguardo a un tema
così importante e con la disponibilità di risorse esterne
provenienti per la nostra Regione nulla sia andato perso.
