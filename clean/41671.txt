Classificazione
ASSISTENZA SOCIALE
Disabili



Oggetto del Consiglio n. 805 del 10 luglio 2019 - Resoconto
OGGETTO N. 805/XV - Interpellanza: "Atto di proroga dei
componenti delle commissioni mediche per l'accertamento
dell'invalidità civile, dell'handicap e delle condizioni di
disabilità".
Distort (Presidente) -
Punto 9.02 all'ordine del giorno.
Per l'esposizione, la parola al proponente, collega Manfrin.
Manfrin (LEGA VDA)
- Questa interpellanza si pone quale
obiettivo quello di fare chiarezza su un atto che non eccedo nel
definire oscuro e su cui molti hanno taciuto o sorvolato. Stiamo
parlando, come già letto e consegnato, dell'individuazione dei
componenti di commissioni medico-collegiali per l'accertamento
dell'invalidità civile. Con la delibera di Giunta n. 1352 del 20
settembre 2013 era stato pubblicato l'avviso per il rinnovo della
stessa commissione. Questa commissione - lo dico a beneficio di
coloro che ascoltano e che magari non sono eccessivamente ferrati
su queste procedure - è quella che accerta l'invalidità civile,
l'handicap e le condizioni di disabilità e che quindi stabilisce
punteggi e titoli per le categorie protette, per le pensioni di
invalidità, per l'accompagnamento e per tanto altro ancora. Questa
delibera aveva un bando allegato, in cui, fra le altre cose,
possiamo leggere un dato molto interessante: all'articolo 2, comma
1, viene stabilito che le nomine avranno durata dal 1° gennaio 2014
al 31 dicembre 2016 e soprattutto che le commissioni non saranno
automaticamente rinnovabili, questo significa che le suddette
commissioni scadevano il 31 dicembre 2016 e che necessitavano di
uno specifico atto sia per rinnovarle, sia anche soltanto per
prorogarle, pena la validità di quanto deliberato da queste
commissioni ovviamente. Come tutti sappiamo, il 22 marzo 2019 è
stato deliberato, con la DGR n. 355, il nuovo bando e questo
prevedeva l'inizio del funzionamento delle commissioni per il 1°
giugno 2019 e la loro scadenza per il 1° luglio 2022. Guarda caso,
qui non è stata inserita la clausola che non prevede l'automatico
rinnovamento delle commissioni, ma è stata cancellata
in
toto
, lasciando così nel limbo l'effettiva durata, anche se, a
rigor di logica, se una commissione scade un giorno specifico,
appare palese che il giorno successivo non possa più essere
legittimata a deliberare.
Detto questo, veniamo al cuore del problema: tramite gli uffici
ho richiesto di avere la delibera di proroga delle vecchie
commissioni, perché è evidente che dal 1° gennaio 2017 al 31 maggio
2019, ovvero due anni e sei mesi dopo la scadenza delle suddette
commissioni, se non possono essere automaticamente rinnovate, debba
esserci un atto di proroga. Non so se questo sarà un
coup de
théâtre
o se invece arriverà un atto che, in effetti, ci
confermi invece che erano state prorogate, ma gli uffici del
Consiglio da me incaricati - ho la risposta via
mail
- non
hanno ritrovato alcun provvedimento di proroga. Nella certezza che
questo mistero quindi possa essere prontamente risolto e la proroga
ritrovata, le chiedo se effettivamente sia stato emanato un atto di
proroga dei componenti delle commissioni mediche previste dalla
legge regionale 7 giugno 1999, n. 11, preposte all'accertamento
dell'invalidità civile e dell'handicap, ai sensi della legge 5
febbraio 1992, n. 104, e delle condizioni di disabilità ai sensi
della legge 12 marzo 1999, n. 68 e, in caso negativo, quali siano
le motivazioni alla base di tale proroga, senza alcun atto a
supporto della stessa.
Presidente -
Per la risposta da parte del Governo, la
parola all'Assessore Baccega.
Baccega (UV) -
Mi auguro di riuscire a fare chiarezza.
Non c'è nessun lato oscuro. Forse qualche omissione c'è stata, ma
di fatto direi che le commissioni sono state rinnovate in passato
mano a mano che scadevano, quindi in tempi diversi l'una
dall'altra. Infatti la deliberazione che lei cita - la n. 1532 del
29 settembre 2013 - è riferita al rinnovo della commissione medica
Aosta 2, la cui scadenza naturale sarebbe stata appunto al 31
dicembre 2016. Ognuna delle dieci commissioni attive aveva una
scadenza naturale differente. La decisione di procedere al rinnovo
di tutte le commissioni attraverso l'avvio di un'unica procedura,
allineando di fatto tutte le scadenze alla data dello scadere della
Commissione di istanza relativa al "ricorso Sordi" (di cui l'ultima
era scaduta era il 19 aprile 2019), è stata dettata dalla necessità
di rispettare il carattere cogente del principio di rotazione degli
incarichi dei componenti delle commissioni stesse. Secondo le
indicazioni del piano nazionale anticorruzione è un dato di fatto
che la rotazione dei componenti delle commissioni è da considerarsi
misura organizzativa preventiva, finalizzata a limitare il
consolidarsi di relazioni che possano alimentare dinamiche
improprie della gestione amministrativa, conseguenti alla
permanenza nel tempo di determinati dipendenti o incarichi nel
medesimo ruolo o funzione. Dunque era importante e fondamentale
questo percorso e andava sicuramente rispettato. Come, in effetti,
si sarebbe potuta consentire la rotazione se i componenti delle
altre commissioni che erano in carica in una commissione non
potevano presentare la domanda per la commissione in rinnovo, se
non dando l'autorizzazione al rinnovo sulla stessa. Quindi veniva
meno sicuramente il principio della rotazione.
La decisione di procedere a un unico avviso delle motivazioni
che avevano determinato tale scelta amministrativa e della
conseguente proroga dell'incarico è stata data ad ogni componente
effettivo e supplente delle dieci commissioni attraverso una nota
raccomandata con ricevuta di ritorno, protocollo n. 34729 del 6
novembre 2017. Non è un atto pubblico, ma è una comunicazione che
gli uffici hanno inoltrato a tutti i componenti delle dieci
commissioni. Prima di tale nota l'ufficio aveva incontrato, nel
mese di giugno 2016, tutti i presidenti delle dieci commissioni
condividendo la proposta di procedere allo scadere della
Commissione "ricorso Sordi" sopraricordata. Un rinnovo di tutte le
commissioni in modo univoco attraverso un unico avviso. Gli uffici
dicono che nessuno di essi, in tale occasione, aveva espresso dubbi
o contestazioni aderendo a quanto proposto dall'ufficio. Questo mi
sono trovato. Nel frattempo comunico che i tre decreti che sono
stati trasmessi al Presidente della Giunta per la firma e che sono
stati firmati riguardano le Commissioni Aosta 1, Aosta 2 e Aosta 5,
le quali potranno cominciare a lavorare. Per quanto concerne le
altre due Commissioni, c'è una situazione di
stand-by
in
quanto ci sono delle rinunce e mancano alcune firme di accettazione
perché alcuni medici sono in vacanza.
Presidente -
Per la replica, la parola al collega
Manfrin.
Manfrin (LEGA VDA)
- Assessore, io apprezzo il suo
tentativo di cercare di coprire tutta una serie di manchevolezze
del passato, che ovviamente non ricadono in capo a lei, Assessore -
questo voglio assolutamente dirlo, anzi lei ha proceduto al rinnovo
delle commissioni e di questo le va dato atto -, però io non posso
accontentarmi del fatto che una Pubblica Amministrazione, che
dovrebbe fare, anzi che fa un avviso pubblico di selezione, dica
che le commissioni sono state rinnovate con una comunicazione ai
diretti interessati, una comunicazione privata. Queste sono
commissioni pubbliche e per essere prorogate... e ripeto quanto
scritto all'articolo 2, "Durata e compensi", dell'avviso di
selezione del 20 settembre 2013, viene scritto: "
le nomine
effettuate a seguito del presente avviso avranno durata dal 1°
gennaio 2014 al 31 dicembre 2016 e non saranno automaticamente
rinnovabili
". Significa che, per rinnovarle, c'è bisogno di un
atto pubblico, non si deve mandare una raccomandata al diretto
interessato della commissione dicendo: "sei prorogato fino a...".
Mi pare evidente che quanto deciso dalle commissioni - e mi spiace
doverlo dire - durante i due anni e mezzo di proroga, che nessuno
ha mai deliberato, è a forte rischio di essere invalidato. Immagini
lei una commissione che lavora senza avere la legittimità di farlo,
senza un atto di proroga ufficiale da parte della Pubblica
Amministrazione.
Mi pare che siamo di fronte a una sesquipedale violazione delle
norme che regolano la nostra istituzione, anche perché, Assessore,
anche qui le faccio un appunto: le non ha fatto altro che ripetere
- ma so che non lo dice perché l'ha scritto lei, ma perché glielo
hanno comunicato gli uffici - quanto era già stato balbettato in
passato, ovvero "per il principio di rotazione dobbiamo aspettare
che finiscano tutte le commissioni". Scusate, ma non è chi sta
nella commissione 1 deve andare nella commissione 2, di
professionisti che possono partecipare alle commissioni ce ne sono
tanti, quindi non è che io devo dire: "fino a quando non è esaurita
l'una, non posso far partecipare all'altra". Di professionisti, di
medici che possono partecipare alle commissioni ce ne sono tanti,
quindi se io voglio rinnovare, faccio un avviso pubblico e chi
vuole partecipare partecipa, non aspetto che scada una e poi che
scada l'altra. Io trovo molto grave che si giustifichi questa
mancanza, trovo che anche soltanto l'idea di vedere comunicare ai
diretti interessati - "tu sei prorogato fino a..." - senza darne
pubblico avviso sia decisamente foriera di problemi.
Io, Assessore, la prego di fare chiarezza, la prego,
eventualmente, di aprire anche un'inchiesta interna per comprendere
quali sono state le responsabilità. Si sono succeduti diversi
Assessori alla sanità, tra cui il Presidente che le siede a fianco
e che era in carica, mi pare, proprio quando ci fu la scadenza
delle commissioni originarie e da allora non si sa più nulla. Su
questo punto chiaramente io non lascerò cadere tutto nel vuoto, ma
su questo faremo numerosi approfondimenti. Mi spiace davvero
prendere atto del fatto che qualcuno forse ha inteso che la
Pubblica Amministrazione fosse cosa a sé e non invece di tutti i
cittadini.
Dalle ore 10:20 riassume la presidenza la Presidente
Rini
.
