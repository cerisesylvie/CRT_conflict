Classificazione
INDUSTRIA
LAVORO



Oggetto del Consiglio n. 2051 del 12 luglio 2006 - Resoconto
OGGETTO N. 2051/XII - Provvedimenti per scongiurare il
fallimento della Tecdis Tectel di Châtillon e futuro dello
stabilimento e delle maestranze della Tecdis di Châtillon.
(Interrogazione e interpellanza)
Interrogazione
Appreso dagli Organi di stampa che la prima asta per la
vendita dello stabilimento del Gruppo Tecdis Tectel di Châtillon è
andata deserta;
Osservato che saranno posti in Cassa integrazione quasi tutti
i dipendenti dello stabilimento;
Richiamato il fatto che la maggior parte dei dipendenti
resisi disponibili a lavorare in azienda durante il periodo di
Amministrazione Straordinaria non ricevono regolarmente lo
stipendio da tre mesi;
Ritenuto opportuno sapere quali iniziative ha assunto il
Governo regionale in riferimento alla vicenda in esame;
il sottoscritto Consigliere regionale
Interroga
l'Assessore competente per sapere:
1) quali iniziative ha assunto il Governo regionale a favore
dei lavoratori del Gruppo Tecdis Tectel per scongiurare il
fallimento della società stessa e il licenziamento delle
maestranze.
F.to: Venturella
Interpellanza
Premesso che:
- nell'ambito della procedura di offerta di Tecdis e Tectel
non è pervenuta - nel termine del 23 giugno scorso - alcuna
manifestazione di interesse da parte di alcun imprenditore;
- il Sig. Takashi Odagyma - presidente del gruppo giapponese
Nakan - ha incontrato più volte il presidente della Regione Caveri
e l'assessore regionale delle Attività Produttive La Torre in
relazione alla possibile partecipazione del suo gruppo
imprenditoriale al bando di assegnazione delle suddette
aziende;
- rispondendo a una recente interpellanza del gruppo
consiliare scrivente, l'assessore regionale delle Attività
Produttive aveva affermato che "la giapponese Nakan ha formulato
una serie di richieste che vanno dall'esenzione fiscale
all'esenzione contributiva sui costi del personale e al prezzo
simbolico per l'acquisto della società. Il piano prevede - ha
precisato La Torre - in una prima fase, l'assunzione di 155 persone
su due turni". Egli ha inoltre aggiunto che "Nakan ha affermato che
la nostra regione è per lei strategicamente importante, ma questo
non in alternativa all'operazione Tecdis";
- c'è un'ampia e preoccupata attesa per il futuro dello
stabilimento di Châtillon e dei suoi lavoratori;
ciò premesso, i sottoscritti Consiglieri regionali
Interpellano
l'Assessore delegato per sapere:
1) se, alla luce del bando andato deserto, le sue
dichiarazioni riportate in Premessa sono il frutto di una fervida
fantasia oppure se hanno un minimo di fondamento;
2) se - dopo il 23 giugno - ha avuto occasione di incontrare,
anche solo in sede conviviale, o comunque sentire il Sig. Takashi
Odagyma per avere una conferma di quella volontà che il Presidente
del gruppo Nakan avrebbe manifestato qualche mese fa;
3) se, al di là del rapporto personale con il Sig. Takashi
Odagyma, ha qualche intendimento più concreto in merito al futuro
dello stabilimento di Châtillon: in caso affermativo, di che cosa
si tratta e come ritiene di procedere;
4) se il pagamento degli stipendi ai lavoratori in attività e
degli anticipi della cassa integrazione a quelli non occupati sta
procedendo regolarmente oppure se vi sono ritardi.
F.to: Tibaldi - Frassy
Président
- La parole au Conseiller Tibaldi.
Tibaldi (CdL)
- Partiamo da un fatto, il fatto certo: il
23 giugno scorso il primo bando nell'ambito della procedura di
offerta di "Tecdis" e "Tectel" è andato deserto. Il fatto certo è
che ci si aspettava almeno un concorrente, almeno un candidato
propenso a rilevare l'azienda e a gestirla: questo è il fatto.
Veniamo all'antefatto: per 4-5 mesi siamo stati letteralmente
sommersi da dichiarazioni, annunci, interviste e quant'altro
dell'ipotetico candidato giapponese "Nakan", che sarebbe stato
disponibile ad accollarsi la gestione di "Tecdis". Questo antefatto
ha avuto dei protagonisti, non siamo stati certamente noi
nell'ambito di questo Consiglio a dire che ci sarà un soggetto
giapponese pronto ad assumere le redini di "Tecdis", ma è stato
annunciato dal Presidente Caveri e dall'Assessore La Torre. Gli
incontri ai quali ha partecipato il Presidente sono stati 2, se le
nostre date non sono errate, il 10 febbraio e il 2 maggio, almeno
uno è un incontro al quale ha partecipato anche l'Assessore La
Torre. Intorno a questi 2 incontri c'è stata questa ridda di
articoli e notizie pubbliche che hanno creato delle aspettative in
capo a chi? Innanzitutto a chi lavorava lì dentro. Sono 240 persone
che lavoravano fino a qualche giorno fa a ranghi ridotti, oggi sono
tutti in cassa integrazione perché c'è anche il post fatto: è
giunta oggi notizia sui giornali che la "Tecdis" è obsoleta e i
Giapponesi rinunciano. Questo è il risultato di un terzo incontro
che hanno avuto i vertici regionali con questo potenziale
candidato, che ora non è neanche più candidato.
Abbiamo fatto un'interpellanza che è ricca di provocazioni, ma
volutamente, perché lei, Assessore, è il titolare di certe
dichiarazioni che hanno venduto "fumo", hanno illuso i lavoratori e
hanno creato queste aspettative che alla fine sono diventate
delusioni. Lei non abita a Châtillon, ma là il clima è alquanto
teso. È vero che ha partecipato a qualche Assemblea, avrà visto
qualche delegazione sindacale, ma vi sono famiglie non solo
residenti in loco, ma anche nel territorio circostante che sono
fortemente preoccupate, perché hanno confidato nelle parole che i
"media" hanno divulgato, ma i giornalisti hanno divulgato le parole
che voi avete pronunciato. Naturalmente alcune di queste parole ci
siamo permessi di riportarle in premessa:
"la giapponese Nakan
ha formulato una serie di richieste che vanno dall'esenzione
fiscale all'esenzione contributiva sui costi del personale e al
prezzo simbolico per l'acquisto della società..."
e questo
peraltro non è nemmeno previsto... abbiamo scoperto con il
Commissario Cassinelli che è stato ospite di un'audizione in IV
Commissione.
"... il piano prevede..."
- ha precisato
l'Assessore La Torre -
"... in una prima fase, l'assunzione di
155 persone su due turni"
. Non crediamo che l'Assessore sia un
visionario, pensiamo che abbia completa capacità di intendere e di
volere, di conseguenza possa dirci da dove ha tirato fuori questa
cifra: 155 persone assunte in una prima fase. È agli atti dei
verbali consiliari, naturalmente non sono cifre che ci inventiamo,
allora vorremmo capire se si tratta anche qui di un problema
linguistico, se avete difettato nei rapporti di interpretariato con
l'interlocutore giapponese, se non eravate dotati di questo
interprete che potesse tradurre in maniera autentica e anche
immediata le volontà manifestate, oppure se si tratta di
qualcos'altro, perché oggi il sogno è svanito e ci sono 240 persone
fortemente arrabbiate, oltre che preoccupate. Sappiamo che avete
prospettato altre soluzioni con questo interlocutore giapponese, ma
su tale argomento torneremo dopo, anche perché lei ci dirà qualcosa
di più adesso, ci dirà se i futuri incontri confermeranno una
volontà di fare qualcosa. Ci aveva detto anche che il rapporto con
il Sig. Takashi Odagyma, quello che lei ha definito innominabile...
questo rapporto così pacioso da "tarallucci e vino" si concretizza
in un qualcosa di economico più concreto nell'ambito dell'azienda
in fase di dismissione di Châtillon. Le diciamo che l'audizione con
l'Avvocato Cassinelli, Commissario straordinario di "Tecdis", in IV
Commissione è stata particolarmente illuminante, penso che abbiamo
potuto acquisire una serie di elementi che sono molto importanti
per una valutazione complessiva della vicenda; una vicenda che è
nata all'insegna dell'ottimismo o, meglio, dell'illusione, ma è
finita con una profonda delusione. Aspettiamo la sua risposta e ci
riserviamo una replica.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Anzitutto faccio subito richiamo a quella
filosofia che mi ha riconosciuto il collega Frassy nel suo
precedente intervento, per dire che è proprio la filosofia del
privato che oggi ci troviamo ad affrontare e la filosofia del
privato è quella che passa attraverso il ragionamento del
"business". È evidente che, al di là delle cose che ci diremo e
sull'attenzione che porteremo sul problema di questi lavoratori che
devono essere assolutamente tutelati, è fondamentale capire che
l'evoluzione di un rapporto fra un ente o i sindacati... o comunque
un interlocutore che si confronta con un privato molte volte si
trova a dover fare i conti con questa posizione molto chiara del
privato - in questo caso la "Nakan" - che parla di "business".
Perché c'è questo passaggio che lei ha giustamente sottolineato e
che ho apprezzato... quando lei dice: "c'era quasi una sorta di
trasparire di disponibilità amichevole?". In effetti perché io e
anche il Presidente avevamo rilevato che il Presidente della
"Nakan", Odagyma in più di un'occasione aveva espresso, per una
serie di motivazioni sue personali, un'attenzione particolare agli
aspetti sociali. È chiaro che questa attenzione agli aspetti
sociali espressa da lui in più di un'occasione era stata ripresa
dai suoi collaboratori, che di fatto ogni volta richiamavano i
conti: il famoso "business".
Faccio questa breve premessa per dire che la storia è molto
lunga, non parte da quest'anno, ma dall'anno scorso e io la conosco
in parte; per la parte che conosco non solo mi assumo la
responsabilità, ma vi spiego cosa è successo. Vi è stato questo
incontro del 10 febbraio - quello che lei ha citato nelle mie
risposte dell'8 e del 9 marzo in Consiglio - a cui non ho
partecipato, ma di cui ho conoscenza: non vi ho partecipato perché
sono entrato in carica il 28 febbraio o il 3 marzo, non cambia di
molto. Mi sono trovato quindi nel pieno della crisi di questa
situazione di cui ci stavamo preoccupando, tant'è vero che l'8 e il
9 marzo alle vostre attente osservazioni che giustamente portavano
l'attenzione su tale problema rispondevo dicendo le cose che
acquisivo dalla situazione di cui prendevo atto. Devo dire, non per
difendere la situazione che mi veniva trasmessa... nella prima
riunione del 10 febbraio "Nakan", al di là del fatto che bisogna
ripetere che esiste una procedura che è quella commissariale legata
ad un percorso che il Dott. Cassinelli doveva tutelare e ha
fatto... presentava alcune valutazioni e faceva alcune proposte che
lei ha elencato e che io riporto, come può vedere se va a
riprendere il discorso che è stato fatto in quest'aula, in quanto
loro valutazioni e loro proposte. Proposte che, fra l'altro - e mi
dispiace che, quando si legge un testo registrato, non si possono
cogliere le intonazioni del parlare e quindi le interpretazioni dei
percorsi di voce -, io leggevo con estrema perplessità, perché fra
le cose che lei ha detto ve ne sono alcune che sono assolutamente
inconciliabili con le disponibilità che ha una Regione. Non credo
che una Regione possa decidere o riconoscere che non si pagano più
le tasse sul lavoro; vi sono delle cose che uno legittimamente può
chiedere, tanto più quando viene da una nazione extraeuropea e
magari pensa che qui vi possono essere delle regole diverse, e noi
ne abbiamo preso atto.
Passando sempre in questa fase che mi vede protagonista dal 10
febbraio all'incontro successivo di maggio... si verifica che
nell'incontro di maggio la "Nakan" stessa si presenta con una
posizione diversa, perché non sostiene più le cose che ha detto il
10 febbraio, ma sostiene una comparazione fra i costi europei, fra
i Paesi che si pongono sul mercato e che svolgono questo tipo di
attività e quindi valutazioni in merito alla convenienza o meno di
procedere su tali ragionamenti. Come conseguentemente vi riporterò
su delle altre interpellanze che furono fatte... lei troverà nelle
mie osservazioni - credo di averne mandato una copia a lei,
estrapolando quello che ritenevo più significativo - che noi non
abbiamo voluto né chiudere una porta, né aprirla del tutto, anche
per rispetto delle procedure del Dott. Cassinelli. Fra l'altro, qui
vorrei fare una precisazione in merito a tali procedure: la legge
gli affidava e gli affida la gestione amministrativa di questa
società, quindi capite che non solo noi abbiamo il dovere di essere
esterni alla gestione del bando di gara, come abbiamo precisato in
altre interpellanze, dove leggevamo le precisazioni che il Dott.
Cassinelli di volta in volta ci forniva, ma nemmeno siamo mai
potuti entrare nel merito di come veniva gestita l'azienda nella
fase commissariale e vi faccio un esempio: siamo arrivati a
scoprire solo ieri che c'è una problematica legata all'energia
elettrica. Come? Si potrebbe chiedere. C'è una lettera di ieri
della "Deval"... che fa presente che, poiché la "Deval" ha delle
responsabilità di tipo gestionale nei suoi contratti, in merito
alle sue procedure, essendo che i contratti non sono più pagati da
"tot" tempo e sono entrati in un contenzioso di un certo tipo, essa
deve staccare la corrente. Conseguentemente ci siamo preoccupati di
andare a vedere se attraverso un altro gestore, che in questo caso
potrebbe essere "CVA", era possibile fare degli allacciamenti
provvisori. Io scopro che "CVA" è già stato gestore dei contratti e
non può più gestirli perché già è passiva rispetto a una serie di
fatture, che non sono mai state pagate. Questi sono dei
particolari, non per prendere le distanze dalla "gestione
Cassinelli" ma, visto che ci sono dei compiti precisi che bisogna
assolvere, bisogna riportare ognuno alle competenze che ha. La
Regione allora ha la competenza e il dovere di essere credibile e
di sostenere i lavoratori, perché la cosa su cui voglio focalizzare
l'attenzione è proprio la situazione di disagio dei lavoratori, su
cui dobbiamo impegnarci, però devo dire con chiarezza che ognuno
deve assumersi le proprie responsabilità, perché la gestione
commissariale aveva il compito di traghettare a una vendita. Questa
vendita oggi non sta accadendo, noi non eravamo a conoscenza della
partecipazione per legittimo segreto istruttorio delle procedure
che il Commissario aveva posto in atto per accaparrare possibili
partecipanti; noi quello che potevamo fare era scrivere una lettera
al Commissario Cassinelli, che è agli atti, dove si dice che la
Regione si metteva a disposizione nei confronti di tutti i
possibili partecipanti in uguale misura, garantendo tutte le
migliori facilitazioni possibili consentite dalla legge.
Torniamo alla "Nakan". La "Nakan", che si muove con quella
logica che bene ha ricordato il collega Frassy, in questo periodo
che va dall'incontro del 10 febbraio a quello del 2 maggio e poi a
quello dell'11 luglio, passando da delle proposte che avevano dei
fondamenti di poca realizzazione a delle proposte di comparazione
dei costi, infine al terzo incontro per una serie di ragioni, per
la filosofia che lei ha detto del privato, arriva a dire che il
"business" non c'è e lo ha detto con estrema chiarezza, quindi la
"Tecdis" alla "Nakan" non interessa. Cosa è rimasto? Non sono
rimaste certo le chiavi di uno stabilimento che mai nessuno ha dato
a nessuno, non sono rimasti certo gli impegni che nessuno ha preso
da nessuna parte, perché nessuno ha aperto una porta e nessuno l'ha
chiusa, come risulta dalle mie dichiarazioni nel Consiglio
precedente, è rimasto solo un rapporto corretto di persone che si
stanno impegnando: sindacati, Comune di Châtillon, Regione, insieme
come è accaduto all'ultima riunione, e che dicono: "abbiamo capito
che nella "Tecdis" per voi il "business" non c'è". Sappiamo che la
"Nakan" sta attraversando una fase difficile, perché ci hanno
spiegato che si stanno quotando in borsa in Giappone, pertanto non
possono fare delle operazioni di un certo tipo se non sono
comprovate da interessi chiari; loro agiscono con questa ottica, è
l'ottica del mercato, è crudele me ne rendo conto, ma noi,
aggrappandoci anche alle parole del Dott. Odagyma, abbiamo detto:
"valutate quanto meno se nei vostri percorsi di "business" una
parte di quello che facciamo può essere ancora recuperato"
.
Loro hanno detto che ci penseranno. È una risposta interlocutoria,
non vogliamo creare nessuna aspettativa perché ogni volta che
qualcuno cerca di fare qualcosa sembra quasi che lavora contro!
L'altra volta eravamo rimasti perplessi quando eravamo stati
attaccati, che avevamo detto:
"prima di dire che la Valle
d'Aosta non vi interessa, fatevi un giro, magari vedete qualcosa
che vi piace"
. Lo so, può essere minimale, ma è il tentativo di
tenere ancorato un possibile soggetto che può dare del lavoro. In
questa ottica abbiamo avuto una risposta che è forse un po' più che
interlocutoria, perché c'è anche una disponibilità del Presidente
Odagyma di tornare il 28 luglio e questo mantiene quel filo su cui
intendiamo lavorare per tentare di mantenere una certa operatività
delle maestranze della "Tecdis".
A lato di questo c'è tutto un altro lavoro che parte da due
presupposti: il primo, che dobbiamo affrontare i percorsi delle
imprese che entrano in difficoltà attraverso dei percorsi
legislativi chiari, che mettano queste aziende in una condizione di
viaggiare su un binario tale che fin da subito si possano contenere
i danni. Come mi ero già impegnato in un altro Consiglio, dove mi
ero preso un mese di tempo, ma questo è accaduto 20 giorni fa, il
mese sta scadendo, ma io conto per la fine del mese di poter
discutere all'interno delle Commissioni questa ipotesi. Una legge
di questo tipo non sarebbe sufficiente, intanto una legge di questo
tipo deve avere una costruzione molto attenta e una serie di pareri
motivati, perché è una legge che si confronta con l'Europa in
quanto sfiora il discorso degli aiuti, ma io sono ottimista e vi
ripeto che l'impegno del mese conto di mantenerlo. Una legge di
questo tipo ha senso se viene accompagnata da una legge che tuteli
meglio la difesa dei lavoratori, perché oggi esistono leggi statali
che garantiscono il percorso della cassa integrazione ed è
importante su questo che la volontà che abbiamo espresso insieme al
Presidente Caveri di fronte ai sindacati di svolgere un'azione
immediata nei confronti del Governo, con un incontro che stiamo
programmando con grande difficoltà con il Ministro Bersani - so che
il Presidente ci è quasi riuscito, dovremo averne conferma e, non
appena l'avremo, ve lo diremo - per andare a sollecitare
direttamente dal Ministro, attraverso un'opera che speriamo faccia
anche il Dott. Cassinelli, di bandire un'ulteriore gara con due
obiettivi fondamentali: il primo è una tutela immediata dei
lavoratori in merito alla cassa integrazione, perché sappiamo che
per come è costruita oggi la situazione nel mese di novembre la
cassa di integrazione potrebbe venire meno e questo lo riteniamo
inaccettabile, un ulteriore bando di gara dà invece una garanzia
comunque di un'apertura successiva di cassa integrazione almeno
fino al mese di marzo-aprile: questo è il minimo che dobbiamo
cercare oggi di portare a casa per tranquillizzare queste persone
che vivono in uno stato d'ansia. Il secondo obiettivo è quello di
andare a ricreare, e non voglio fare critiche al Dott. Cassinelli,
magari non essendo meno rispettosi delle procedure, ma essendo più
visibili come Regione - non so se ci è consentito, ma dobbiamo
farlo lo stesso -, vedendo se riusciamo noi a fare noi quello che
il Commissario forse ha fatto poco, cioè andare a promuovere di più
per portare in un secondo bando di gara qualche "competitors", non
dimenticando che cerchiamo ancora di dialogare con "Nakan" per
vedere se parallelamente riusciamo ad agganciarli su alcune delle
operatività per mantenere dei posti di lavoro. Questo è il piano di
tutela: portare avanti delle norme legislative più chiare che
permettano alle imprese di essere instradate in un percorso di
trasparenza che li sostenga nella fase di difficoltà, portare
avanti una legge che tuteli meglio la dignità dei lavoratori, in
questo caso lavoratori che da troppo tempo vivono una situazione di
incertezza; portare a casa un bando di gara che dà gli obiettivi
che abbiamo detto e questo lo faremo attraverso il discorso con il
Ministro Bersani, non creare false illusioni perché la situazione
della "Tecdis" è gravissima: siamo al livello - ripeto - di
staccare la presa della corrente, e su questo ci stiamo muovendo,
ma non riusciamo ad agire, perché le leggi della "Deval" - che, in
quanto partecipata da "Enel", deve dare conto ai suoi azionisti -
sembra siano irreversibili; pertanto la preoccupazione è quella che
questo stabilimento possa trovarsi in ogni caso in una situazione
di grande incertezza.
Le cose che vi ho detto sono quelle che sono, non vi ho nascosto
niente, non vi avevo nascosto niente prima; se abbiamo peccato di
ottimismo, credo che il tentativo di pensare in positivo in questa
Regione non possa essere visto come un difetto, come pure il
tentativo di impegnarsi e non sempre avere la fortuna di portare a
casa dei risultati e nessuno più di noi, di voi e di altri sarebbe
stato contento che a questo bando qualcuno avesse partecipato e non
possiamo che essere tutti dispiaciuti che nessuno abbia
partecipato. Il fatto che qui una volta per tutte si dica con
chiarezza che le responsabilità devono essere assunte e i soggetti
che se le assumono devono essere individuabili, quindi il Dott.
Cassinelli ha le sue responsabilità, noi abbiamo le nostre e la
"Nakan" ha le sue per quello che ha detto... ma l'importante è che
la trasparenza sia tutelata. Credo che questa trasparenza, anche
con la mia risposta, ci sia; penso che le vostre interpellanze e
interrogazioni siano utili, perché permettono a tutti di "sentire"
la chiarezza che si deve avere su tale argomento, quindi vi
ringrazio per le vostre iniziative. Non credo che su queste cose si
voglia cercare della polemica, perché non è la polemica che serve
né a noi, né a nessun altro, perché quello che serve è che insieme
si trovino delle soluzioni e se avete delle indicazioni
costruttive, quindi indicazioni su come muoversi, su aziende da
contattare... cose che a noi non competerebbero perché dovrebbe
essere il Commissario che le fa, però io dico che dobbiamo superare
i limiti consentiti. Dopodiché dico che solo così avremo fatto
un'opera di servizio per tutte queste persone che sono lì, persone
che il nostro ufficio ha sempre ricevuto e ha cercato, nel limite
della nostra competenza, di tenere informate dei rapporti sindacali
che sono stati mantenuti costantemente, degli incontri con il
Comune che sono stati sempre aggiornati, credo che in questo
ambito, se c'è una volontà comune, insieme, con quell'ottimismo che
abbiamo cercato di mettere, potremo dare delle risposte più
positive ai lavoratori e ai cittadini valdostani.
Président
- La parole au Conseiller Venturella.
Venturella (Arc-VA)
- Ripercorrendo le tappe che ha ben
percorso il collega Tibaldi su ciò che è successo in questo ultimo
mese, l'asta deserta, la "Nakan" che sparisce, che dice di trovarsi
di fronte a un'azienda obsoleta, volevo però tornare sulla difesa
dei lavoratori, sulla difesa del loro salario e dei loro giusti
diritti. Ho avuto dai lavoratori delle informazioni su qual è il
loro prospetto... di ciò che prendono: luglio-agosto 2005 hanno
preso un anticipo e luglio-agosto non sono stati ancora saldati,
stanno aspettando ancora lo stipendio di aprile, maggio e giugno. È
chiaro che di fronte a una situazione del genere, gravissima, le
sue parole, Assessore, sul fatto che a breve avrete un incontro con
il Ministro Bersani ci riempie di speranza. Il problema è un altro
ancora però: faccio riferimento alla legge regionale n. 4/2005, non
so per quale meccanismo, forse per una questione di tipo
procedurale, l'anticipazione dei trattamenti di cassa integrazione
guadagni non riguarda tali lavoratori, vengono esclusi e quindi è
un ulteriore problema che si aggiunge a questi già gravi problemi;
per cui i lavoratori della "Tecdis", proprio per questi meccanismi
di asta deserta, il fatto che non è compresa nella fattispecie
della legge regionale n. 4 la mobilità, non hanno neppure
l'anticipo.
Personalmente credo che di fronte a questa grave situazione del
gruppo "Tecdis" e "Tectel", ma che riguarda anche la "Rossignol",
le "Industrie Plastiche S.r.l."... annuncio che, oltre a trattare
questo argomento, abbiamo depositato una risoluzione su ciò che è
successo a Issogne con il titolare che è scomparso... dovremmo
prima o poi occuparsi di ciò che da più parti viene abbozzato, in
poche realtà da bozza viene trasformato in provvedimento
legislativo, quello del reddito di cittadinanza. Credo che dovremmo
superare i rispettivi confronti di tipo ideologico rispetto a
questo provvedimento, che è il reddito di cittadinanza, e far sì
che non solo ai lavoratori del gruppo "Tecdis" e "Tectel" sia
garantito questo reddito ma, dato che abbiamo una crisi strutturale
riguardante anche altri settori, non solo quello industriale, fare
in modo che forte arrivi il richiamo ad occuparci finalmente del
reddito di cittadinanza, che potrebbe essere una soluzione a questi
problemi.
Président
- La parole au Conseiller Tibaldi.
Tibaldi (CdL)
- Ci stupisce l'ingenuità manifesta
dell'Assessore La Torre nel dirci che si trova un foglio di appunti
del precedente Assessore Ferraris in merito alla "questione Nakan-
Tecdis" e, interrogato sull'argomento, viene qui e lo legge
pedissequamente, senza sapere se esiste un piano, se quello che è
scritto è vero o falso, tenendo presente che il suo predecessore
lei lo ha avversato fino al giorno prima (ricordo il suo intervento
sulla politica industriale portata avanti dall'Assessore Ferraris).
A parte questo, dopo che lei ha avuto questo rodaggio problematico,
è entrato nella pienezza delle sue funzioni e avete incontrato
l'interlocutore "Nakan". Lei ha detto:
"con il tempo ho moderato
i termini che ho utilizzato"
... io le lascerò agli atti, ho
fatto trascrivere dall'efficace e competente Ufficio della stampa
del Consiglio regionale il servizio del TG3 della "RAI" del 3
maggio delle 14.30 e delle 19.00, il titolo già in apertura recita
"Speranza Nakan" con la foto di "Tecdis", non è suo il titolo.
"Domanda: "Tecdis", la speranza viene dal Giappone non solo
per la "Tecdis", il futuro industriale della Valle d'Aosta sembra
che abbia un'impronta giapponese.
Risposta: credo si possa dire "sì" con cauto ottimismo, oggi
c'è stato un incontro molto proficuo con il Presidente della
"Nakan", che ha espresso una volontà giapponese di investire in
Valle d'Aosta, credo che questa sia la risposta più convincente per
tutti.
Domanda: come si può immaginare un futuro di collaborazione
con i Nipponici?
Risposta: oggi abbiamo però scoperto che in Valle d'Aosta
possiamo essere attrattivi, i Giapponesi si sono resi disponibili,
quindi lo ritengo molto positivo. Sì, abbiamo scoperto che loro
sono dei lavoratori importanti... l'aspetto umano e la
professionalità dei nostri dipendenti, ma soprattutto la qualità
dell'ambiente e della vita... questo ci ha fatto riflettere e ci
rendiamo conto sempre più che la Valle d'Aosta è una grande risorsa
in tutto il suo insieme e quindi siamo cautamente
ottimisti".
Non ho dietro gli articoli de "La Stampa", non parliamo de "La
Vallée", quello che hanno titolato in merito all'esito di
quell'incontro, ma ricordo che c'erano delle dichiarazioni
roboanti. Assessore, un Consiglio: prudenza e discrezione; finora
avete creato i presupposti perché non vi fosse alcun candidato. Se
la Regione è proprietaria dell'immobile e ha un ruolo delicato
nell'ambito di questa asta, è naturale che, se un candidato viene
ricevuto, si dice che presenta un piano che poi si scopre non
esistere, che potrebbe avere determinate esenzioni o benefici di
carattere fiscale, o contributivo o energetico, dissuade altri
candidati; tanto che lo stesso Dott. Cassinelli ha fatto capire che
non spettava a lui dirlo, ma lui era il titolare di una procedura
ad evidenza pubblica, quindi se parallelamente c'era un altro
interlocutore proprietario degli immobili che trattava meglio un
candidato rispetto agli altri, lasciava agli altri le deduzioni. La
stessa cosa a maggior ragione, pensate come ci può essere
attrazione per la "Tecdis" di Châtillon se la Regione gli propone
Pont-Saint-Martin! Ma chi va ad accollarsi un'azienda come la
"Tecdis" di Châtillon se a Pont-Saint-Martin c'è uno stabilimento
già libero senza problemi di carattere finanziario, di dimensioni
ottimali e logisticamente collocato meglio rispetto ai grandi poli
produttivi italiani? Voi avete creato i presupposti per una
turbativa d'asta, voi siete responsabili di una turbativa d'asta in
questa vicenda e dovete rendervene conto e assumervi le
responsabilità!
È credibile che vi siate visti 2 volte con il titolare di
"Nakan" e non abbiate uno straccio di carta in mano? E lo ricevete
il 28, se questa è la sua affidabilità? Per cosa farvi dire: che
neppure a Pont-Saint-Martin gli interessa? Adesso avete rilasciato
dichiarazioni che sono interessati a Pont-Saint-Martin, le abbiamo
lette, sono qui, sono scritte, l'ANSA è stata la prima che ha fatto
il lancio e poi lo riprenderanno i giornali! Non si può gestire la
cosa pubblica in questa maniera così disinvolta ed incauta! Se lei
ha peccato di ingenuità quando si è preso il pezzo di carta
lasciato dall'ex Assessore Ferraris, che se ne andava con la
"valigetta", e lo ha letto pedissequamente in aula a noi che
abbiamo fatto un'interrogazione, la seconda volta ha fatto
dichiarazioni di suo pugno e che facevano intendere che "Nakan"
sarebbe stata la speranza per la salvezza di "Tecdis",
dichiarazioni purtroppo clamorosamente smentite dal bando d'asta
andato deserto il 23 giugno. Come la chiamiamo questa? Turbativa
d'asta! Tali dichiarazioni sono state fuorvianti e c'è da dire che
la Regione, se ha guardato con attenzione "Nakan", ha veramente
"schienato" "Tecdis", perché il Commissario straordinario aveva
chiesto alla Regione un minimo di interesse - e qui vi sono i
colleghi della IV Commissione che hanno partecipato come me
all'audizione -, cioè che liquidasse un finanziamento per la
ricerca di 320mila euro già istruito. Non erogabile perché "Tecdis
" non ha pagato i contributi ai dipendenti, anche se la legge
regionale non subordina l'erogazione al pagamento di questi oneri.
Vi hanno chiesto di aiutarla a risolvere il problema elettrico, sul
problema elettrico lei ha fatto un cenno ma, nonostante
l'interessamento del Presidente Caveri e suo, "Deval", che è anche
partecipata dalla Regione, non ha "mosso un dito ". Vi hanno
chiesto che "Tecdis" fosse introdotta presso qualche istituto di
credito locale per attivare qualche linea di credito di soccorso.
Li avete presentati a "BCC" e, non appena li avete presentati,
"BCC" gli ha chiuso la porta in faccia! Queste sono le attenzioni
che in fase ormai di agonia terminale sono state rivolte dalla
Regione a "Tecdis", parallelamente c'è questa manfrina con "Nakan".
Assessore, lei e il Presidente Caveri avete messo il sigillo di
questa turbativa macroscopica, della quale vi assumete le
responsabilità! Adesso spiegatelo voi a Châtillon perché a "Nakan"
non interessa più venire lì! Perché naturalmente la vostra offerta
si è indirizzata diversamente. Non vogliamo fare discorsi
campanilisti, ma c'era una procedura da rispettare, a nostro avviso
questa procedura è stata violata e voi ne siete gli artefici!
Presidente
- Chiudiamo i lavori per oggi, il Consiglio è
riconvocato domani alle ore 9,00. Ricordo che alle 8,45 vi è una
riunione dei Capigruppo.
La seduta è tolta.
---
La séance se termine à 20 heures 22.
