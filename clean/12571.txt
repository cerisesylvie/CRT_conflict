Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3487 del 29 giugno 1992 - Resoconto
OGGETTO N. 3487/IX Iniziative per la salvaguardia del settore
siderurgico in Valle d'Aosta.
(Interpellanza)
PresidenteDo lettura dell'interpellanza presentata dai
Consiglieri regionali Beneforti, Bondaz, Chiofalo, Lanièce e
Limonet:
Interpellanza Nel sottolineare la grave situazione in cui
continua a trovarsi lo stabilimento Ilva-Cogne di Aosta agli
effetti produttivi e occupazionali;
Ribadito che il protocollo d'intesa IRI- Regione è stato solo lo
strumento tramite il quale i dipendenti della massima industria
valdostana sono stati illusi di poter difendere il proprio posto di
lavoro;
Richiamata la risoluzione approvata all'unanimità dal Consiglio
regionale
i sottoscritti Consiglieri regionali:
interpellano
l'Assessore competente per conoscere:
- il lavoro svolto dal Gruppo di lavoro dall'Assessore stesso
presieduto;
- di quali supporti tecnici il gruppo si è avvalso per
affrontare il problema;
-quali prospettive concrete il Gruppo di lavoro ha esaminato per
il rilancio dell'Azienda;
- se sono stati ripresi, e se nel caso affermativo con chi, i
contatti con gli organi competenti per ottenere la salvaguardia
dell'attività produttiva nel settore siderurgico nella nostra
Regione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC) Il 4 maggio u.s. ebbe luogo un Consiglio
straordinario sul problema produttivo e occupazionale. Quel
consiglio infatti aveva lo scopo di fare un'analisi della
situazione occupazionale e produttiva dello stabilimento e anche
quello di assumere alcune iniziative per salvare il settore
siderurgico nella nostra regione. Le iniziative dovevano scaturire
tenendo presente le indicazioni e le decisioni prese dai lavoratori
interessati nelle assemblee, dalle indicazioni formulate dalle
organizzazioni sindacali, alla luce anche delle indicazioni che
provenivano da partiti e movimenti politici, alla luce anche delle
indicazioni e progetti dell'ILVA-Cogne.
Ma purtroppo i progetti e proposte dell'ILVA-Cogne non furono
presentati, come ebbe ad affermare l'Assessore Mafrica in
quell'occasione.
In quell'occasione fu approvato un ordine del giorno, nel quale
si ribadiva che i protocolli d'intesa sottoscritti tra IRI e
Regione intendevano esprimere un impegno comune ad attuare
interventi mirati alla salvaguardia dei livelli di occupazione e
con i quali poi si diceva: "il Consiglio regionale respinge
fermamente la riproposizione di una logica aziendale incentrata sui
tagli occupazionali e la smobilitazione delle risorse umane, il
Consiglio regionale decide di costituire un gruppo di lavoro,
presieduto dall'Assessore all'Industria e Commercio e composto da
due Consiglieri di maggioranza e da due Consiglieri di minoranza,
che avvalendosi dei supporti tecnici necessari esaminino le
prospettive concrete di rilancio dell'azienda, e, ripresi i
contatti con gli organi competenti, presenti entro 60 giorni una
proposta operativa in Consiglio per il riposizionamento strategico
dell'azienda ILVA-Cogne nell'ambito della produzione del mercato
siderurgico nazionale". Questa era la deliberazione assunta in quel
Consiglio regionale.
Sull'accordo IRI-Regione ne parleremo nella prossima riunione
del Consiglio, come parleremo in quella sede di come è stata
respinta la logica aziendale sui tagli occupazionali.
Con questa interpellanza, a due mesi di distanza, si vuole
conoscere se gli impegni che prima ho letto e che sono stati
assunti, sono stati rispettati. Se l'Assessore all'Industria è
uscito dal guado, e con la nuova maggioranza quali risposte dà oggi
ai lavoratori interessati e all'intera comunità valdostana sul
futuro della Cogne. Crediamo che qualcosa sia cambiato, comunque
attendiamo di conoscere le risposte dell'Assessore Mafrica alle
domande che noi poniamo nell'interpellanza.
Vogliamo conoscere il lavoro svolto dal gruppo di lavoro che era
previsto, che lo stesso Assessore deve aver presieduto, di quali
supporti tecnici il gruppo si è avvalso per affrontare il problema,
quali prospettive concrete il gruppo di lavoro ha esaminato per il
rilancio dell'azienda, se sono stati ripresi, in caso affermativo,
con chi, i contatti con gli organi competenti per ottenere la
salvaguardia dell'attività produttiva nel settore siderurgico nella
nostra regione.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
Nel periodo intercorso tra il 4
maggio ed il 29 giugno non mi pare vi siano stati mutamenti
significativi per ciò che riguarda la situazione internazionale
dell'acciaio o i prezzi di questa produzione. C'è stato invece il
lavoro che è stato previsto dalla risoluzione approvata il 4
maggio. L'11 maggio è stato costituito il Gruppo di lavoro con la
presenza di due Consiglieri di minoranza e due di
maggioranza.
Questo gruppo di lavoro si è riunito il 12, 18 ed il 25 maggio.
Non è stato più riunito dopo la formazione della nuova Giunta
perché si tratta di vedere se possiamo mantenere le stesse persone,
nonostante il mutamento del quadro politico, cioè se i Consiglieri
che ne fanno parte, sarebbe anche utile, possono rimanere gli
stessi in modo da dare continuità all'attività di questo
gruppo.
Nelle prime riunioni si è fatto un esame approfondito dello
stato, della situazione per quanto riguarda le attività produttive,
la situazione delle aree, la situazione delle centrali; sono stati
forniti al gruppo tutti i documenti che erano a disposizione
dell'amministrazione e nella riunione del 25 maggio, si è proceduto
ad un esame con il responsabile amministrativo della Cogne in
relazione al bilancio dell'azienda. Alcune prime indicazioni sono
emerse. Credo che se si è d'accordo sul dare continuità al lavoro
di questo gruppo si possa metterle per iscritto e portarle
all'ultimo Consiglio regionale con una risoluzione da approvare da
parte del Consiglio.
Rispetto al sostegno tecnico in data 15 maggio la Giunta ha
deliberato di affidare un incarico di consulenza alla società
"Buzzallen and Hamilton", per uno studio che ha come obiettivo la
comprensione del posizionamento strategico dell'azienda sul mercato
degli acciai speciali, la possibilità di soluzioni di
ristrutturazione e la fattibilità delle stesse. Un primo bilancio
del lavoro svolto dalla Buzzallen avverrà entro questa settimana
con un incontro con la stessa. In merito ai rapporti con le
autorità competenti è previsto per il 2 luglio un incontro con
l'ingegner Gambardella, dove credo, verranno riesaminati tutti i
problemi che sono sul tappeto e verificheremo se l'ILVA ha qualche
intenzione più precisa rispetto a quelle che aveva formulato il 4
aprile.
C'è stato inoltre il 15 giugno un incontro con i rappresentanti
del Centro Sviluppo Materiali per verificare se possibile procedere
nell'attuazione di quanto previsto dalla dichiarazione di intenti
ILVA-Regione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Devo dire che non sono affatto
soddisfatto della risposta che l'Assessore Mafrica ci ha formulato.
La situazione internazionale dell'acciaio sappiamo tutti qual'è.
Per quanto riguarda la composizione di commissione, chi era in
maggioranza è passato in minoranza, quindi può rimanere per
noi.
Prima credo che fossero Trione ed Aloisi per la maggioranza,
possono rimanere benissimo per la minoranza; sono rimasti
l'Assessore Mafrica e gli altri, per cui la commissione poteva e
può certamente funzionare. Se non funziona per quanto riguarda i
suoi componenti è un problema della vostra maggioranza per cui non
tocca noi da vicino.
Noi ci aspettavamo, Assessore Mafrica, che il mandato del
Consiglio fosse rispettato, anche se non in tutti i suoi assetti,
ma sono trascorsi due mesi.
Io credo che in questi due mesi alcune certezze si potevano
avere ed ottenere, mentre qui si pensa ancora ad un incontro con
l'ILVA che potrà formulare intenzioni più precise. Si è parlato di
CSM, si è parlato di bilanci, io sono convinto che con queste
risposte i lavoratori della Cogne non salvano la siderurgia e tanto
meno il posto di lavoro nella nostra regione.
Queste risposte mi dimostrano che l'Assessore Mafrica è sempre
nel guado, nonostante il cambio della maggioranza. La maggioranza,
questa maggioranza che aveva accusato l'avvocato Bondaz di
incapacità a risolvere il problema della Cogne ancora non ha
dimostrato la sua capacità.
Il 4 maggio ci fu il Consiglio regionale e nel numero 18 del 7
maggio del Peuple valdôtain si riportano le due mozioni; quella
presentata dall'Assessore Mafrica, allora ancora e sempre di
maggioranza e quella presentata dall'opposizione. "La Giunta
regionale ammette la sua incapacità " - si dice "di dare una
soluzione ai problemi della Cogne, il Consiglio regionale approva
all'unanimità una risoluzione dell'opposizione". Oggi questa Union
Valdôtaine è nella maggioranza, ma non ha dimostrato certamente
ancora la capacità di affrontare e risolvere i problemi della
nazionale Cogne, nonostante quello che si dice e si scrive.
Anche il Presidente della Giunta Lanivi, nelle sue indicazioni
programmatiche, non ha dato indicazioni, tanto meno certezze le
abbiamo avute oggi dall'Assessore Mafrica.
Torneremo sull'argomento il prossimo Consiglio regionale, come
in quelli che seguiranno. Per quanto ci riguarda in ogni Consiglio
vorremo e vogliamo parlare del problema della nazionale Cogne, come
se necessario richiederemo un nuovo Consiglio straordinario, non
rinunceremo e non ci rassegneremo a perdere la Cogne, per ciò che
rappresenta agli effetti occupazionali ed economici nella nostra
regione.
Se l'attuale maggioranza ha questa rassegnazione, da parte
nostra non c'era prima, e non c'è oggi.
