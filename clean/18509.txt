Classificazione
ASSETTO DEL TERRITORIO


Resoconto integrale del dibattito dell'aula
Oggetto del Consiglio n. 1615 del 15 novembre 2000 - Resoconto
OGGETTO N. 1615/XI Notizie in merito all'elaborazione da
parte dei Comuni della cartografia degli ambiti inedificabili ed
all'esercizio del potere sostitutivo da parte della Regione.
(Interrogazione)
Interrogazione Rilevato che fin dal 1978 la legislazione
regionale ha previsto che i Comuni elaborassero, ad integrazione
dei Piani Regolatori, la cartografia degli ambiti inedificabili,
cioè delle zone a rischio di frane, esondazioni o valanghe;
Rilevato altresì che nel 1998 la nuova legge urbanistica, visti
i ritardi dei Comuni, ha introdotto l’obbligo di
adottare tale cartografia entro un anno dall’entrata
in vigore della legge;
Ritenuto che molti Comuni siano stati inadempienti e che la
Regione non abbia esercitato il potere sostitutivo previsto dalla
legge, con ciò dimostrando scarsa cura per la pianificazione del
territorio e per la prevenzione degli eventi calamitosi;
il sottoscritto Consigliere regionale
Interroga
l’Assessore competente per sapere:
1) quanti e quali sono i Comuni che non hanno adottato la
cartografia degli ambiti inedificabili;
2) perché la Regione, ad oltre 14 mesi dalla scadenza del
termine, non ha esercitato il potere sostitutivo previsto dalla
legge.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Come evidenziato nelle premesse
dell'interrogazione, il termine di un anno fissato dalla legge n.
11/98 per la definizione degli ambiti inedificabili da parte dei
comuni è scaduto ad agosto 1999. È opportuno e corretto precisare
che i comuni hanno potuto provvedere o meglio avrebbero potuto
provvedere solo dopo che con la deliberazione n. 422 del 15
febbraio 1999 la Giunta regionale, così come prevede la legge, ha
definito e normato i criteri per la redazione delle perimetrazioni
stesse. Va inoltre precisato che l'obbligo riguarda anche i comuni
che già erano dotati della perimetrazione degli ambiti esposti a
pericolo di frana e valanghe o inondazioni perché la legge n. 11/98
introduce nuovi criteri di classificazioni basati sul concetto
della graduazione del rischio definendo la metodologia da seguire
per la loro individuazione. Ad un mese dalla scadenza del termine
fissato 30 comuni su 74 non avevano provveduto ad alcun
adempimento.
Con due lettere del 14 settembre 1999, inviate rispettivamente
ai comuni che non risultavano aver predisposto l'individuazione di
alcun ambito inedificabile e a quelli che invece risultavano averlo
fatto in maniera solo parziale, nel sottolineare l'importanza per i
comuni di conoscere in particolare le zone a rischio del proprio
territorio al fine di effettuare una corretta pianificazione
urbanistica, ho chiesto ai comuni stessi di provvedere al più
presto a dar corso agli adempimenti previsti dalla legge alla luce
delle relative disposizioni applicative contenute nel provvedimento
di Giunta che ho citato.
Alla data odierna la situazione è quella rappresentata in una
tabella che poi darò al Consigliere Curtaz e che riassumo: 24
comuni non hanno predisposto alcunché, 16 comuni hanno predisposto
le cartografie relative a tutti gli ambiti, 34 comuni hanno
provveduto in modo parziale.
A questa attività, derivante da un obbligo di legge regionale,
si è sovrapposta la procedura di verifica del piano dell'assetto
idrogeologico dell'Autorità di bacino del fiume Po; infatti, nel
maggio 1999 è stato adottato il progetto di piano che fu trasmesso
a luglio ai comuni perché avanzassero le loro osservazioni in
merito, in particolare al quadro dei dissesti illustrato in
specifiche cartografie in scala 1:25.000.
Le norme di attuazione del PAI (piano per l'assetto
idrogeologico), come stabilito dalla legge n. 183/1989, prevedono
infatti che i comuni adeguino i loro piani regolatori alle norme e
agli indirizzi del PAI. In sede di Autorità di bacino si è
concordato sul fatto che una fase di osservazione, che costituisse
anche il primo momento di analisi del quadro dei dissesti, non
poteva che migliorare il livello di condivisione del PAI stesso da
parte dei comuni che "in primis" lo devono applicare.
Questo avrebbe permesso di avere, ad approvazione avvenuta, un
quadro più particolareggiato dei dissesti stessi elevandone così
anche il grado di attendibilità.
Questa fase di osservazione, che diventa così principalmente
momento di verifica delle informazioni disponibili sui dissesti,
viene a coincidere con la fase imposta dalla normativa regionale di
predisposizione della documentazione tecnica necessaria per
zonizzare le aree a rischio idrogeologico. Quindi, i due
procedimenti per i comuni venivano a confluire in un unico
procedimento.
Con una comunicazione del 13 gennaio 2000 si chiarisce ai comuni
la portata dei due procedimenti, specificando che i comuni che già
dispongono di cartografie delle aree a rischio approvate ai sensi
della legge n. 11/1998 hanno già ora il piano regolatore conforme
al piano di assetto idrogeologico. Gli altri comuni devono invece
attivare le procedure di verifica previste dal piano e valgono per
loro le misure di salvaguardia previste dal piano per l'assetto
idrogeologico stesso fino all'aggiornamento del piano regolatore
secondo quanto stabilito dalla nostra legge n. 11.
Fino all'approvazione del PAI o delle perimetrazioni delle aree
a rischio approvate ai sensi della legge n. 11/1998 per
l'applicazione delle misure cautelari e di salvaguardia, i comuni,
in occasione del rilascio di un qualsiasi atto di autorizzazione
dell'attività edilizia, devono accertare che quanto autorizzato non
sia in contrasto con il rischio idrogeologico individuato dal PAI e
verificare la compatibilità di quanto richiesto con il livello di
rischio effettivamente presente attraverso un approfondito esame
della situazione segnalata ricordando inoltre che da quanto sopra
emerso appare del tutto evidente l'importanza e l'urgenza che i
comuni, che non ancora non vi hanno provveduto, provvedano alla
classificazione dei terreni sedi di frane, eccetera. Questa era la
conclusione della comunicazione che avevo indirizzato ai comuni il
13 gennaio 2000 di cui posso fornire copia ai consiglieri.
In questa fase comunque i comuni non rimanevano senza uno
strumento di tutela rispetto ai rischi idrogeologici, questo va
detto con chiarezza al fine di non enfatizzare la valenza di uno
strumento che, come ho detto nella scorsa seduta consiliare,
determinante per impedire l'urbanizzazione, per regolamentare le
attività edilizie possibili sulla base della graduazione del
rischio in aree a rischio, poco aggiunge per quanto riguarda la
previsione dei rischi sugli ambiti già edificati rispetto alle
cartografie del PAI di cui tutti i comuni già dispongono.
Sottolineo ancora che i comuni in questa fase, in occasione del
rilascio di un qualsiasi atto di autorizzazione dell'attività
edilizia, devono accertare che quanto autorizzato non sia in
contrasto con il rischio idrogeologico individuato dal PAI.
Per quanto riguarda le norme di salvaguardia da applicare,
ricordo che rispetto al rischio di esondazione l'articolo 35, comma
5 del PTP, norma cogente, individua una disciplina di salvaguardia
prevedendo l'applicazione dei vincoli previsti per la fascia B del
piano stralcio, fasce fluviali, all'intero sistema fluviale del
PTP, così come cartografato negli elaborati grafici del PTP
stesso.
Rispetto alle aree in frana o a rischio di valanga si opera
secondo la salvaguardia prevista dall'articolo 2 della
deliberazione n. 1/99 del Comitato istituzionale di approvazione
del progetto di PAI, rispetto alla quale i comuni devono verificare
le effettive condizioni di rischio per ciascuna richiesta di
autorizzazione edilizia.
Ribadisco che i comuni hanno ricevuto a luglio 1999 le
cartografie del piano di assetto idrogeologico del bacino del Po;
non appare quindi così impellente l'approvazione delle cartografie
così come previste dalla legge n. 11/1998 essendo comunque già
disponibili gli strumenti per l'individuazione del rischio che
dovranno, questo sì, essere dettagliati a livello catastale e
prevedere la graduazione del rischio a cui potranno corrispondere
diverse possibilità dal punto di vista edilizio: dal divieto
assoluto di nuove attività edilizie, passando attraverso gli
interventi di manutenzione ordinaria e straordinaria, di restauro o
ristrutturazione fino alla realizzazione di nuove costruzioni
previa verifica delle condizioni di sicurezza e di quelle
conseguibili con le opere di difesa necessarie.
Credo con questo di aver chiarito la motivazione per cui non
abbiamo fatto ricorso ai poteri sostitutivi: sostanzialmente perché
i comuni sono ed erano già dotati degli strumenti per la previsione
delle aree a rischio e devono rispettare idonee ed opportune
normative di salvaguardia.
Président
La parole au Conseiller Curtaz.
Curtaz (PVA-cU)
Questo aspetto normativo è estremamente
importante e non credo che in cinque minuti riuscirò ad esaurire
tutte le questioni che l'Assessore ha posto, mi limiterò quindi ai
dati essenziali. Ovviamente l'Assessore, dovendo giustificare non
il suo operato, ma il suo non operato e le omissioni dei sindaci
l'ha presa alla larga e dal punto di vista umano posso anche
comprenderlo. Vorrei però sottolineare alcuni aspetti che lo stesso
Assessore ci ha fornito.
Una legge regionale approvata a larga maggioranza in questo
Consiglio prevedeva che i comuni entro un anno dall'approvazione,
quindi entro l'agosto 1999, dovessero individuare sul proprio
territorio gli ambiti inedificabili, cioè gli ambiti dove ci sono
zone a rischio di frane, esondazioni, valanghe, ecc. Non dopo un
anno ma oggi, e quindi ad un anno e mezzo dalla scadenza del
termine, sarebbero in regola in Valle d'Aosta 16 comuni su 74, 34
comuni sarebbero parzialmente in regola perché avrebbero
individuato alcuni ambiti, ma non tutti, 24 comuni avrebbero
ignorato totalmente le previsioni di legge; questi sono i dati
forniti dall'Assessore.
Mi aspettavo che, di fronte a questo quadro francamente
disarmante e che si commenta da solo, l'Assessore avesse fatto un
minimo di autocritica. Invece no, l'Assessore dice che non ce n'era
bisogno perché c'erano altre normative di salvaguardia. So che per
la Giunta la legge urbanistica e il PTP sono delle norme ad
applicazione aleatoria che si applicano solo ogni tanto, come se
l'applicazione di quelle norme non avesse obbligato i comuni a fare
un'indagine approfondita, uno studio, una riflessione sul proprio
territorio?
(interruzione dell'Assessore Vallet, fuori microfono)
? sì, ma la stanno facendo dopo che è successa l'alluvione,
questa è la verità. Di fronte a questo quadro disarmante cosa dice
l'Assessore? Non che ha esercitato il potere sostitutivo che la
legge gli impone perché la legge prevede che se non provvedono i
comuni, deve farlo la Regione, ma che invece si sono mandate delle
lettere di sollecito, dicendo - sono parole dell'Assessore - che
non era poi così urgente perché tanto c'erano altre norme di
salvaguardia.
Io penso che invece di fronte all'evidenza dei dati, su 74
comuni solo 16 comuni hanno rispettato la legge, sarebbe stato più
onesto dire che su questa vicenda c'è stata una disattenzione, che
su questa vicenda si è stati negligenti, ma che si cercherà fin
dall'immediato di essere maggiormente efficaci, di obbligare i
comuni in tempi strettissimi a dotarsi delle cartografie e se i
comuni non lo fanno, deve essere la Regione ad attivarsi.
I comuni possono non farlo perché disinteressati, a volte perché
hanno difficoltà nel reperire le risorse e i mezzi per fare questi
studi, però in quel caso deve essere la Regione che supporta o che
esercita il suo potere sostitutivo in modo che tutti i comuni
abbiano individuato aree a rischio per evitare che tragedie quali
quelle che abbiamo vissuto abbiano a ripetersi.
