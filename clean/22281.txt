Classificazione
CONSULTE COMMISSIONI E ORGANI COLLEGIALI



Oggetto del Consiglio n. 1913 del 10 maggio 2006 - Resoconto
OGGETTO N. 1913/XII - Modifica del regolamento interno della
Consulta regionale per la condizione femminile.
Il Consiglio
Premesso che l'articolo 9 della legge regionale 23 giugno
1983, n. 65 prevede che la Consulta regionale per la condizione
femminile rediga un proprio regolamento interno da sottoporre
all'approvazione del Consiglio regionale;
Considerato che la Consulta regionale per la condizione
femminile ha trasmesso a questa Presidenza, in data 15 febbraio
2006, una proposta di modifica del regolamento interno, approvato
nel corso dell'Assemblea del 13 febbraio 2006;
Visto il parere favorevole di legittimità rilasciato dal
Direttore della Direzione Affari generali della Presidenza del
Consiglio, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla deliberazione del Consiglio;
Richiamata la legge regionale 23 giugno 1983, n. 65;
Delibera
1) di approvare nel testo allegato il nuovo regolamento
interno della Consulta regionale per la condizione
femminile.
Allegato
(Omissis)
Presidente - La Consulta regionale per la condizione femminile è
stata istituita con legge regionale n. 65/1983, che rinvia ad una
deliberazione del Consiglio regionale, su proposta della Consulta,
l'approvazione di un regolamento per il funzionamento della
Consulta stessa. Nell'ottica di rendere più attuali ed efficienti
le proprie modalità di funzionamento, l'Assemblea della Consulta
regionale per la condizione femminile ha approvato, ai sensi
dell'articolo 20 del vigente regolamento, a maggioranza dei due
terzi dei componenti dell'Assemblea, alcune proposte di modifica
all'attuale regolamento interno della Consulta, che sono ora
sottoposte al Consiglio per l'approvazione.
Le principali modifiche riguardano: capo I, gli articoli
relativi agli organi della Consulta, cioè Assemblea, la Presidente,
il Comitato esecutivo; le modalità di elezione della Presidente,
del Comitato esecutivo, nonché della Vicepresidente e della
Segretaria; per ognuno degli organi sono previste funzioni e
compiti soprattutto per quanto riguarda la Presidente, la
Vicepresidente e la Segretaria. Capo II: per quanto riguarda le
regole di funzionamento dell'Assemblea, rispetto alle quali sono
stati introdotti nuovi e moderni sistemi di convocazione, anche
tramite e-mail e fax; sono state meglio specificate le maggioranze
relative alla validità delle sedute in prima e seconda
convocazione; è stato invece pressoché riscritto l'articolo
relativo alla stesura del verbale e alla modalità di approvazione
dello stesso; per quanto riguarda l'ordine del giorno, è stata
prevista la maggioranza dei due terzi dell'Assemblea per
l'iscrizione di nuovi oggetti; si è previsto lo scrutinio palese e,
a richiesta di almeno 5 consultrici, il voto segreto, nonché la
possibilità di fare dichiarazioni di voto. All'articolo 15,
riguardante i requisiti per l'ammissione alla Consulta, sono stati
ridotti i tempi concessi ai richiedenti per integrare la
documentazione non ritenuta sufficiente, da 60 a 15 giorni, allo
scopo di velocizzare il procedimento, mentre l'articolo 16,
relativo alle Commissioni e ai gruppi di lavoro e al loro
funzionamento, è stato aggiornato nella parte che riguarda le
modalità di formulazione delle proposte delle Commissioni, anche
alla luce delle modificazioni organizzative intervenute in questi
ultimi anni all'interno dell'Amministrazione regionale. Agli stessi
principi si informa l'articolo relativo alle consulenze e
collaborazioni, in cui sono state modificate le modalità per la
richiesta e lo svolgimento di tali attività. Si è proceduto poi a
parificare il rimborso delle spese alle consultrici per le
trasferte con uso del mezzo proprio a quello previsto per il
personale regionale. Sono state inserite infine le abrogazioni
delle deliberazioni del Consiglio regionale n. 338/1993 e n.
1891/1996, relative all'approvazione del regolamento vigente.
Dichiaro aperta la discussione generale.
La parola al Consigliere Tibaldi.
Tibaldi (CdL) - Noi abbiamo qualche perplessità su tali proposte
di modifica al regolamento interno della Consulta e sono
perplessità sintetizzabili in questi punti. A parte il ruolo della
Consulta, che a nostro avviso è un po' superato dagli eventi, il
voler, come abbiamo più volte ribadito, circoscrivere in
quell'ambito una pretesa difesa o valorizzazione del ruolo
femminile in Valle d'Aosta, oggi che si parla da tempo di pari
opportunità, di pari dignità di ruoli fra uomini e donne, oggi che
il confine fra uomo e donna sovente è abbastanza sfumato, basta
vedere a Roma chi è stato eletto... diciamo che questa
regolamentazione, a nostro avviso, tende a verticalizzare il potere
in mano ad un Comitato esecutivo e quindi cerca, percorrendo le
direzioni già viste in quest'aula, di impoverire le funzioni delle
singole consultrici che vengono nominate dai vari enti politici e
non nell'ambito dell'Assemblea e concentrare una somma di decisioni
in capo a quelle poche consultrici che vengono indicate
nell'organismo esecutivo. Questo crea non pochi malumori e sappiamo
che di malumori e di disagi ce n'è più di uno, anche se forse il
gentil sesso tende a nascondere le problematiche che ci sono
all'interno della Consulta. Si cerca sempre di accomodare le
questioni con spesso la complicità dei maschietti che sono nelle
istituzioni, evitando di portare alla luce delle situazioni di
disagio che vengono vissute in quella sede. In poche parole si
creano questi piccoli comitati di salotto, amicizie partitiche o
meno, per gestire in fondo una quantità irrisoria di risorse:
77mila euro. Per 77mila euro queste donne si sbranano, diciamo le
cose come stanno, e per sbranarsi un po' meno e un po' meglio
cercano di concentrare i poteri in poche persone. Crediamo che
questo regolamento sia un passo avanti verso lo snaturamento della
funzione primigenia della Consulta, una funzione che sicuramente
era differente negli intenti di coloro che l'hanno pensata e oggi è
diventato quel luogo di potere - ma potere di guerra fra poveri,
viste le risorse disponibili - che si consuma a colpi non solo di
battibecchi da salotto, ma anche a colpi di norme che questo
Consiglio oggi è chiamato ad approvare. Noi crediamo che la
Consulta vada interamente ripensata, addirittura sarebbe il caso di
cominciare a pensare ad un'abrogazione di questa norma, non abbiamo
paura di dirlo, perché oggi più che tutelare il sesso femminile c'è
da tutelare il sesso maschile che ha perso l'identità. Ci pare di
capire che ci siano molti maschietti che hanno perso la loro
identità e allora o si pensa ad un organismo diverso, come in altre
regioni ci sono le Commissioni pari opportunità, oppure è inutile
continuare a chiudere gli occhi di fronte alla realtà e procedere
imperterriti verso finanziamenti di iniziative che sono superate
dagli eventi, che sono luogo di discordia e non di concordia, di
costruzione di iniziative che possono avere anche valenze
istituzionali e che si manifestano ancora oggi con tale proposta di
regolamento, che noi non ci sentiamo di votare. Questa è la
conclusione di giochetti di potere, che sono stati costruiti "a
tavolino" da alcune persone e che chiedono l'avallo di tale
Assemblea. Apprezziamo, Vicepresidente Lanièce, il modo in cui ha
illustrato in maniera distaccata le ragioni che hanno ispirato la
redazione di questa modifica, forse non poteva dirlo; noi da tale
pulpito ci sentiamo di dirlo, noi esprimiamo liberamente i nostri
pensieri, crediamo che questo sia un passo in avanti verso un
errore che si sta perpetuando nel tempo. La Consulta deve essere
completamente ripensata, se non abrogata, questo regolamento così
modificato andrà ad indebolire la funzione rappresentativa e quindi
politica di quell'organismo, non soddisferà le esigenze di tutte le
istanze femminili esistenti a livello valdostano. Sentite quante
donne in Valle d'Aosta sanno cosa è e cosa fa la Consulta, provate
voi donne presenti in quest'aula a farvi questa domanda e a
rispondervi, poi dateci anche una risposta su qual è la "ratio" di
questa modifica regolamentare. A chi porta vantaggio? Le
informazioni che possediamo sono di questa natura, qui le abbiamo
espresse e confermiamo convintamente il nostro voto di
astensione.
Presidente - La parola alla Consigliera Squarzino Secondina.
Squarzino (Arc-VA) - Non voglio rispondere assolutamente alle
osservazioni fatte dal collega Tibaldi, perché la cosa ci
porterebbe molto lontano. In questa occasione mi ritrovo
completamente nel parere espresso dalla I Commissione
all'unanimità, prendo atto che un organismo istituzionale ha
esaminato a fondo l'argomento e ha espresso un parere favorevole
all'unanimità, una Commissione che ha un valore istituzionale, per
cui prendo atto di questo e do voto favorevole. Rispetto alla
questione del ruolo della Consulta e della legge, su un aspetto
posso concordare con il collega, cioè che una riflessione vada
fatta su un organismo che è stato pensato più di 20 anni fa, per
cui probabilmente una riflessione su questo va fatta. Credo anche
che la Consulta stia facendo questa riflessione e credo anche che
stia elaborando eventuali proposte di modifica e noi credo che un
po' di fiducia in tali organismi rappresentativi possiamo
averla.
Presidente - La parola al Consigliere Bortot.
Bortot (Arc-VA) - Volevo dire alcune cose al Consigliere
Tibaldi, perché ho votato a favore di queste modifiche, la Consulta
è migliorabile, però non si può prescindere da una situazione
generale che fa spavento. C'è una crisi occupazionale che colpisce
sempre più le donne, ci sono crisi familiari dove le donne vengono
addirittura soppresse, di tutto e di più; con le finanziarie si
tagliano i servizi e quindi si torna a fare carico soprattutto alle
donne. Venire a criticare un organismo che può essere
migliorabile... e però in ogni caso addirittura si vorrebbe
riformare o sopprimere mi sembra un'esagerazione.
Presidente - Dichiaro chiusa la discussione generale. Pongo in
votazione, se siete d'accordo, in un'unica votazione il regolamento
nel suo complesso, segnalo solo che la I Commissione ha dato parere
favorevole all'unanimità:
Consiglieri presenti: 32
Votanti e favorevoli: 30
Astenuti: 2 (Lattanzi, Tibaldi)
Il Consiglio approva.
