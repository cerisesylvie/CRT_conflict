Classificazione
TRASPORTI E VIABILITÀ
Viabilità



Oggetto del Consiglio n. 1667 del 20 dicembre 2005 - Resoconto
OGGETTO N. 1667/XII - Realizzazione di una pista carrabile per
l'accesso all'alpeggio di Comboé in Comune di Charvensod.
(Interrogazione)
Interrogazione
Richiamate le precedenti iniziative del gruppo
"Arcobaleno-Vallée d'Aoste" sul tema della pista carrabile per
l'accesso all'alpeggio di Comboè, in Comune di Charvensod;
Ribadita la propria contrarietà nei confronti della
realizzazione dell'opera stradale in questione ed il proprio
rammarico per l'incomprensibile indisponibilità a valutare
soluzioni alternative (es. monorotaia);
Preso atto che la realizzazione di quanto da tempo progettato
ed approvato non è stata ancora avviata;
Ritenuto che ciò sia stato determinato dai problemi tecnici,
già evidenziati da coloro che avevano rappresentato e argomentato
le criticità dell'opera;
Saputo che la progettazione della strada dovrà essere
sostanzialmente rifatta, tanto che il Comune di Charvensod avrebbe
già conferito, a tale scopo, un incarico professionale;
i sottoscritti Consiglieri regionali
Interrogano
l'Assessore competente per sapere:
1) se corrisponde al vero che l'iter progettuale della strada
per Comboè dovrà essere riavviato e, in caso affermativo, quali
sono le motivazioni che hanno indotto il Comune di Charvensod a non
iniziare la realizzazione dell'opera così come già progettata e
approvata;
2) quando il nuovo progetto verrà sottoposto alla Valutazione
d'Impatto Ambientale;
3) quale giudizio esprime sulla vicenda e se non ritenga,
alla luce delle difficoltà emerse, di promuovere un confronto fra
le parti interessate, anche per l'analisi di soluzioni
alternative.
F.to: Curtaz - Riccarand
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Alcuni mesi fa un'analoga interrogazione aveva
già portato ad alcune anticipazioni, in questo caso soprattutto la
prima domanda contiene una inesattezza, nel senso che già in sede
di quella interrogazione si era parlato di una necessità di una
revisione progettuale, ma non di un riavviamento, per usare i
termini corretti.
L'Assessorato dell'agricoltura, in collaborazione con il Comune
di Charvensod, ha previsto prima di finanziare il progetto in
oggetto di effettuare un ennesimo sopralluogo, al fine di rivedere
tutti i dettagli del progetto esecutivo e limitare al massimo
l'impatto ambientale dell'intervento. Volontà di entrambe le parti
era quella di verificare che il progetto fosse cantierabile, così
come approvato in sede di Comitato tecnico per l'ambiente, per
evitare di intervenire con varianti in corso d'opera: questo è
quanto era già stato anticipato in quella sede il 28 luglio. Tale
incontro aveva lo scopo di prevedere una regolamentazione sul
futuro utilizzo della strada.
Durante il sopralluogo è emersa la necessità di limitare le
pendenze in alcuni tratti, allungando leggermente i tornanti
terminali prima dell'arroccamento al piano di Comboé. Dopo tale
sopralluogo il Comune di Charvensod ha deciso di integrare la
precedente progettazione, quindi ha previsto un apposito incarico
progettuale per la revisione del progetto allo scopo di assumere
una posizione assolutamente garantista nei confronti di tutte le
parti interessate. Ha inserito, nel progetto che verrà sottoposto
al VIA, tutte le varianti della strada, nonché gli interventi
previsti nella piana di Comboé, cosa che inizialmente non era stata
considerata... di servizio di allacciamento della strada
trattorabile con i due tramuti, oggetto di futura sistemazione, e
ridotte opere di bonifica agraria, in particolare a valle del primo
tramuto in una zona che in questo momento è degradata dal punto di
vista dell'utilizzo agricolo. Si sottolinea, in particolare, che
con tali varianti la pendenza massima della pista trattorabile non
sarà superiore al 25% e questo comporterà un indubbio miglioramento
delle condizioni di sicurezza di quanti utilizzeranno la stessa. Le
integrazioni portate al progetto permetteranno di avere una visione
completa degli interventi che si intendono realizzare nel vallone,
e questo mi auguro consentirà di eliminare definitivamente tutti i
timori sorti in una parte della popolazione, in quanto si avevano
dei dubbi su quello che poi si sarebbe realizzato, visto che
potevano essere previste delle varianti in corso d'opera, che noi
in questo modo andiamo ad escludere.
Quando il nuovo progetto verrà sottoposto al VIA: abbiamo avuto,
anche nei giorni scorsi, degli incontri con il Comune di Charvensod
per verificare anche queste tempistiche; entro breve tempo, forse
già la prossima settimana, la progettazione verrà completata e il
Comune la presenterà in maniera informale, in sede di Conferenze
dei servizi, per un utile confronto fra tutte le componenti
coinvolte nell'iter autorizzativo, e successivamente trasmessa per
il VIA.
L'ultima domanda: quale giudizio si esprime. Il confronto fra le
parti interessate, come già evidenziato in precedenza, continua ed
ha portato ai risultati sopra riferiti. Per quanto riguarda le
soluzioni alternative, lo avevo già riportato in una precedente
interrogazione, mi è stato riferito che a suo tempo, pour non
avendo io partecipato direttamente a tale dibattito, avvenuto prima
della mia nomina, sono state prese in seria considerazione varie
soluzioni: fra queste, quella ritenuta praticabile per un rapporto
anche di costi-benefici sostenibile è stata quella della pista
trattorabile. È difficile rimettere ora nuovamente in discussione
queste scelte, in ogni caso la salvaguardia del vallone di Comboé e
della sua valenza agricola passa attraverso la realizzazione di un
collegamento, quindi di una pista trattorabile, pur con la dovuta e
necessaria attenzione progettuale. Quello che vorrei far rimarcare
è che in ogni caso, sempre in una linea di garantismo, il progetto
definito e completo, tenuto conto anche delle varianti che si sono
rese necessarie a seguito degli approfondimenti, sarà in ogni caso
sottoposto al VIA per quanto di competenza.
Président - La parole au Conseiller Curtaz.
Curtaz (Arc-VA) - Non possiamo dichiararci soddisfatti della
risposta dell'Assessore; peraltro vorrei evitare di fare ironia su
questa vicenda, perché la cosa è maledettamente seria, ma vorrei
ricordare l'enfasi con cui è stata presentata fin dall'inizio - non
da parte del Consigliere Isabellon, perché all'epoca non era
Assessore - quest'opera, come il progetto più bello e completo che
si potesse immaginare; quando poi ci si è messi a ragionare sulla
sua realizzazione si è capito che non era realizzabile! Tra l'altro
le criticità che oggi vengono evidenziate erano già emerse nel
corso delle discussioni, perché già si pose il problema delle
pendenze, si fecero discorsi di carattere geologico e di vario
tipo, anche in riferimento alla presenza nella zona della famosa
frana... Si diceva che la strada, al di là della diversa filosofia
che ci vede su sponde diverse, sarebbe stato un progetto
difficilmente realizzabile. Come dico, la cosa è molto seria, evito
quindi di fare ironia, però va sottolineato il fatto che di un
progetto che è stato sbandierato come l'esempio di come si
costruisce una strada in montagna in una zona particolarmente
delicata, dopo alcuni mesi si scopre che è da rifare!
Sarà pure vero che, come ha detto l'Assessore - ma si tratta di
una questione terminologica - non si tratta di riavviare una fase
progettuale, ma di revisionare il progetto, di questo gliene do
atto, ma al di là di questo mi pare che quanto è stato riferito
dall'Assessore e quanto abbiamo appreso anche dalle deliberazioni
del Comune fa emergere in maniera evidente che bisogna rimettere
mano all'elaborato tecnico, tant'è che dovrà di nuovo superare la
VIA.
Al di là delle motivazioni tecniche, io credo - ed è questo che
ci dispiace maggiormente - che si stia perdendo di nuovo l'ennesima
occasione per fare un ragionamento sereno, "a bocce ferme", sulla
necessità e sull'opportunità di realizzare o meno una pista
trattorabile, cioè una strada che conduca all'alpeggio di Comboé...
è questo il punto! Quale migliore occasione di riflessione abbiamo
di fronte, oggi, che bisogna ripartire daccapo, bisogna di nuovo
spendere dei soldi, bisogna fare un altro progetto, bisogna avviare
di nuovo la procedura di VIA! È per questo che sollecitavamo e
sollecitiamo un confronto fra le parti. Ma Assessore, qui le parti
non sono soltanto, a mio giudizio, il Comune e la Regione, perché
il Comune sappiamo già come la pensa, sappiamo anche come la pensa
la Regione! Secondo me le parti sono tutti i soggetti che si sono
attivati in questa vicenda; qui c'è stata una petizione che ha
raggiunto un numero ragguardevole di firme, ci sono stati
associazioni e comitati di cittadini che si sono mossi... non sono
forse delle parti interessate? Non interessano più le forme di
democrazia diretta, di richiesta di partecipazione?
Credo che invece sia il momento di ripensare all'opera, anche
perché non sono affatto d'accordo su quanto l'Assessore ha detto,
che sono state esplorate tutte le possibilità alternative!
L'Assessore sa che non è vero. È stata prospettata molto tempo fa
una soluzione alternativa di una monorotaia con un tracciato che
andrebbe verificato. C'è la possibilità di esplorare un'altra via
per la realizzazione di un'eventuale monorotaia! Quest'altra via,
quella dal basso, non è mai stata presa in considerazione.
A mio giudizio, se dobbiamo spendere dei soldi per un'altra
progettazione, spendiamone qualcuno in più, ma cerchiamo di vedere
se non sia possibile con una monorotaia raggiungere dal basso,
eventualmente lungo le sponde del torrente Comboé, l'alpeggio. In
sostanza, una soluzione che faccia lo stesso tragitto che farebbe
la pista trattorabile, ma in maniera più diretta e partendo dal
fondovalle... a me sembra che questa sia l'occasione! Se invece
vogliamo continuare nella via intrapresa, credo che fareste un
altro errore e, da parte nostra, ci batteremo in ogni sede affinché
ci sia una ulteriore riflessione su questo punto e non si dia per
scontata una cosa che abbiamo contestato in questa sede: che
l'unico modo, nel 2005, per raggiungere un luogo in montagna sia
quello di costruire una strada! Io mi rifiuto di credere che sia
l'unico modo possibile; purtroppo, per la politica valdostana,
sembra non ci siano mai alternative!
