Classificazione
DEMANIO E PATRIMONIO REGIONALE



Oggetto del Consiglio n. 1038 del 24 ottobre 2019 - Resoconto
OGGETTO N. 1038/XV - Interpellanza: "Interventi di
manutenzione dell'immobile denominato Palazzo Cogne di
Aosta".
Farcoz (Président)
- Point n° 51 à l'ordre du jour. La
parole au collègue Mossa pour l'illustration.
Mossa (M5S)
- Torniamo a parlare del Palazzo Cogne.
Con deliberazione del Consiglio regionale n. 1851 del 25
febbraio 2016, Palazzo Cogne è stato inserito nel piano delle
alienazioni e valorizzazioni immobiliari, e parliamo di circa
quattro anni fa. Ormai è noto, vista la moltitudine delle
segnalazioni ricevute, visto che molti di noi Consiglieri di
maggioranza e di minoranza abbiamo effettuato diversi sopralluoghi
visitando la struttura, e visto che sono stati auditi diversi
tecnici che hanno fatto perizie su perizie dell'immobile, che vi
sono delle evidenti criticità dovute alla reiterata assenza di
manutenzione ordinaria e straordinaria da parte della proprietà, le
quali comportano un graduale deperimento dell'immobile. Per fare un
esempio, il mancato ripristino della guaina protettiva impermeabile
sul tetto, la cui spesa presumo non sia così esorbitante per questa
Amministrazione, ne causa continue infiltrazioni d'acqua
all'interno e, di conseguenza, il progressivo indebolimento della
struttura, nonché il verificarsi dei cosiddetti "sfondellamenti",
che altro non sono che il distacco e la successiva caduta della
parte inferiore delle pignatte dovuti appunto al degrado. La
mancata manutenzione, oltre al deterioramento dell'immobile, causa
anche rilevanti dispersioni di calore dovute alla mancata messa a
norma dello stabile in base al decreto legislativo n. 102 del 2014,
che sancisce l'obbligo di dotare gli impianti di riscaldamento
centralizzati di contabilizzazione del calore adottando anche
sistemi di regolazione della temperatura ambiente; il tutto,
tradotto, significa uno spreco di ingenti risorse pubbliche da
parte dell'Amministrazione.
Apro una parentesi a proposito del riscaldamento: è Giunta in
questi giorni una comunicazione parte del CCS Cogne che ci informa
che gli impianti di riscaldamento non sono stati ancora accesi.
Assessore, ci sono bambini dai 4 ai 7 anni che fanno corsi di danza
indossando tutine fatte di stoffa leggera e stanno facendo le
lezioni al freddo con rischio di ammalarsi, le chiedo un po' di
umanità, per favore! Questa è una vergogna, faccia accendere
immediatamente il riscaldamento della struttura!
Vado avanti. Tra l'altro, parlando di corsi, è bene informare
Amministratori e cittadini che l'immobile è stato libero da persone
per tutta la pausa estiva, e parliamo di quasi tre mesi, nei quali,
se davvero ci fosse stata la volontà da parte dell'Amministrazione,
si potevano già predisporre i lavori di manutenzione per risolvere
sia i problemi relativi alle infiltrazioni acquose che quelli del
cosiddetto "sfondellamento". Il deperimento dell'immobile non
inficia solo la sicurezza, ma anche il valore di stima e questo
causerà di conseguenza un danno o mancato guadagno per le casse
regionali in caso di alienazione.
A mio avviso, a questo punto le motivazioni dello stato di
abbandono dello stabile possono essere solo due: uno, l'immobile è
volutamente lasciato al degrado al fine di svenderlo al miglior
offerente, in barba al mancato guadagno per le casse regionali, ma
questa è un'ipotesi da miscredenti che mettono costantemente in
dubbio l'onestà dei nostri Amministratori, non certo nostra, che
confidiamo nella sobrietà, nella trasparenza e nell'etica della
nostra Giunta; oppure, seconda alternativa, c'è una negligenza più
che evidente da parte di chi dovrebbe valutare lo stato di salute
degli immobili regionali ed intervenire con adeguate opere di
manutenzione ordinaria e straordinaria al fine di evitarne il
degrado, e in questo caso, visto che Palazzo Cogne è stato messo
nel piano delle alienazioni, anche il mancato guadagno in caso di
vendita. Nel primo caso, quello a cui noi non vogliamo
assolutamente credere, ci sarebbe una notevole quantità di pane per
i denti della Corte dei Conti. Nel secondo, forse è il caso di
rimuovere il dirigente o i dirigenti che sono stati negligenti
nella valutazione dello stato di salute degli immobili e
sostituirli con altri più competenti e più sensibili ai danni che
questa loro incuranza può causare alle casse erariali. Se esiste
una terza motivazione, sono sicuro che adesso l'Assessore ce la
illustrerà.
Président
- La parole à l'Assesseur Testolin pour la
réponse.
Testolin (UV)
- Prima di rispondere nel merito ai quattro
quesiti che sono stati enunciati nella presentazione
dell'interpellanza, mi corre l'obbligo di rispondere in maniera
diciamo improvvisata, se vogliamo, perché non faceva parte del
quesito. Le affermazioni che mi preoccupano veramente sono quelle
legate alla sicurezza dello stabile, non tanto al fatto che i
ragazzini possano prendere freddo durante l'attività sportiva
all'interno dello stesso; se fossero figli miei, avrei dei forti
dubbi sul mandarli all'interno di uno stabile per il quale è stato
appurato che ha delle criticità. Le stesse criticità sono state
esposte all'interno di quest'Aula più di una volta, sono state
condivise con i tecnici - che non siamo né io, né lei -, i quali
hanno certificato determinati passaggi. È quindi questa la
criticità, è questo il rischio che mi corre l'obbligo di
sottolinearle, non tanto quello di vederli con il raffreddore, che
è sicuramente
penible
, ma molto meno pericoloso che non
vederli invece vittime di qualche altra situazione molto più
grave.
Detto questo, cercherò di rispondere puntualmente alle sue
richieste, alle vostre richieste, anche cercando di sottolineare
come molte delle cose affermate sono esattamente il contrario di
un'azione coerente rispetto a quella che è la gestione di un bene
prospettica puntuale e quello che si può fare in determinate
situazioni piuttosto che in altre.
Per rispondere al primo quesito degli interpellanti, che
chiedono "
qual è l'organo deputato a dare l'input per
l'esecuzione dei lavori di manutenzione in caso di criticità e se
tale organo abbia già posto in essere un programma di manutenzione
ordinaria e straordinaria futuro sull'immobile per evitarne
l'ulteriore deperimento
", l'iniziativa ci consente di fornire
alcuni elementi di informazione sulla situazione in essere
relativamente al Palazzo Cogne. In generale, i contratti di
affidamento in gestione dei beni di proprietà regionale prevedono
la manutenzione ordinaria in carico al gestore individuato e la
manutenzione straordinaria in capo alla Regione proprietaria sulla
base di una programmazione che consenta il reperimento delle
relative risorse. L'inserimento degli interventi di manutenzione
negli strumenti di programmazione dei lavori pubblici, annualmente
approvati dal Consiglio regionale su proposta della Giunta, deriva
dall'analisi e dal confronto fra le diverse strutture regionali
competenti in materia di patrimonio, ma anche di logistica e di
manutenzione degli stabili; in questo caso in merito ad immobili
destinati ad usi diversi da quelli degli uffici. Tale confronto
viene svolto, oltre al fine di destinare le risorse disponibili,
anche con l'obiettivo di programmare quanto necessario
all'espletamento delle gare pubbliche e dei successivi affidamenti.
Nel caso di Palazzo Cogne, l'inserimento dell'immobile è nel piano
di valorizzazione e alienazione - quindi non solo di alienazione -
approvato nel febbraio 2016 e dunque la conseguente prospettiva a
medio termine di avviare tale procedura, così come le risultanze
tecniche di perizie redatte nel maggio 2016 che hanno evidenziato
le note problematiche riguardanti appunto lo stato di sicurezza
dell'immobile a cui mi riferivo prima, hanno di conseguenza
determinato l'effettuazione degli interventi minimali
indispensabili finalizzati al contenimento del deperimento del bene
e a garantire la sicurezza dei terzi. D'altro canto, a dispetto di
quanto da voi affermato, non sarebbero giustificate manutenzioni
straordinarie più consistenti che in questo contesto non potrebbero
assolutamente essere in grado di incidere in maniera efficace sulla
valorizzazione complessiva dell'immobile. Non si è dunque fatto
ricorso a manutenzioni straordinarie consistenti. Peraltro è
importante rilevare come invece un'opera radicale di manutenzione
sulla struttura avrebbe necessitato di importanti risorse
economiche, al momento purtroppo non disponibili, se non stornate
da investimenti programmati su altri immobili utilizzati o
utilizzabili direttamente dall'amministrazione pubblica.
Gli interpellanti chiedono poi "
se si è tenuto conto che il
deperimento dell'immobile a causa della reiterata assenza di
manutenzione potrà causare, in caso di alienazione dello stesso, un
mancato guadagno per le casse erariali
". Partendo dal
presupposto già più volte evidenziato in quest'Aula che
l'intenzione dell'Amministrazione è orientata verso la
valorizzazione dell'immobile piuttosto che verso la mera vendita o
alienazione dello stesso, sul punto in questione si nutrono forti
dubbi in merito alla condivisibilità di quanto affermato
dall'interpellante. Ribadiamo dunque come il ricorso ad importanti
interventi di manutenzione straordinaria su un bene in via di
valorizzazione o alienazione, in assenza di un recupero
complessivo, avrebbe determinato per la pubblica amministrazione
costi difficilmente giustificabili, in quanto certamente non idonei
ad aumentare il valore del bene per il quale non era ancora
individuata la futura e definitiva destinazione d'uso. Pertanto
anche su indicazione degli uffici si è proceduto in tal modo e ciò
in coerenza alla recente perizia che ha confermato lo stato di
diffusa problematica dell'immobile stesso. Rimane al momento
prioritario delineare ed avviare un progetto complessivo di
valorizzazione e di identificazione dei possibili - se esistenti -
percorsi economico-finanziari a supporto dell'iniziativa.
In merito alla richiesta relativa alla circostanza "
se
l'immobile è stato messo a norma
" ai sensi del decreto
legislativo n. 102 del 2014, si rileva che, coerentemente con
quanto evidenziato in precedenza, nella prospettiva di medio
termine di avviare le relative procedure di valorizzazione si è
ritenuto di valutare gli interventi di efficientamento energetico
nel loro complesso nell'ambito del recupero globale dell'immobile,
mentre nello specifico si è ritenuto di proseguire la
contabilizzazione relativa al costo dei consumi di calore
utilizzando il metodo di ripartizione da sempre applicato.
Infine viene chiesto "
se vi sia intenzione da parte del
Governo regionale di intervenire al fine di migliorare o, al
limite, di conservare il valore di stima attuale dell'immobile in
previsione dell'eventuale alienazione
". A tal proposito si
evidenzia come il ruolo delle strutture operative competenti della
Regione sia quello di proseguire nell'attività di realizzazione
degli interventi minimali sopradescritti indispensabili, al fine di
contenere il deperimento del bene e a garantire la sicurezza di
terzi fino alla definitiva destinazione della struttura. A tal
proposito - e concludo - la destinazione finale dell'immobile dovrà
necessariamente essere valutata, come già evidenziato in quest'Aula
durante la trattazione delle iniziative pari oggetto già dibattute,
alla luce delle future opportunità di valorizzazione nell'ambito di
una gestione complessiva del patrimonio regionale non istituzionale
di possesso della Regione.
Questo per dare ancora una volta una visione che non sia
vincolata ad un mero correre dietro a delle dichiarazioni. Qua ci
sarebbe da rispondere a diverso titolo e in diverso modo rispetto a
quelle che sono delle dichiarazioni, ma questa interpellanza non lo
richiede, e quindi ci siamo limitati ancora una volta a dare una
visione che sia quella di identificare la necessità di una
ristrutturazione complessiva dell'immobile stesso e che, nel
presente, vuole assolutamente che vi siano le dovute attenzioni
verso la sicurezza di un'utenza che non dovrebbe più essere
all'interno dello stesso.
Président
- La parole au collègue Mossa pour la
réplique.
Mossa (M5S)
- Grazie Assessore per questa sua illuminante
risposta.
Partendo dall'inizio, torniamo al discorso dei bambini che
purtroppo fanno i corsi di danza senza riscaldamento. Lei l'ha
motivato con il fatto che la struttura è a rischio per quanto
riguarda la sicurezza e quindi non accendiamo il riscaldamento,
così speriamo che non ci vada più nessuno e salviamo un sacco di
vite in questa maniera. Purtroppo, però, i corsi continuano ad
essere effettuati, i bambini sono al freddo e nessuno accende il
riscaldamento. Vabbè, ognuno sa della propria coscienza e risponde
a sé stesso.
Per quanto riguarda i lavori di straordinaria manutenzione, che
poi alla fine ha detto che vengono fatti interventi minimali, se
quelli per evitare che filtri l'acqua all'interno non sono
interventi minimali per evitare il degrado della struttura, allora
sarei anche curioso di sapere quali sono gli interventi minimali
effettuati, perché a questo punto veramente mi sorge questa
curiosità. Non capisco come mai, dopo quattro anni che la struttura
è stata inserita nel piano di valorizzazione e alienazione, non
esista ancora un piano adeguato sul destino di questa struttura, e
così questa struttura continua ad andare avanti senza manutenzioni
adeguate, né ordinarie, né straordinarie, e con il relativo
degrado. Questo comporterà ovviamente una svalutazione della stessa
ed una svendita dell'immobile ad un prezzo sicuramente molto
inferiore di quello che valeva quattro anni fa e, se continuiamo
così, inferiore anche a quello che vale oggi. Non lo so, se questa
è buona amministrazione io sinceramente ho dei seri dubbi.
