Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2008 del 26 giugno 1996 - Resoconto
SEDUTA POMERIDIANA DEL 26 GIUGNO 1996
OGGETTO N. 2008/X Approvazione dell'aggiornamento del "Piano di
bacino di traffico della Valle d'Aosta".
Deliberazione Il Consiglio
Richiamata la deliberazione del Consiglio regionale n. 1023/X in
data 23 novembre 1994, con cui è stato approvato il Piano di Bacino
di Traffico della Valle d'Aosta per il periodo 1° settembre 1995 -
31 agosto 1998;
Richiamati inoltre gli articoli 4, 5 e 6 della legge regionale
15 luglio 1982, n. 32, concernente "Disciplina dei servizi di
trasporto collettivo di persone o di cose", che individuano le
procedure di approvazione e di modifica del Piano di Bacino del
Traffico;
Preso atto che da parte degli enti ed organismi interessati al
servizio di trasporto pubblico locale sono pervenute,
successivamente all'approvazione del Piano di Bacino di Traffico,
numerose richieste di potenziamento dei servizi di trasporto su
gomma;
Considerato che per soddisfare le esigenze di mobilità come
sopra espresse è necessario modificare il Piano di Bacino di
Traffico nella parte in cui stabilisce le percorrenze massime annue
sovvenzionabili (par. 3.5.);
Ritenuto opportuno, al fine di tenere conto delle richieste
ritenute meritevoli di accoglimento, che le percorrenze annue
vengano incrementate del dieci per cento rispetto a quanto previsto
nel Piano di Bacino di Traffico a decorrere dal secondo anno di
validità del Piano stesso;
Visto il parere del Comitato regionale dei trasporti collettivi
in data 27 maggio 1996;
Visto il parere rilasciato dal Dirigente del Servizio della
Comunicazione e dei Trasporti, dell'Assessorato dell'Ambiente,
Territorio e Trasporti, ai sensi dell'articolo 72 della legge
regionale n. 3/1956 e successive modificazioni, e del combinato
disposto degli articoli 13 - comma 1 - lett. e) e 59 - comma 2 -
della legge regionale n. 45/1995, sulla presente deliberazione;
Visto il parere della IV Commissione consiliare permanente;
Delibera
1) di approvare l'aggiornamento del Piano di Bacino di Traffico
della Valle d'Aosta per il periodo 1° settembre 1996 - 31 agosto
1998, nell'allegato che fa parte integrante della presente
deliberazione;
2) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera b, del decreto legislativo 22
aprile 1994, n. 320.
Allegato:
Aggiornamento del piano di bacino di traffico per il periodo 1°
settembre 1996 - 31 agosto 1998.
Al fine di rispondere in modo adeguato alle esigenze di mobilità
espresse e riscontrate nel corso della prima fase di attuazione del
Piano, a decorrere dal 1° settembre 1996 le percorrenze massime
sovvenzionabili annualmente dalla Regione per le linee di interesse
regionale di cui al paragrafo 3.5. sono aumentate del 10 per
cento.
Presidente É aperta la discussione generale.
Ha chiesto la parola il Consigliere Tibaldi.
Tibaldi (Ind) Ripropongo in aula le stesse impressioni che ho
già proposto all'Assessore Riccarand in IV Commissione.
Questa delibera, che oggi è integrata del dibattito che si è
tenuto presso il Comitato regionale dei trasporti collettivi,
liquida in cinque righe quello che è un atto programmatorio di
notevole rilievo. Ovvero, in queste cinque righe si prevede che le
percorrenze massime sovvenzionabili a decorrere dal 1° settembre
1996 - le quali sono sovvenzionabili annualmente dalla Regione -
siano aumentate del 10 percento per le linee di interesse
regionale, e nulla di più, per cui - salvo una breve premessa, un
rinvio a quello che è stato il piano del bacino di traffico - non
sappiamo quali sono le linee che saranno oggetto di questo aumento,
né sappiamo quali saranno le società beneficiarie.
Sappiamo solamente, stando a quello che ci aveva riferito
l'Assessore, che saranno competenze esplicite della Giunta: il
Consiglio deve limitarsi ad approvare questo incremento che in
termini monetari, grosso modo arrotondati, equivale a circa 2
miliardi, ma non sappiamo nemmeno quali saranno le aree oggetto di
intervento. Sarebbe opportuno, visto che è decorsa anche una
settimana circa da quell'incontro, che l'Assessore fosse un po' più
preciso e dettagliato su come, dove e quando la Giunta regionale
voglia dare attuazione a questo piano del bacino di traffico
aggiornato del 10 percento.
C'è però da fare anche un'altra considerazione, che è la
seguente. Quando venne presentato il piano di bacino di traffico,
Riccarand si autoelogiò dicendo che il suo piano era informato al
criterio della razionalità e del risparmio, che vi era un notevole
taglio rispetto alle spese degli anni passati.
Ebbene, a distanza di pochi mesi, vediamo che c'è una clamorosa
inversione di tendenza: evidentemente la programmazione effettuata
dall'Assessorato non è stata sufficientemente elastica, oppure si
vuole ritornare a quel "déjà vu" del passato; in poche parole si
torna a riallargare queste percorrenze sovvenzionabili secondo
criteri che sono già stati adottati anni addietro e che non
rispondono a quelle intenzioni buone, o perlomeno accettabili, che
erano state manifestate dallo stesso Assessore quando ci presentò
il piano del bacino di traffico. Quindi enunciazioni di principio
che rischiano di vanificarsi, enunciazioni di principio che non
trovano più riscontro nella successiva attività
dell'Assessorato.
Presidente Ha chiesto la parola il Consigliere Voyat.
Voyat (UV) Devo premettere che sono stato un po' deluso e
sorpreso dal comportamento dell'Assessore in IV Commissione, per il
fatto che non ha voluto - perché non credo che non abbia saputo -
dare certe risposte alle domande che gli avevano fatto i
commissari. Pertanto ho seguito il consiglio che mi aveva dato
l'Assessore Riccarand, quando mi ha suggerito, nel momento in cui
gli ho fatto delle domande, di andarmi a leggere le delibere, così
avrei saputo tutto. E in effetti adesso so tutto - almeno spero che
non ci siano altre delibere che non ho potuto leggere -, pertanto
andremo a verificare tutto questo. Forse un piccolo peccato di
presunzione da parte di Riccarand, forse l'applicazione di quella
tattica che Riccarand addossava ad altri Assessori, quella di dire:
non danno i dati ai consiglieri, così i consiglieri non possono
discutere e trovare delle "magagne".
In verità il piano dei trasporti è stato poco discusso, in
quanto ai consiglieri che avevano richiesto un rinvio di 15 giorni
sull'applicazione di un piano che doveva avvenire circa un anno
dopo, si è risposto che non c'era il tempo; pertanto non si è
potuto approfondire e in effetti, dopo nemmeno un anno di
applicazione, si cominciano a vedere le falle.
Rispetto a quelli che, come diceva anche Tibaldi, erano i meriti
di questo piano, che si diceva doveva andare finalmente a
regolamentare e soprattutto a ridurre quello spreco di chilometri
percorsi dai pullman e di cifre che venivano sovvenzionate a queste
società, e allo stesso tempo doveva andare a migliorare il
servizio, ebbene, devo ancora verificare il risparmio che abbiamo
avuto con l'applicazione di questo piano e il finanziamento alle
ferrovie nei confronti di quanto si pagava prima, ma per quanto
riguarda il miglioramento sinceramente credo che pochi, oltre
all'Assessore Riccarand, possano dire che c'è stato.
Non viaggio sugli autobus, comunque la gente parla e scrive
anche sui giornali, dove si possono leggere lettere di reclamo
sull'attuale applicazione dei percorsi che è meno conveniente di
quella di prima, perché adesso bisogna fare più cambi e in alcuni
casi le corse sono cambiate.
C'è la questione poi di certe coincidenze - ho letto sul
giornale che le ferrovie presto alcune le faranno - e di orari non
rispettati, oggi come ieri, e come - purtroppo io credo - anche
domani. L'ultimo fatto che non è però oggi in discussione riguarda
le ferrovie, perché oltre a tutto il resto sembra che queste
carrozze in alcuni giorni siano addirittura quasi non usufruibili,
tanto sono sporche. Mi è stato riferito da gente che conosco molto
bene che a volte bisogna tirare fuori un asciugamano e metterlo sui
sedili; non sono andato a verificare se è vero o meno, ma questa
sarà senz'altro una delle cose che l'Assessore dovrà a mio avviso
far presente alle ferrovie.
Venendo a questo 10 percento in più di applicazione del piano,
percentuale che qui si dice per linee di interesse regionale,
innanzitutto chiedo all'Assessore se questa percentuale che andiamo
ad aumentare è solo per le linee di interesse regionale oppure
anche per servizi e per esigenze specifiche locali, perché chi come
me ha letto il piano, sa benissimo che vi sono linee regionali per
5 milioni e 400 e qualche mila chilometri, ci sono - e qui veniamo
al sotterfugio - ulteriori linee per servizi ed esigenze specifiche
e locali, e si dice che si può, per questi casi, aumentarli del 10
percento.
Se si va a vedere bene, là dove si parla di linee regionali e
poi si parla di linee speciali per studenti, lavoratori e turisti,
verrebbe da pensare che la linea speciale non faccia lo stesso
tragitto della linea regionale, altrimenti non sarebbe più linea,
ma corsa, secondo la dizione italiana corretta, cioè sarebbero
delle corse aggiuntive. Io avevo capito in quel momento che il 10
percento in più di queste linee fosse per linee nuove, cioè nel
caso di un tratto non coperto dal tragitto regionale, dove non si
possono fare ulteriori corse, si istituisce una linea di
collegamento, ad esempio Aymavilles - Villeneuve; ecco che questa è
una linea, le altre per me erano corse. Quindi secondo me nei 5
milioni e qualcosa ci doveva essere il tutto compreso. Ora capisco
perché, a ripetute richieste fatte dal sottoscritto in commissione,
l'Assessore non voleva rispondere, e allora abbiamo scoperto le
cose che adesso dirò.
Per il sub-bacino alta Valle si prevedono 900mila km annui al
massimo, da non superare per le linee regionali, che io credevo
comprensivi delle corse per gli studenti, invece no: concessi
930mila, per cui 30mila km in più; costo 3.400 lire/km.
Per il sub-bacino centro Valle il piano prevede 900mila km,
concessi 840mila, con un risparmio di 60mila km; poi vedremo che il
risparmio non c'è perché qui sono stati tolti 60mila km per una
linea data in gestione ad una ditta diversa da quella che ha preso
il sub-bacino, costo 3.700 lire/km.
Per il sub-bacino Aosta e cintura, km annui 1,3 milioni,
concessi 1,43 milioni, quindi un 10 percento in più, sempre grazie
a quel paragrafo che uno può anche interpretare, almeno per come è
scritto, in modo diverso; costo - tenetevi forte - 3.980 lire al
km. A questo riguardo farò una considerazione dopo su tutta la
questione dei costi.
Media Valle, questa è stata appaltata: 450mila km previsti dal
piano, appaltati 495mila, il 10 percento in più sempre usufruendo
di quel paragrafo di cui dicevo prima, costo 2.850. Qui cominciamo
già a vedere che nell'appalto qualcosa in meno c'è, addirittura in
certi casi 1.130 lire in meno.
Bassa Valle: 950 km previsti, concessi 870mila, 80mila km in
meno, però vedremo che ne sono stati concessi circa 175mila per
un'altra linea; costo 3.450 lire/km.
Sub-bacino fondovalle: autorizzati secondo il piano 950mila,
concessi 1.045.000, 95mila in più, equivalenti al 10 percento,
costo 2.600 lire. Qui sarà bello andare a vedere perché 2.600
lire.
Poi ci sono quelle linee scorporate, per le quali avevamo già
fatto un certo discorso soprattutto al momento dell'approvazione
della legge n. 11/95, quando questa chiedeva tutta una serie di
deleghe all'Assessore, che l'Assessore diceva che avrebbe fatto e
aveva anche preso l'impegno di informare la commissione, ma in
commissione non lo abbiamo mai visto.
Comunque: estrapolata la linea Ayas-Verrès nella bassa Valle per
175mila km a lire 3.100 al km; Aosta - Cogne estrapolata dal centro
Valle 150mila km a lire 3.195, Aosta - Valgrisenche, 60mila km a
lire 3.150, questa era l'unica che tutti senz'altro erano d'accordo
di estrapolare tra le linee dell'alta Valle per darla alla società
Benvenuto. Quindi i 5.450.000 km previsti dal piano sono stati
portati a 5.995.000, usufruendo del fatto che, in presenza di
ulteriori linee per servizi e per esigenze specifiche locali, le
percorrenze massime sovvenzionate per ogni sub-bacino possono
essere aumentate del 10 percento. Possono essere, si dice, e lo
sono state infatti, ma a mio avviso con una motivazione non
logica.
Riprendendo i dati che abbiamo appena visto, notiamo che dove si
è fatto l'appalto c'è un certo prezzo, invece nelle trattative
private dove c'è tutta una farraginosa procedura, quello che può
costare dalle 2.500 fino ad un massimo di 3.000 lire al km lo
abbiamo pagato oltre 3mila e in certi casi abbiamo rasentato le
4mila lire.
C'è una cosa che voglio chiedere all'Assessore: non le sembra
illogico, Assessore, che nel sub-bacino Aosta e cintura si paghi
3.980 lire al km?
Primo, perché è un percorso tutto in pianura; è vero che il
trasporto urbano costa più caro dell'extraurbano, ma il trasporto
urbano ad Aosta è fatto con le navette, non è fatto con costi che
sono considerati alti, cioè con un pullman, e il costo urbano, se
lo chiede ad uno specialista, è più caro, ma non molto di più di un
trasporto in montagna, come può essere quello della media Valle,
che è andato in appalto con lire 2.850 al km.
Bisogna forse analizzare queste cose e bisognerebbe forse anche
controllare un po' di più, perché trovo che è illogico pagare
pullman e navette che trasportano aria, non c'è nessuno; sarà bene
andare a verificare queste cose. Perché è vero che l'Assessore
Riccarand, quando era Consigliere, accusava la Regione di avere
troppi soldi, ma non è un buon motivo che questi soldi, perché oggi
lui è Assessore, li debba sprecare.
Allora ci vuole, Assessore, un comportamento più corretto. Le
navette costano meno dei pullman, le navette devono fare i percorsi
che devono fare, ma possibilmente con gente a bordo; questo vale
anche per i pullman fuori. Evidentemente con un costo di tremila e
oltre al km si trasporta, ripeto, aria, anche se non ci sono
tremilacentocinquanta o tremilaquattro-tremilacinquecento lire al
km, ce ne sono molti che viaggerebbero anche vuoti.
Una cosa le voglio chiedere ancora, Assessore. Di questo 10
percento che lei ci chiede di assegnare, sarà in grado di dirci, se
non oggi almeno in commissione, quanto per ogni sub-bacino potrà o
dovrà essere assegnato per le linee regionali e quanto invece per
quelle che voi chiamate linee o corse speciali? A quel punto si
potrà fare un calcolo fra i costi delle linee regionali e quelli
delle linee speciali.
Ho fatto poi tutti i calcoli bacino per bacino, anche quelli
estrapolati, e il costo di 20.301.400.000 lire, che è il costo dei
vari contratti e convenzioni, è suddiviso in questo modo: SAVDA che
ha tre sub-bacini più una linea estrapolata, lire 8.223.250.000;
SVAP che ha un sub-bacino, quello più grosso, e una linea
estrapolata, lire 6.170.650.000; VITA, lire 3.001.500.000; SADEM,
lire 2.717.000.000; BENVENUTO, lire 189.000.000. Noi le avevamo
anche chiesto se con l'applicazione di questo 10 percento in più
c'era bisogno di fare variazioni finanziarie, lei aveva risposto di
no, e su questo ha senz'altro ragione perché sul bilancio sono
stati previsti - visto che lei l'altro giorno non lo sapeva - 21
miliardi, quindi con l'applicazione di queste linee, almeno quelle
speciali e locali partiranno solo da settembre, le altre non credo
che partano prima del 1° agosto, con quello che ha ancora a residuo
senz'altro riuscirà a coprire. Questo vuol dire che lei, Assessore,
sapeva benissimo lo scorso anno a settembre, quando si è formato il
bilancio, che il costo era di 20,301 miliardi; io penso, da
cattivo, che lei abbia messo 21 miliardi non solo perché era
previsto l'anno precedente ancora, ma perché sapeva già che alcune
richieste sarebbero state fatte e lei ben volentieri le avrebbe
concesse.
Al momento della discussione della legge n. 11/95 c'erano state
alcune mie raccomandazioni non prese in considerazione da parte
dell'Assessore; una era quella di venire in commissione a
relazionare, pertanto mi ero preoccupato - visto che molto
volentieri la gente parlava dell'applicazione di questo piano - di
presentare un'interrogazione con risposta scritta. Ne avevo
presentata una con dieci punti, mi è stata respinta perché i punti
erano troppi, allora ho dovuto riassumerli in quattro, e questo
forse ha dato la possibilità all'Assessore di rispondere in modo
non completo; ora andiamo a vedere.
Primo quesito: quali sono state - chiedevo - le varie offerte
iniziali e finali per ogni linea o sub-bacino, a quale costo
definitivo sono state assegnate. E qui andiamo a ridere.
Risposta: sub-bacino alta Valle, SAVDA 3.750 lire al km offerta
iniziale, offerta finale 3.400 lire; VITA, offerta unica 3.240
lire. Noi sappiamo che non era solo il prezzo che doveva
determinare l'affidamento dei sub-bacini, ma c'era tutta una serie
di requisiti che si dovevano presentare.
So per certo che in alcuni casi alcune ditte non avevano i
requisiti e sono state scartate, ma, si ricordi, Assessore, che i
requisiti le ditte li avevano; pertanto lei se la vedrà in altra
sede perché so che è stato presentato un esposto.
Sub-bacino centro Valle: SAVDA 3.850 lire/km offerta iniziale,
3.700 lire/km offerta finale; VITA 3.600 offerta unica. A questo
punto un Assessore serio avrebbe chiamato la ditta e le avrebbe
detto: questo fa un prezzo inferiore, tu quanto fai? A questo punto
io avrei fatto risparmiare la Regione.
Sub-bacino bassa Valle: offerta unica SADEM 3.100 lire/km; VITA
3.450, assegnato alla VITA per 3.450. Andiamo a fare gli interessi
evidentemente... quando era più facile quello che lei, Assessore,
sa e di cui al limite parleremo dopo.
Bacino fondovalle: SADEM, offerta iniziale 3.100 lire/km,
offerta intermedia 2.800 lire/km, offerta finale 2.600 lire, sono
le stesse offerte che aveva fatto la società VITA, per cui io avrei
chiamato anche qui la VITA e le avrei chiesto: ma non fai qualcosa
in meno, così facciamo calare di nuovo anche l'altro?
Sub-bacino Aosta e cintura: offerta unica, prima offerta,
offerta iniziale 4.085 lire; forse qualcuno ha pensato: fino a
3.990 arriviamo, ma se passiamo le 4.000 lire come facciamo ad
accusare gli assessori precedenti che strapagavano queste corse?
Teniamoci allora anche noi sotto le 4.000 lire. E così l'hanno
chiamato e l'offerta finale è stata quella di 3.980 lire, con un
risparmio di 105 lire/km.
Valgrisenche: offerta iniziale lire 3.200, l'hanno chiamato ed
hanno concordato per 3.150 lire. Il fatto è che solo in certi casi
si chiamava qualcuno, in altri casi nessuno.
Linea Aosta - Cogne: c'è un'offerta a 3.195, ed è quella che poi
ha vinto; VITA, 3.300 lire/km.
Linea Ayas - Verrès: SAVDA 3.100 lire; VITA 3.180, e quindi
giustamente è stata affidata a SAVDA.
Fatta questa piccola analisi, si sapeva che non si poteva
assegnare solo sulla base finanziaria, ed ecco il quesito n. 2:
quali erano i requisiti richiesti alle società e quali erano i
criteri di valutazione, i singoli dati forniti dalle società sui
vari requisiti, il numero dei dipendenti delle varie società divise
in sub-bacino e quello totale. Dirò già che per quanto riguarda il
numero dei dipendenti, alcuni hanno risposto, alcuni no, altri
hanno risposto dando tutti i dati di tutti i dipendenti che hanno,
altri ancora hanno fatto solo una dichiarazione dicendo: 40
dipendenti, 18 a Pont-Saint-Martin, 2 a Gressoney, 20 a Torino. Va
be'...
Quando poi chiedo chi ha verificato la presentazione dei
requisiti, mi si risponde che la verifica è avvenuta in base a
quanto sappiamo come ufficio.
Vediamo i requisiti: idoneità tecnica e finanziaria del
richiedente in relazione alla tipologia dei servizi, presenza di
richieste di soggetti che abbiano già esercitato regolarmente linee
nell'ambito della rete, personale che può essere messo a
disposizione e luogo di residenza (alcuni, Assessore, a me non li
ha dati, a meno che non li abbia tenuti nel cassetto, vada a
controllare), corrispettivo della prestazione del servizio,
disponibilità a sottoscrivere il contratto di servizio. Per quanto
riguarda il sub-bacino affidato con procedura ristretta, la
concessione è stata assegnata sulla base dell'offerta più
vantaggiosa, questo è logico e normale.
Però, in merito ai requisiti e ai criteri, si dice: ai fini
dell'assegnazione tanto nell'uno quanto nell'altro caso si è
attribuito un peso preponderante al preesistente e regolare
esercizio di linee nell'ambito della rete, in quanto l'aver
esercito o esercire le linee nell'ambito della rete assicura
continuità e stabilità ai servizi. Questo criterio può anche andare
bene, però il tutto sta in questa parola "preponderante" perché
tutti questi requisiti andavano bene al 60 percento, cioè il fatto
di aver fatto le linee per primi, il fatto di avere i mezzi, il
fatto di avere i garage in Valle d'Aosta, contavano per il 60
percento, il prezzo per il 40 percento. É chiaro che chi aveva già
i pullman, il personale - ed io ripeto che non li ho visti tutti -
poteva fare l'offerta che voleva, alla faccia del risparmio.
Veniamo al quesito n. 3 in cui chiedevo se tutte le
dichiarazioni e la fornitura dei dati sono state controllate e
verificate dall'amministrazione regionale. Se negativo, sapere
perché, se positivo quali i risultati delle verifiche; se i
responsabili del servizio erano d'accordo sul metodo usato e sui
risultati ottenuti; se ci sono ditte che hanno sede legale e/o
fiscale fuori dalla Valle d'Aosta; se ci sono ditte che hanno
pendenze con l'Amministrazione regionale della Valle d'Aosta o
altri enti pubblici.
La risposta a questo quesito è stata la seguente: le
dichiarazioni e i dati forniti dalle imprese sono stati ritenuti
attendibili sulla base delle conoscenze dell'Assessorato. Cosa vuol
dire? Che questa impresa vi ha presentato una piantina e voi non
verificate se la piantina del garage è quella? E se annesso al
garage c'è anche l'autorimessa per i pullman o il lavaggio? Basta
che lo dicano loro? Nella risposta quindi non si dice che qualcuno
è andato a verificare, se qualcuno è andato al collocamento o a
verificare sul libro del personale se i dipendenti sono 40, 50 o 60
e dove sono residenti.
In quanto alla valutazione del responsabile del servizio sul
metodo usato e sui risultati ottenuti, si allega copia dei pareri
di legittimità inseriti nelle proposte di deliberazione. Qui prendo
la prima, perché più o meno sono tutte uguali. Leggo: "Parere di
legittimità del dirigente di Assessorato, si rileva quanto segue:
1) la motivazione relativa alla scelta delle singole linee da
estrapolare nell'ambito del sub-bacino individuato appare
insufficiente e per certi versi perplessa; 2) la deliberazione di
concessione non contiene tutte le condizioni che regolano la
concessione stessa; ciò consegue in particolare all'approvazione
dello schema di contratto di servizio anziché del testo, come
previsto all'articolo 24, comma 4, legge regionale 32/82, come
modificata dalla legge regionale 11/95, che sembra alludere al
contenuto del contratto; 3) si esprimono dubbi in ordine al
significato attribuito alla locuzione "sentito il Comitato
regionale dei trasporti collettivi" di cui all'articolo 7, comma 4,
della legge regionale 32/82; la norma infatti, ove letta in
connessione con l'articolo 6 della legge regionale 32/82, potrebbe
significare che il comitato esprime un parere e non che formula una
presa d'atto, nel qual caso il parere sarebbe espresso in mancanza
della valida costituzione del comitato non essendoci la presenza
della maggioranza dei membri richiesta dall'articolo 7 della legge
regionale 32/82".
Più o meno i pareri vengono espressi dal funzionario con questi
dubbi.
Continuando: "Quanto, infine, alle pendenze delle imprese si
rileva quanto segue: la Giunta regionale con deliberazione eccetera
ha disposto il fermo amministrativo dei crediti ad eccezione di
quelli vantati per il servizio di noleggio della ditta BENVENUTO
per l'erogazione indebita di contributi, fino alla concorrenza del
credito alla regione di lire 304 milioni".
Altro punto: "La società VITA ha presentato ricorso al TAR per
l'annullamento delle deliberazioni n. 6197 e 6201 del 28 luglio
'95, affidamento concessione Ayas-Verrès e sub-bacino fondovalle".
Per ripicca evidentemente dall'altra parte: "La società SADEM ha
presentato ricorso al TAR per l'annullamento della deliberazione
6202 del 28 luglio '95, affidamento concessione sub-bacino bassa
Valle".
Avevo chiesto se c'erano delle pendenze con altre
amministrazioni pubbliche; a me risultava al tempo in cui ho
ricevuto questa risposta che la SADEM aveva dei problemi con la
Regione Piemonte, tant'è vero che c'era una delibera che era stata
pubblicata, dove si procedeva alla sospensione dei
finanziamenti.
Poi c'è il fatto della sede legale e/o fiscale: si sa bene che
la sede legale è una cosa, la sede fiscale è un'altra, a noi quella
che interessa di più è senz'altro la sede fiscale. Per non
rispondere completamente come si fa? Si dà una mezza risposta,
ovvero si dice: "In ordine alla sede legale delle imprese, la
società SADEM S.p.A. ha sede legale in Torino e sedi secondarie in
Aosta e Pont-Saint-Martin". Ciò significa che non ha la sede
fiscale in Valle d'Aosta, e questo non dovrebbe essere un merito
per l'assegnazione di certe linee e per chiederle tre volte di
ribassare il prezzo per prendere un trasporto che poteva benissimo
prendere qualcun altro.
Sul quesito n. 4, sul perché delle estrapolazioni di certe
linee, non sto a dilungarmi, comunque trovo strano che una ditta
che fa i trasporti nel sub-bacino dell'alta Valle e nel centro
Valle, vada a fare anche una linea Verrès-Ayas, estrapolata da un
bacino che non è per il momento dei più ricchi, avendo avuto
un'assegnazione in meno dei 900mila previsti perché doveva essere
data ad un'altra società.
Poi la perplessità su questo lei la conosce meglio di me, perché
anche in Giunta ci sono state discussioni e in alcuni casi anche
delle piccole assenze.
Per arrivare ad una conclusione, caro Assessore, le dico già che
la delibera l'ho votata in commissione e la voto anche in
Consiglio, perché non vorrei che un domani - e non ritengo che sia
giusto - degli utenti della Valle d'Aosta possano pagare per errori
suoi: il fatto di essersi voluto presentare in quel momento come un
salvatore, dicendo che avrebbe fatto risparmiare, e invece la cosa
non è stata così. Quindi è giusto che, se un errore c'è stato
allora di valutazione, venga corretto oggi, dopo un anno di
applicazione del piano.
Comunque le voglio dire, Assessore, che io da lei in questo caso
mi aspettavo di più, ma molto di più, soprattutto memore di quanto
lei ci aveva insegnato in passato, di come predicava dai banchi
dell'opposizione, accusando i membri della Giunta di essere tutti
corrotti e corruttori, gente che sprecava. Oggi vediamo invece,
Assessore, che amministrare è molto più difficile, non sempre le
cose fatte danno l'impressione giusta, quindi a volte si può anche
venire criticati.
Non si può dire che lei abbia fatto l'interesse
dell'Amministrazione regionale, sarebbe bene un domani andare a
vedere - perché è l'unico calcolo che non ho fatto - quanto si
sarebbe risparmiato prendendo la migliore offerta. E anche se
qualcuno rimaneva senza sub-bacino, pazienza: hai voluto fare il
furbo? Allora stai fuori. Perché ne vuoi approfittare? Per il fatto
che tu hai gestito prima, adesso puoi imporre il prezzo che vuoi e
l'Assessore accetta? No, caro signore, questo non è l'interesse
degli utenti come non è l'interesse dell'amministrazione, la cosa è
ben diversa. E visto che di soldi non è che la Regione ne abbia
così tanti come qualcuno crede, e se anche ne avesse tanti non sono
dell'Assessore, ma dell'Amministrazione, pertanto non ha il diritto
di distribuirli come crede lui, ma si deve attenere a certe regole.
Perché vi giuro che ho pensato: se queste cose le avesse fatto un
Assessore dell'Union Valdôtaine, chissà cosa succedeva! Vi prego di
pensare un attimo a cosa sarebbe successo.
Per prima cosa sarebbe già intervenuto qualcun altro nella
discussione, perché in passato quando c'era da discutere di alcune
cose, come della biblioteca, del piazzale Carrel, delle Porte
Pretoriane, non è che si discutesse in Consiglio: qui si discuteva
poco, si discuteva in altre sedi!
Mi sono chiesto: ma se fosse stato un qualunque Assessore
dell'Union Valdôtaine, cosa sarebbe successo, agendo in questo
modo?
Io riconosco nella persona di Elio Riccarand una grande
capacità, una grande intelligenza, una grande caparbietà, che a
volte può essere anche un merito, non solo un demerito, ma in
questo caso devo dire che mi ha deluso, e mi ha deluso
profondamente, perché tutti si aspettavano dopo le elezioni che
Riccarand mantenesse quello che diceva quando era all'opposizione,
cioè che, una volta Assessore, si sarebbe comportato diversamente.
Ho già avuto altre occasioni di dissociarmi dalle scelte fatte
dall'Assessore, ho cercato di spiegare le mie ragioni, a volte ho
cercato di prendere tempo per vedere se era possibile correggere
qualcosa; niente da fare. In modo caparbio è andato avanti.
Sinceramente, Assessore, quello che ho scoperto e quello che ho
detto lei evidentemente lo può giustificare: lei, un altro forse
non avrebbe potuto ma lei lo può giustificare, dicendo che si
tratta di una trattativa privata. Io valuto più il fatto che tu
abbia prestato quel servizio per vent'anni, per cui chiedimi quel
che vuoi, te lo lascio fare per altri trent'anni, chi se ne frega,
i soldi non sono mica miei.
Allora, quello che le sto per dire, Assessore Riccarand, è di
questo tenore: io ho avuto fiducia in lei ed io l'ho votata, e non
sono come quelli dell'opposizione che non possono dire: "Io ho
avuto fiducia in lei", io invece glielo dico. Ma quella fiducia che
le ho dato allora, oggi, viste le cose, con il suo comportamento,
che poi ho visto non è solo nella nostra commissione, ma
soprattutto nell'applicazione di questo piano, quella fiducia in
lei si è molto, molto ridotta. Non è una revoca, ma ci siamo molto
vicini.
Si dà atto che, dalle ore 18,46 alle ore 19,00, presiede il
Vicepresidente Viérin.
Presidente Ha chiesto la parola il Consigliere Bich.
Bich (APA) Per fare una proposta, perché l'intervento fatto dal
collega Voyat ha toccato punti molto delicati, secondo me da
valutare per intero nella loro complessità e anche nella loro
gravità.
Prima di votare il provvedimento chiederei - e non è il solito
escamotage per rinviare il piano - che si ridiscuta e si riveda
questo aspetto, sentite poi le contro-tesi dell'Assessore.
Vogliamo ragionare a bocce ferme su questo. Adesso sentiamo
quanto dice l'Assessore, però le valutazioni a mio avviso
dovrebbero essere fatte anche a bocce ferme su quanto è stato
espresso dal Consigliere Voyat, perché al sottoscritto che opera
all'interno della IV Commissione, che si interessa di questa
specifica competenza amministrativa, questi aspetti sono
sfuggiti.
Quindi, sentita la replica dell'Assessore, mi farò parte
diligente per chiedere una sospensione non tanto della seduta
quanto dell'iter amministrativo.
Presidente Nessun altro chiede di intervenire?
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Come il Consiglio sa, il piano di bacino di
traffico è stato predisposto ed approvato dal Consiglio regionale
nel 1994, era uno strumento di programmazione previsto da una legge
regionale del 1982, che non era mai stato realizzato e che ha
determinato una grave situazione nel settore dei trasporti pubblici
in Valle d'Aosta, tant'è vero che ancora oggi ci sono delle vicende
giudiziarie che coinvolgono la gestione del servizio dei trasporti
negli anni '80 e ci sono ancora conti da chiudere rispetto alla
gestione e ai contributi regionali sia per quanto riguarda
l'esercizio sia per quanto riguarda l'investimento per l'interno
periodo che va dal 1982 fino al 1992. Era uno strumento essenziale
per poter dare ordine all'organizzazione dei trasporti e per poter
svolgere una funzione programmatoria da parte della Regione.
Il piano è stato predisposto rapidamente, è stato approvato dal
Consiglio regionale, certamente non dal Consigliere Voyat - che non
l'ha votato - ma è stato approvato dalla maggioranza del Consiglio;
ha permesso una riorganizzazione dei servizi di trasporto pubblico
nella nostra regione significativa ed importante, andando a
razionalizzare un settore in cui la confusione era grave; ha
permesso di integrare finalmente i trasporti di gomma con i
trasporti su ferro, realizzando un sistema di trasporti che non era
più basato su linee a sé stanti, ma su un concetto di trasporti a
rete; ha introdotto il concetto dei sub-bacini, quindi di un
concessionario solo per ogni sub-bacino per arrivare ad una
migliore gestione dei servizi all'interno del sub-bacino e ad una
migliore conflittualità fra le varie società concessionarie, anche
se sia il piano di bacino sia la legge che poi è derivata dal piano
di bacino hanno previsto un'applicazione graduale e intelligente di
questo concetto dei sub-bacino, prevedendo la possibilità di
estrapolare alcune linee proprio perché ci fosse un passaggio
graduale da una situazione pregressa alla situazione nuova che si
stava determinando.
Non solo, il piano di bacino di traffico ha posto le basi per
delle modifiche legislative fatte poi dal Consiglio regionale con
interventi che hanno modificato sia la normativa sui contributi in
conto investimenti, sia la normativa sui contributi di esercizio,
andando ad eliminare il vecchio sistema dei contributi sulla base
dei costi standard e introducendo invece il criterio dei contratti
di servizio, ed ha introdotto una procedura di individuazione del
concessionario attraverso una procedura di gara, facendo cioè
questa trasformazione legislativa e normativa che pone la Regione
Valle d'Aosta all'avanguardia fra tutte le regioni d'Italia, perché
nessuno ancora ha questo sistema.
Allo stesso tempo pone la regione Valle d'Aosta in una
situazione di coerenza totale nei confronti dei nuovi orientamenti
che ci sono a livello europeo ed anche nella legislazione italiana,
tant'è vero che la legge finanziaria '96 ha previsto l'introduzione
del sistema dei contratti di servizio in tutti i settori di
gestione del servizio di autolinee su gomma, non solo, ma anche per
quanto riguarda la gestione delle ferrovie di interesse locale e
regionale che verranno trasferite alla competenza della
Regione.
Quindi, noi ci siamo non solo dotati di strumenti di
programmazione e di strumenti legislativi in grado di governare
bene il settore, ma ci siamo posti anche in una situazione per
poter recepire senza alcuna difficoltà i nuovi orientamenti della
normativa a livello nazionale, che sono in corso di attuazione e
che creeranno delle grosse difficoltà in tutte le regioni
italiane.
Noi siamo adesso a circa due anni dalla predisposizione e
dall'approvazione del piano di bacino di traffico e devo dire che
non solo quello non è un piano che è finito in un cassetto, è stato
un piano che è stato applicato con estrema coerenza e, a sentire
alcune società concessionarie, addirittura con ferocia, nel senso
che ha avuto una applicazione estremamente coerente. E tutte le
tappe, tutti gli strumenti che erano previsti dal piano di bacino
di traffico hanno avuto concreta attuazione, anche se i tempi erano
molto stretti, le decisioni da prendere notevoli e il passaggio
molto difficile.
Non mi sorprendo affatto che l'anno scorso, quando si è trattato
di avviare una procedura che era completamente nuova, quella delle
gare: sia la gara di appalto per il bacino della media Valle, sia
la procedura negoziata per gli altri bacini, ci siano state
difficoltà da parte degli uffici, da parte delle società
concessionarie, momenti di incertezza e di interrogativi anche
all'interno della stessa Giunta e all'interno del Consiglio
regionale. Io credo però che abbiamo governato molto bene quella
situazione, siamo riusciti a portare in porto l'aggiudicazione su
basi nuove e con metodi nuovi, che poi si presteranno anche a delle
osservazioni e a dei rilievi, ma che sicuramente hanno fatto
l'interesse dell'Amministrazione dal punto di vista finanziario e
dal punto di vista della buona organizzazione dei servizi, ed hanno
fatto l'interesse della cittadinanza nel senso che siamo riusciti
non solo a garantire i vecchi servizi, ma ad attivare molti più
servizi senza aumentare il livello di spesa, anzi contenendo tale
livello.
A due anni di distanza dall'approvazione del piano di bacino di
traffico devo dire che l'impalcatura di quel piano è tuttora
valida, non c'è niente che dobbiamo cambiare, e come vedete la
proposta di modifica si limita a cinque righe perché di tutto
quello che contiene il piano, che riguarda autolinee, ferrovie,
integrazioni, problemi trasportistici all'interno della città di
Aosta, vari settori normativi eccetera, rimane tutto valido;
abbiamo delle richieste rispetto alle quali la Giunta ha ritenuto
opportuno dare delle risposte positive, perché sono richieste di
trasporto della comunità valdostana.
Abbiamo 23 richieste che ci vengono dai comuni e dalle
istituzioni scolastiche, che riguardano tutti i sub-bacini in cui è
divisa la Valle d'Aosta, che non sono tutte allo stesso livello di
importanza e di significato e quindi non tutte dovranno essere
recepite, ma alcune sono sicuramente importanti, perché si tratta
di dare delle risposte ad esigenze di trasporto, soprattutto ripeto
a livello studentesco, scuola media superiore, ma non solo. Per
poter dare queste risposte abbiamo bisogno di innalzare i parametri
previsti dal piano di bacino di traffico del 10 percento. Questo 10
percento, l'ho detto molto chiaramente, non è che sarà utilizzato
tutto, sarà utilizzato là dove e nella misura in cui ci sarà la
necessità di utilizzarlo; chiaramente qualsiasi variazione che
verrà fatta comporta un atto deliberativo, che va a modificare un
contratto che è in essere con una società concessionaria, quindi è
un atto deliberativo pubblico che può essere visto da tutti i
consiglieri sia in commissione sia in altra sede competente. Il
semplice oggetto di questo piano di bacino è dare una risposta ad
alcune di queste richieste, che sono motivate e che sono
nell'interesse della cittadinanza.
Non credo che ci sia molto altro da aggiungere; le cose che sono
state dette dal Consigliere Tibaldi riguardano una domanda
specifica sulle linee che verranno potenziate, ma non è con il
piano di bacino di traffico che abbiamo detto se facevamo due o tre
corse nella valle di Champorcher o nella valle di Gressoney, perché
quello era un momento di programmazione come lo è questo, in cui
andiamo a dire che abbiamo la possibilità di fare dei chilometri in
più. Poi, con successivi atti si va ad esaminare là dove c'è la
richiesta, però questo atto è fondamentale per poter dire: dal
primo settembre potremo fare qualcosa in più, altrimenti non lo
potremo fare. Quindi questo è un atto di programmazione, che non va
confuso con le scelte concrete rispetto alle quali in qualsiasi
momento la Giunta e il sottoscritto sono disponibili a spiegare
perché si va a fare determinate scelte; ci sono delle richieste che
a mio avviso sono molto importanti, quindi dovremo sicuramente
coglierle, altre sono meno significative, quindi spiegheremo perché
non è opportuno andare ad accoglierle.
Per quanto riguarda le osservazioni fatte dal Consigliere Voyat,
a me dispiace che il consigliere non sia rimasto soddisfatto di
come sono stati assegnati alle varie concessionarie i sub-bacini,
ma io non dovevo fare le cose che piacevano al Consigliere Voyat.
Io ho fatto le cose che ritenevo essere nell'interesse
dell'amministrazione regionale della Valle d'Aosta e nell'interesse
della cittadinanza. Che poi queste non coincidano con i desiderata
del Consigliere Voyat, mi dispiace, ma io non posso farci niente.
Credo di aver operato nella direzione corretta e sono pronto a
confermare, anche se ovviamente lì c'è stato tutto un bailamme, ci
sono alcune società concessionarie che non erano d'accordo e hanno
fatto ricorso. Purtroppo è una situazione di conflittualità che
abbiamo ereditato e che non sono stato certo io ad alimentare anzi
farò tutto il possibile per ridurre questo livello di
conflittualità, ma è una realtà che purtroppo deriva da
impostazioni ben precise e da comportamenti ben precisi che sono
stati messi in atto in passato.
Ho più volte dato risposta al Consigliere Voyat alle domande che
mi ha posto, ho dato risposta ad una interrogazione con risposta
scritta con alcuni chili di carta in cui c'erano tutti i dati; mi
sento ripetere tutte le volte le stesse cose, non è che sia
necessario tutte le volte andare a ripetere. Si è svolta una
determinata procedura, ci sono tutti gli atti e chiunque li può
vedere e sono state date tutte le documentazioni in questo senso.
Credo che quello che è stato fatto con il piano di bacino di
traffico è sicuramente utile, è stato fatto un grosso passo avanti,
la proposta che oggi facciamo è quella di avere la possibilità di
dare risposte ancora migliori alle esigenze della popolazione
valdostana, in particolare alla popolazione studentesca, quindi non
posso che confermare la proposta che è stata presentata alla
maggioranza e al Consiglio.
Presidente Ha chiesto la parola il Consigliere Voyat.
Voyat (UV) Per fatto personale. Voglio precisare, Assessore
Riccarand, che il Consigliere Voyat non ha alcun interesse
particolare, sia chiaro; forse le è scappato, ma deve fare
attenzione. L'Assessore deve capire che il Consigliere Voyat non ha
alcun interesse particolare nel fatto dell'assegnazione, nemmeno il
fatto che mi sia piaciuto o no. Io le ho contestato dei fatti, che
hanno delle rilevanze economiche per la regione; per il resto, se
lei le assegnava tutte ad uno a 4.000 lire, o a questo o all'altro,
le ripeto, non è che io avessi avuto un interesse.
Il mio unico interesse oggi come in passato e spero in futuro è
quello dell'Amministrazione regionale della Valle d'Aosta. É
chiaro, Assessore?
Presidente Ha chiesto la parola il Consigliere Borre.
Borre (UV) Mi era parso di capire dall'intervento del
Consigliere Voyat che questa discussione, svoltasi qui, si poteva
tranquillamente evitare se l'Assessore in commissione e nella
riunione di maggioranza avesse dato spiegazione a tutta una serie
di quesiti che ha posto adesso il Consigliere Voyat, mettendo anche
noi in leggero imbarazzo di fronte a questa delibera.
Mi aspettavo, da come era partita la risposta dell'Assessore,
una spiegazione a questi quesiti, non una voglia di vendicarsi di
una richiesta, perché la sua risposta finale, Assessore, non è
corretta per niente in quanto nessuno di noi qui ha capito che
Voyat volesse difendere qualcuno. Voyat voleva dei dati e lei
doveva rispondere con dei dati...
Riccarand (fuori microfono) ... i dati glieli ho già dati...
Borre (UV) ... lei poteva dire tranquillamente che glieli aveva
dati in commissione o che glieli aveva dati in riunione di
maggioranza; ci è stato detto che non li ha dati, quindi gradivamo
sentirli qui, non sentire un'accusa ad un consigliere che si
permette di chiedere dei dati. A volte nascono delle
incomprensioni, che poi danno la possibilità alla stampa di dire
che c'è malumore all'interno della maggioranza. Sono questi i
comportamenti che noi non gradiamo e non vorremmo più che ci
fossero. Abbiamo le varie fasi di incontro, dove possiamo
chiarirci, e quando veniamo qui cerchiamo di comportarci ognuno per
il proprio ruolo.
Presidente Se nessuno chiede più di intervenire in sede di
discussione generale, dichiaro chiusa la discussione generale.
Per dichiarazione di voto ha chiesto la parola il Consigliere
Bich.
Bich (APA) Non è un atto di sciacallismo... quando nasce un po'
di dialettica, si dice sempre che si vuole sfruttare la situazione;
qui non c'è niente da sfruttare. C'è una posizione dell'Assessore
che è molto chiara e precisa, che ha ripetuto in commissione, che
però coinvolge degli aspetti generali; poi c'è una presa di
posizione del Consigliere Voyat, espressa oggi in un intervento
lungo, molto articolato, dove ha preso in esame verbali, una
quantità di carte, l'Assessore dice chili, e dove si evidenzia -
diceva il Consigliere Voyat - un aspetto economico in cui
l'amministrazione ha avuto una lesione dei propri interessi.
Ora, nessuno di noi ha una memoria tale, e poi l'Assessore non
ha risposto sulle argomentazioni addotte dal Consigliere Voyat in
modo da mettere dinanzi alla ponderabilità degli argomenti e
permettere di decidere se proseguire nella procedura e arrivare
alla votazione del provvedimento; si è arrivati invece ad una
posizione di assoluto stallo perché Voyat ha sostenuto una tesi in
cui l'amministrazione, nell'assegnazione delle concessioni per le
linee di sub-bacino, non ha fatto quanto era necessario per
ottenere il massimo dell'interesse.
Quindi, dinanzi ad una situazione del genere non posso che
sottolineare la mia astensione per la successiva votazione. La mia
dichiarazione di voto va in quella direzione, ma questo perché c'è
da restare perplessi su delle argomentazioni pesanti, che secondo
me hanno dei rilievi non solo politico-amministrativi, ma anche di
altro tipo. Se la trattativa è stata svolta come ha detto Voyat,
secondo me non è corretta. Caro mio, è difficile qualche volta
stare sull'incudine e non sempre fare il martello: quante volte
siamo stati noi incudine e ci siamo sentiti dire queste cose da
te?
Riccarand (fuori microfono) ... non c'è nessun problema, quando
vuoi.
Bich (APA) Ma non "quando vuoi", io non ho da dire niente; ho
solo da dire, Riccarand, se vuoi avere almeno il mio voto personale
favorevole su questo argomento, devi dare una risposta esauriente
su quanto ha chiesto Voyat. Diversamente non me la sento
assolutamente di dare compimento alla procedura amministrativa.
Questo non per rompere le scatole, non per girare il coltello nella
piaga, ma perché qualunque amministratore che abbia un senso
dell'interesse generale, non può che fare un intervento come ho
fatto io, non vedo altra possibilità. E così avrebbe fatto
qualsiasi altro soggetto appartenente alla minoranza, anzi la
minoranza a questo punto doveva addirittura evidenziare ancora di
più questa posizione.
Tutto lì, lo voglio dire perché mi sento molto libero in queste
azioni e siccome in passato ho patito parecchio quando questi
atteggiamenti venivano rivolti per cose molto, molto più
irrilevanti nei confronti del sottoscritto, allora i comportamenti
secondo me devono essere coerenti. La coerenza si vede anche da
queste cose.
Presidente Ha chiesto la parola il Vicepresidente Marco
Viérin.
Viérin M. (PpVA) Visto che il collega Bich ha tirato in ballo la
minoranza, vorrei solo ribadire che la minoranza su questo aspetto
ha già tenuto banco nel famoso anno 1994, e lì la minoranza ha
evidenziato molte cose, fra cui anche quelle evidenziate dal
collega Voyat. Per cui oggi è inutile che il sottoscritto prenda la
parola, per ricordare tutto quello che è stato evidenziato in
quella seduta. Ho solo da ribadire a nome del gruppo dei Popolari
della Valle d'Aosta quanto detto in quelle occasioni.
Posso aggiungere questo oggi: quanto affermato da noi e
sottolineato anche con forza si sta purtroppo pian piano avverando,
cioè i costi alla fine non saranno minori di prima, gli
inconvenienti e i problemi per coloro che devono utilizzare i mezzi
di trasporto pubblici sono ad oggi più o meno gli stessi di quelli
del passato, anzi soprattutto gli anziani devono trasferirsi spesso
e malvolentieri da un punto all'altro della città oppure devono
cambiare tre navette o due autobus anziché fare un'unica corsa,
senza bisogno di trasferimenti, perché finché lo si fa in estate va
bene, ma quando lo si fa in inverno per un anziano scendere e
risalire su un altro pullman presumo non abbia senso, l'ho detto
allora, lo ribadisco.
Volevo fare un'ultima battuta al Consigliere Borre, il quale
spiegava perché ogni tanto i mass media mettono il punto
interrogativo sulla rissosità di questa maggioranza. Il Consigliere
Borre non si può davvero preoccupare, anche perché come sappiamo la
carta stampata soprattutto e anche la tivù pubblica - lo dico qui
perché non c'è la possibilità spesso di farlo in altra sede - non è
sicuramente a favore di altre forze che non siano quelle della
maggioranza.
Presidente Vicepresidente Viérin, la dichiarazione di voto,
grazie.
Viérin M. (PpVA) L'ho detto prima: facciamo la stessa cosa che
abbiamo fatto allora, ci asteniamo.
Presidente Non mi ricordo cosa ha fatto nel '94!
Viérin M. (PpVA) Lei deve studiare di più: ci asteniamo.
Presidente La ringrazio. Dopo la lezione che ci ha dato, prendo
atto che devo studiare di più.
Ha chiesto la parola il Consigliere Chiarello.
Chiarello (RC) Stavo ad ascoltare bene questa maggioranza, che
fa anche opposizione, e mi ero quasi incantato perché vedo che c'è
tutto nella maggioranza; oltretutto, essendo nella cabina del
manovratore vedo che Voyat ha tutti i dati in mano. Non volevo
deludere Voyat, speravo che l'Assessore avesse dato veramente una
risposta a qualche richiesta. La risposta richiedeva almeno un'ora
di tempo, però avrebbe portato un po' di chiarezza; mi risulta che
non è stata data alcuna risposta esaustiva, neppure in
commissione.
Ho anche detto all'Assessore che probabilmente non mi è neanche
arrivata la convocazione per il comitato regionale dei trasporti
collettivi; non ne sono sicuro ma quando non posso andare, dico mea
culpa. Adesso dico che non l'ho ricevuta, quando l'Assessore mi
farà capire che ha ragione lui, che l'ho ricevuta, abbasserò la
testa.
Probabilmente non facciamo opposizione o cosa, ma su questo
punto penso che l'opposizione ci sia stata ed anche valida, e se
l'Assessore aveva voglia di rispondere, rispondeva. Ma siccome qui,
nonostante la domanda, Voyat ha detto che voterà favorevolmente lo
stesso, vuol dire che l'opposizione la faremo noi e ci
asterremo.
Presidente Ha chiesto la parola il Consigliere Perrin Joseph
César.
Perrin G.C. (UV) Uniquement pour une très brève déclaration de
vote. M. Voyat a soulevé une série de problèmes, auxquels
l'Assesseur n'a pas voulu donner de réponse, non seulement mais
nous considérons que c'est malhonnête de sa part essayer de
renverser les situations à travers des accusations. Nous espérons
que cette attitude ne doive pas se reproduire dans le futur et que
l'Assesseur veuille effectivement donner toutes les justifications
- il en a certainement - dans les jours prochains à qui lui a posé
les questions.
Mais les problèmes soulevés par M. Voyat ne concernent pas cette
délibération, c'est chose différente. L'Union Valdôtaine est
d'accord pour cette modification du plan de bassin de trafic et
donc notre vote est favorable, parce qu'il s'agit là d'une
tentative d'amélioration du plan et, je le répète, la délibération
ne concerne pas les problèmes soulevés par M. Voyat.
Presidente Ha chiesto la parola il Consigliere Voyat.
Voyat (UV) Ripeto quanto ho già detto all'inizio, cioè che voto
a favore, ma vorrei anche dire a Chiarello che forse lui di
amministrazione ne sa poco, perché se uno pensa che fare
l'opposizione voglia solo dire astenersi e votare contro, per me
quello è uno che ha capito poco.
Tu hai detto: "ha fatto opposizione e poi vota a favore"; io non
è che faccio opposizione, io le cose le discuto sia che mi trovi
all'opposizione o in maggioranza. Tu non credere che anche
all'interno della maggioranza non ci sia discussione, quando si
permette, perché quando si permette la facciamo ai gruppi, la
facciamo in commissione e la facciamo in maggioranza. Se, poi, nei
gruppi, in maggioranza e in commissione non la si può fare, la si
fa in Consiglio.
Specifico ancora che non è che faccia opposizione; ho solo
specificato alcune cose.
Presidente Pongo in votazione il punto 14.2:
Presenti: 31
Votanti e favorevoli: 22
Astenuti: 9 (Aloisi, Bich, Chiarello, Collé, Lanièce, Linty,
Marguerettaz, Tibaldi e Viérin M.)
Il Consiglio approva
