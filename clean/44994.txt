Classificazione
ASSISTENZA SOCIALE
Associazionismo - volontariato
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 1817 del 22 settembre 2022 - Resoconto
OGGETTO N. 1817/XVI - Interpellanza: "Procedure per
l'affidamento della gestione della struttura di accoglienza di
profughi ucraini sita a Saint-Marcel".
Bertin (Presidente)
- Punto n. 30. Per l'illustrazione,
ha chiesto la parola il consigliere Manfrin, ne ha facoltà.
Manfrin (LEGA VDA) -
Con quest'interpellanza trattiamo un
tema che abbiamo trovato di assoluto interesse e di assoluta
potremmo dire originalità, ovvero con le procedure che noi
conosciamo, dopo un periodo di rodaggio, di accoglienza gratuita
che i cittadini valdostani hanno fatto sul proprio territorio, la
Regione finalmente ha attivato le procedure per ospitare i profughi
ucraini nelle strutture così come si fa con quelli che sbarcano
sulle nostre coste.
Sono procedure che, è bene si sappia, sono coperte dai fondi
ministeriali, quindi sono soldi del Ministero degli interni. Noi
abbiamo preso atto di questa gara che ha visto due soggetti a
partecipare, uno che ha perso, che è stato giudicato non idoneo, e
uno che ha vinto, quindi si è aggiudicato un appalto per 46 posti
per un totale di 437.680,77 euro e questa struttura con questi 46
profughi è localizzata nel comune di Donnas. Faccio un inciso: non
c'è scritto nella procedura perché si dice che se si dice in giro
dove sono chissà cosa può succedere, ma noi abbiamo informazioni
certe che ci collocano la struttura nel comune di Donnas.
Immaginate quale sia la nostra curiosità quando ci rendiamo conto
che una nuova struttura viene aperta e viene aperta nel comune di
Saint-Marcel con un numero imprecisato di persone ospitate ma la
cosa più curiosa è che non risultano procedure per l'affidamento,
perlomeno nella sezione che viene utilizzata del sito della
Regione, che è appunto relativa all'immigrazione e all'accoglienza,
non ci sono, non esistono procedure evidenziate con le quali si
possono accogliere queste persone, quindi non se ne conosce il
numero, non si conosce chi le ospita, non se ne conosce la spesa e
quant'altro.
Questa curiosità si fa ancora più acuta quando a un certo punto
ci viene spiegato che in servizio presso questa struttura vi è il
personale di Protezione civile. Sicuramente personale volontario
che ha anche l'articolo per il distacco, quindi sapete che i
volontari di Protezione civile possono essere stipendiati perché
fanno un servizio per la collettività, quindi sostanzialmente li
paghiamo come se lavorassero e invece ovviamente lavorano per la
Protezione civile e non sappiamo se c'è anche del personale
professionista. Ci sono molte figure, ci sono i cuochi, ci sono gli
autisti, ci sono quelli che fanno pulizie e quant'altro. Ci
troviamo quindi con una struttura di cui non conosciamo nulla e che
sicuramente ci solleva qualche interrogativo, perché pensare che ci
siano strutture che vengono autorizzate con procedure e pagate dal
Ministero è una cosa e la procedura ha una certa trasparenza perché
viene pubblicato tutto sul sito e quant'altro. Trovarci invece a
che fare con una struttura che non sappiamo come viene affidata, a
chi viene affidata e soprattutto con quali costi è una
criticità.
Il tema costi è sicuramente quello più importante. Lo abbiamo
detto all'inizio: le procedure dei centri di accoglienza
chiamiamole classiche si suddividono fondamentalmente in due:
quelli che vengono denominati CAS, ovvero l'accoglienza speciale,
che sono in realtà la normalità, quindi i centri di accoglienza che
sono pagati dal Ministero, o i cosiddetti "SPRAR", adesso SIPROIMI,
che invece sono centri di accoglienza che vengono pagati in parte
dal Ministero e in parte dagli Enti locali, con i soldi peraltro
dei cittadini di quei Comuni, che ne saranno felicissimi.
Nessuna di queste due procedure però risulta agli atti, abbiamo
guardato e non c'è nessuna procedura di questo tipo, anche perché
ci dovrebbe essere un'Amministrazione locale che decide di farsene
carico. Siccome queste due modalità di accoglienza sono entrambe in
tutto o in parte sostenute dai soldi del Ministero, quindi i
Valdostani non sborsano un euro, ci è sembrato particolarmente
curioso che del personale di Protezione civile, volontario o
professionista, venisse attivato per rendersi disponibile presso
questi centri. La cosa si fa ancora più curiosa dal momento che
alla procedura, come ho detto prima, partecipano ben due soggetti:
un soggetto che si aggiudica l'appalto e l'altro soggetto che viene
giudicato inidoneo. Pare perché c'era una scala della struttura che
non aveva la tettoia, non c'erano le distanze e quant'altro. Io ho
visto dei centri di accoglienza anche in Valle che non so le
coperture delle scale ma direi che non si possono definire fiori
all'occhiello ma va bene.
La cosa curiosa è che i soggetti che hanno partecipato hanno
ospitato gratuitamente undici persone a proprie spese pagando le
bollette, pagando da mangiare, pagando i consumi, pagando i
trasporti senza che venisse loro riconosciuto nulla, giustamente,
avevano messo a disposizione la loro struttura e poi hanno detto:
"visto che adesso ci sono i soldi ministeriali, almeno un piccolo
ristoro delle spese". Partecipano a questa gara e vengono giudicati
inidonei, poi veniamo a scoprire di quest'altra procedura.
Con queste informazioni e con quest'interpellanza quindi le
chiediamo di conoscere quali sono le procedure per l'affido di
questa struttura e anche quali siano i costi che i Valdostani
stanno pagando, se ce ne sono, spero non ce ne siano.
Un altro capitolo però riguarda invece la parte dei trasporti.
Come molti colleghi ricorderanno, in quest'aula abbiamo trattato di
una legge che riguardava il trasporto proprio dei cosiddetti
"profughi" e il gruppo che mi onoro di rappresentare non votò
quella legge perché evidenziò una cosa, ovvero che nelle procedure
ministeriali la cifra che copre i trasporti è già ricompresa,
quindi nei famosi 28,32 euro al giorno a persona, che vennero
riconosciute a quelle caritatevoli cooperative che si occupano di
fare quest'accoglienza sono già riconosciute quotidianamente, sono
60 centesimi al giorno per persona che devono coprire trasporti. Di
questi soldi ovviamente abbiamo evidenziato, con quella legge che è
stata approvata, che in realtà rende gratuiti i trasporti per
tutti, ovviamente sarebbero stati corrisposti alle cooperative ma
sarebbero stati corrisposti indebitamente, perché se io pago una
cooperativa 60 centesimi al giorno per garantire i trasporti e le
persone che ospita e poi rendo gratuiti i trasporti per le stesse
persone, io sto pagando due volte. Sto dando i trasporti gratuiti a
quelle persone e sto dando 60 centesimi alla cooperativa per
occuparsi dei trasporti. In occasione di quella legge lei, quando
le facemmo notare questa questione, ci disse: "rimane il fatto e
condivido quanto detto dal collega che, nel momento in cui si ha la
gratuità, il ragionamento sui 60 centesimi vada fatto, nel senso
che questo nella deliberativa attuativa è un ragionamento che
bisognerà in qualche modo affrontare e destinare quei 60 centesimi
in modo diverso perché non è corretto che ci siano doppie spese
pubbliche sullo stesso servizio". Questo accadeva prima
dell'estate, quindi prima dell'estate, e sono passati diversi mesi,
si diceva che bisognava fare una delibera applicativa attuativa per
direzionare meglio quei soldi. Anche con quest'interpellanza noi
chiediamo se lei l'ha fatto o se le cooperative continuano a
percepire indebitamente, adesso anche sui profughi ucraini, quei
soldi.
Ovviamente cedo la parola al collega Ganis.
Presidente -
Per il restante tempo, due minuti, la parola
al consigliere Ganis.
Ganis (LEGA VDA) -
Grazie collega. Quest'iniziativa, come
ha ben evidenziato il collega Manfrin, vuole fare un po' di
chiarezza sulle procedure adottate per l'affidamento della
struttura di Saint-Marcel in località Plout. Da un nostro
sopralluogo effettuato il giorno 17 agosto, su segnalazione di
alcuni abitanti della zona, abbiamo constatato che la struttura
risultava pienamente operativa. All'interno della struttura
risiedevano allora due nuclei familiari formati da quattro adulti e
sei minori in buona salute e questo ovviamente ci allietava, ma
quello che ci ha reso perplessi e dubbiosi è il fatto che, a
prescindere dalla struttura H24, c'era un dispiegamento di forze e
di mezzi: un cuoco, un aiuto cuoco e un servizio di pulizia a
disposizione della struttura, un presidio H24 per due famiglie di
profughi direi alquanto eccessivo e dispendioso. Non vogliamo
entrare nei particolari ma ci siamo sinceramente chiesti in che
modo i profughi riescono a raggiungere la prima fermata disponibile
per poter usufruire gratuitamente, come ha ben ricordato il
collega, dei mezzi pubblici, perché, lo ricordo, che il centro
dista 5 chilometri. Ora, in un momento di grande difficoltà
economica per molti Valdostani, a noi pare necessario vedere chiaro
sull'utilizzo dei soldi regionali, quando sono disponibili, quelli
ministeriali.
Dulcis in fundo
vorrei evidenziare che due giorni fa,
martedì 20 settembre, a Plout si riscontrava la sola presenza dei
profughi e nulla più, quindi le domande fatte nell'interpellanza
del collega Manfrin appaiono senza dubbio pertinenti.
Presidente -
Risponde il Presidente della Regione.
Lavevaz (UV) -
Le domande sono sicuramente pertinenti
anche se si fa un po' di confusione e credo che sia, come ha detto
il collega Ganis, l'occasione e l'opportunità per chiarire
procedure che sono oggettivamente complesse e anche gestite
nell'emergenza, quindi con un susseguirsi di procedimenti e di
ordinanze da parte del Capo della Protezione civile nazionale che
si susseguono ancora tutt'oggi: ce n'era una ieri in analisi in un
testo preliminare che ci è stato inviato che sarà discusso in una
prossima riunione anche della Conferenza delle Regioni.
Le questioni sono diverse, nel senso che c'è un sistema di
accoglienza strutturata e strutturale, che è quella che avete
citato, cioè quella dei CAS, che sono i Centri di Accoglienza
Straordinaria, o i SAI, che sono il Sistema di Accoglienza e
Integrazione. Sono questi due nuclei che oggi sono definiti e
gestiti per l'accoglienza ordinaria, quindi che hanno a che vedere
con l'emergenza ucraina ma non solo, nel senso che sono sistemi
strutturati sul territorio nazionale.
L'emergenza ucraina ha richiesto, per il grande numero di
profughi che sono arrivati sul territorio nazionale in
relativamente poco tempo e ne stanno ancora arrivando. Pochi in
Valle d'Aosta ma ci sono delle realtà, abbiamo fatto il punto
proprio in questi giorni con il Tavolo per la gestione
dell'emergenza: il sistema strutturale dell'organizzazione dei
profughi non era e non è assolutamente sufficiente a garantire i
posti per tutti i profughi che stanno arrivando dal territorio
ucraino.
La Protezione civile nazionale ha definito tutta una serie di
iniziative e anche di priorità nell'inserimento di queste persone
nell'accoglienza. I CAS e i SAI sono i primi, nel senso che dove
c'è posto bisogna inserire queste persone all'interno di queste
strutture, anche per le motivazioni che voi avete detto, nel senso
che sono strutturate, hanno una copertura ministeriale di un certo
tipo, eccetera, tant'è che abbiamo anche preparato un bando ed
espletato poi nel tempo, che ha permesso di avere questi quaranta
posti in più nella struttura di Donnas, che ci ha permesso di avere
un polmone importante rispetto anche alle necessità comunque del
territorio. Quella è una struttura che c'è e rimarrà, io spero che
l'emergenza ucraina possa finire presto, non ne ho sinceramente la
percezione, non vedo una fine nelle prossime settimane, comunque
speriamo tutti che la situazione si possa risolvere quanto prima,
ma quelle strutture rimarranno. Probabilmente queste non sono
sufficienti a coprire la necessità, come dicevo prima, di
accoglienza sul territorio. Abbiamo avuto un'ottima risposta fin da
subito, vi ricorderete già a fine febbraio avevamo attivato un
tavolo con il terzo settore, con la Protezione civile, con la
sanità, eccetera, e c'era stata, e c'è tuttora, una risposta molto
positiva da parte del territorio valdostano per un'accoglienza
gratuita all'interno di alloggi e all'interno delle disponibilità
dei singoli. Ancora oggi, vi do un dato che abbiamo verificato
ancora questa settimana, abbiamo circa novanta persone che sono
ospitate all'interno delle famiglie e all'interno di alloggi
privati, con i posti CAS sostanzialmente tutti occupati, quindi è
evidentissima la differenza che c'è tra i posti disponibili nelle
strutture fisse e strutturali e le necessità del territorio.
La Protezione civile quindi ha il compito di trovare altre
soluzioni, era stato fatto un accordo già fin dai primi mesi con
ADAVA per una collaborazione con alberghi, quindi con l'inserimento
di queste persone all'interno degli alberghi, disponibilità che
ovviamente nel corso dell'estate è venuta un po' meno perché gli
alberghi fortunatamente erano occupati dagli ospiti e dai turisti e
ne siamo contenti. Questo ha creato la necessità di trovare altre
soluzioni, e una soluzione che la Protezione civile ha individuato
è questa appunto della struttura di Saint-Marcel, che è una
struttura di proprietà dell'Istituto Diocesano per il sostentamento
del clero, che ha messo a disposizione questa struttura
inizialmente per novanta giorni a partire dal 29 luglio. È stata
utilizzata, voi avete fatto il sopralluogo mi pare a metà agosto,
effettivamente per ospitare due famiglie, attualmente si sta
svuotando anche perché ha dei costi importanti, anche in previsione
dell'autunno-inverno anche per il riscaldamento, eccetera, però -
lo dico subito e poi lo chiarisco - non sono soldi dei Valdostani,
questo va chiarito. Il sistema di protezione civile prevede la
copertura all'interno delle strutture ministeriali con i fondi CAS,
per tutte le altre soluzioni, quindi nel caso in cui avessimo
dovuto ospitare le persone all'interno degli alberghi, sarebbe
stata la contabilità speciale della Protezione civile poi, a
seguito di rendicontazione da parte dei nostri uffici, a provvedere
direttamente.
Vengo però anche alla risposta delle domande puntuali. Sulle
procedure credo di avere detto. A quale titolo venga mobilitato il
professionista e volontario della Protezione civile questo segue un
po' quello che dicevo, cioè sia le deliberazioni del Consiglio dei
ministri che le ordinanze del Capo della Protezione civile
nazionale a partire dal 28 febbraio 2022 nel quale è stato
dichiarato fino a fine anno lo stato di emergenza legato ai
profughi ucraini, c'è stata poi un'ordinanza del Capo della
Protezione civile del 4 marzo, la n. 872, che in buona sostanza è
quella che ha attribuito ai Presidenti delle Regioni il ruolo di
Commissario per la gestione dell'emergenza. Con mio decreto ho poi
attribuito al Capo della Protezione civile il ruolo di soggetto
attuatore per la gestione di quest'emergenza e, in base a questa
disposizione, quindi il personale, ovviamente professionista e
volontario della Protezione civile, viene attivato dal soggetto
attuatore a seconda delle esigenze operative di gestione che il
territorio richiede.
Per quanto riguarda invece i volontari di Protezione civile, si
applica l'articolo 39 del decreto legislativo n. 1/2018, che reca,
ma che siete voi conoscete, la disciplina dei rimborsi ai datori di
lavoro pubblici o privati a carico del Dipartimento nazionale di
Protezione civile nel caso in cui queste persone vengano attivate
per il servizio attivo.
Si chiede poi "quali siano i costi complessivi della struttura
di Saint-Marcel e se questi costi siano riversati
sull'Amministrazione regionale". Il costo complessivo è di circa
250 euro al giorno, a seguito di un confronto che abbiamo avuto con
il Sindaco di Saint-Marcel, la struttura di Plout è stata
utilizzata per un massimo di venti persone, in realtà non siamo mai
arrivati a venti persone e, come dicevo, l'andamento sarà di uno
svuotamento.
I costi invece di funzionamento della struttura: lavanderia,
servizio di pulizia, fornitura di generi alimentari che sono stati
affidati sempre da soggetto attuatore tramite affidamenti e accordi
quadro a ditte diverse, ammontano a 3.800 euro. Come vi dicevo,
questi fondi saranno rendicontati e ai sensi delle diverse
circolari che non vi cito del Dipartimento Protezione civile
nazionale saranno poi rendicontati e ci sarà un rimborso da parte
del Dipartimento stesso.
Sulla questione trasporti, è vero che ne avevamo parlato quando
abbiamo approvato la legge, abbiamo anche fatto le dovute
verifiche, sono situazioni diverse, nel senso che i 60 centesimi al
giorno, è stato verificato, fanno parte dei 28 euro. Anche a
seguito dell'approvazione della legge, proprio per le attuazioni
previste in realtà è specificato in maniera chiara questi 60
centesimi a cosa si riferiscono, e sono, come giustamente diceva il
collega Manfrin, 60 centesimi che vengono versati alla cooperativa
che gestisce queste persone, ma sono 60 centesimi che servono per
gli spostamenti necessari e cito testualmente: "per il
raggiungimento degli uffici di Polizia, dell'Autorità giudiziaria,
della Commissione territoriale per il riconoscimento della
protezione internazionale, nonché delle strutture sanitarie secondo
le indicazioni del medico responsabile del centro". Sono quindi
spostamenti che sono necessari per la gestione ordinaria e le
necessità ordinarie di queste persone.
La nostra legge invece dà la gratuità per lo spostamento sul
territorio regionale di tutte le persone ospitanti e che hanno i
requisiti per poterli avere, quindi per potersi muovere in
autonomia per qualsiasi altra necessità di qualsiasi tipo: per
cercare lavoro, per andare al lavoro o per altre questioni. Sono
situazioni un pochettino diverse.
Spero di aver risposto nel breve tempo a tutte le richieste che
mi sono state fatte.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Cominciamo dalle notizie positive, i
Valdostani non spenderanno 1 euro, cioè in realtà li stanno
spendendo, ma gli verranno rimborsati. Questo è quello che ci ha
detto, quindi questa è la notizia che possiamo fornire. Questo è
sicuramente un punto positivo e di questo ne prendiamo atto. Quello
che rimane come criticità, secondo me, è questo, cioè lei dice che
le procedure non erano sufficienti a ospitare tutti, ma se lei dice
che oggi la procedura che avete fatto era limitata a 50 persone,
lei dice che ci sono 90 persone nelle famiglie, per quale motivo le
procedure che avete attivato non prevedevano più posti? Potevate
tranquillamente aprire una procedura che prevedesse più posti
ovviamente. Non ci sono limiti stabiliti, non ne abbiamo visti
nella delibera, quindi se ci sono limiti, non li avete richiamati e
sarebbe stata una procedura trasparente e sicuramente efficace. Una
criticità che rimane lei l'ha riassunta dicendo: "l'ente attuatore
ha poi deciso come smistare, individuare, fare", ma come l'ente
attuatore ha scelto questo soggetto? Perché qui abbiamo una
struttura che lei ci ha detto costa 150 euro al giorno. Io ipotizzo
che ci siano molte persone o alcune che hanno strutture vuote che
costano anche se stanno ferme, quindi se ci metto qualcuno e ci
tiro fuori una parte di spese, ne avrò un beneficio. Perché
scegliere quei soggetti senza magari evidenza pubblica e non altri
rimane un mistero, quindi una curiosità su cui ovviamente andremo
ad approfondire e vedremo il soggetto attuatore quali scelte avrà
posto in campo per scegliere esattamente quel soggetto che ne ha
dei benefici.
Rispetto ai trasporti, invece non sono assolutamente d'accordo
con quello che lei ha detto. Ci sono tre voci distinte rispetto
alla stima dei costi medi che vengono fatte per l'accoglienza e
ricordo anche questo distintamente quando noi sollevammo la
questione dei trasporti e dei soldi indebitamente percepiti dalle
cooperative in quest'aula, lei ci disse di essersi confrontato con
i servizi di Prefettura e di aver effettivamente verificato che
quei soldi lì avrebbero dovuto essere utilizzati in maniera diversa
perché erano destinati a quel servizio. La garanzia dei trasporti è
una cosa, il servizio di trasporto è un'altra. Se lei va a guardare
la stima dei costi medi, al punto n. 5 troverà: "servizio di
trasporto, listini di riferimento di convenzioni stipulate da
centrali di committenza regionali riferite al servizio di noleggio
con conducenti ipotizzando numero 12 viaggi per migrante l'anno di
circa 30 chilometri ciascuno", cioè la stima dei trasporti presso
la Questura, presso l'Ospedale, presso quell'ufficio viene fatta
sulla base di questa valutazione. Significa che questo costo di
trasporto per il disbrigo dei documenti e quant'altro è già stimato
all'interno dei costi medi. Mi pare - adesso vado a memoria - che
ci sia una cifra che indicativamente è di 300 euro, mi pare così
diciamo generica, che viene stabilita per il trasporto. Quei 60
centesimi al giorno che potrebbero essere un viaggio ogni due
giorni se il biglietto dell'autobus costa 1 euro e qualcosa non
possono servire per andare tutti i giorni in Questura, perché i
profughi non vanno tutti i giorni in Questura o un giorno ogni due
all'Ospedale o un giorno ogni due in ufficio. Se stanno qui un
anno, non è che 150 giorni sono in giro in Questura, in ufficio,
all'Ospedale, dal dentista e o fare i massaggi. Avranno un numero
di trasporti che è coperto ma tutti gli altri evidentemente li
utilizzeranno per spostamenti che loro ritengono opportuni. Questo
significa che loro gratuitamente utilizzano il nostro sistema di
trasporti, ma dall'altra parte che noi stiamo dando 60 centesimi
cadauno al giorno alle caritatevoli cooperative. Ovviamente non ci
guadagnano, loro lo fanno perché ci credono, loro accolgono perché
hanno la convinzione di poter migliorare il mondo e non certo di
guadagnarci. Allora siccome loro hanno questa convinzione, abbiamo
fatto un calcolo rispetto alle persone presenti in Valle d'Aosta,
circa 18 mila euro da giugno ad oggi obiettivamente ci sembra un
po' eccessivo. Se lei vorrà porre rimedio a questo esborso
indebito, le saremo grati; se lei ritiene opportuno non farlo,
andremo a segnalare che qualcuno sta percependo i soldi che non
dovrebbe percepire e poi vedremo che cosa diranno le Autorità
competenti.
Presidente -
Si è prenotato il Presidente della Regione
per una precisazione.
(intervento fuori microfono del consigliere Manfrin)
Lavevaz (UV) -
Se posso darle una precisazione che può
essere utile sennò lei può raccontare quello che vuole e noi ne
prendiamo atto...
(intervento del consigliere Manfrin fuori
microfono) ...i
o lo dico a tutti, visto che il Presidente mi dà
la possibilità trenta secondi che sui numeri...
(intervento del
consigliere Manfrin fuori microfono)
...semplicemente sui
CAS...
(intervento del consigliere Manfrin fuori
microfono)
Presidente -
È per una precisazione, altrimenti si chiede
il fatto personale.
Lavevaz (UV) -
Prendo atto che non serve la precisazione,
semplicemente sui CAS non potevamo chiedere quello che volevamo ma
c'è una disponibilità a livello nazionale di posti CAS, ne abbiamo
chiesto quaranta.
Prendo atto comunque della sua visione modificata, cambiata
sulle politiche migratorie, perché avessimo fatto come ha detto
lei, avremmo centocinquanta posti in più strutturali per accogliere
migranti di qualsiasi tipo. Prendo atto del suo cambiamento di
visione del mondo.
Presidente -
Consigliere Manfrin per una
precisazione.
Manfrin (LEGA VDA) -
No, nessuna precisazione, è
intervento
intuitu personae
selvaggio grazie alla sua
gestione dell'aula, ognuno si alza e dice quello che vuole.
Colleghi, vi invito, se avete qualcosa da dichiarare ai Valdostani,
è il momento di farlo. Se volete alzarvi, potete farlo, schiacciate
tutti e dite quello che vi passa per la testa, sia la campagna
elettorale, le comunicazioni, potete salutare i parenti a casa.
Detto questo, Presidente, io la ringrazio, se lei vuole
comunicare qualcosa con me, utilizza le regole del Consiglio, non
si alza, non parla ai Valdostani perché il suo tempo non è
previsto, me lo comunica direttamente e ne prendo atto.
Su quello che ha detto, ovviamente noi l'idea non l'abbiamo
cambiata, noi diciamo e affermiamo un principio molto semplice: noi
desideriamo che vengano protetti i nostri confini e non vogliamo
ospitare persone che vengono qui per fare altro, ma il principio è
che se siamo obbligati a ospitarle, non vogliamo spendere i soldi
dei Valdostani. Questo è l'obiettivo di quest'interpellanza, i
soldi dei Valdostani, siccome ci sono quelli ministeriali, non
devono essere spesi e voi invece, a fronte della possibilità di
spendere i soldi ministeriali, avete preferito anticipare i soldi
dei Valdostani. Questo è il principio che avete affermato e questo
è quanto le dovevo dire.
Presidente -
Consigliere Manfrin, l'obiettivo è quello di
avere una risposta esaustiva rispetto alla sua interpellanza. Lei
ha voluto fare la solita...
(intervento del consigliere Manfrin
fuori microfono)
...è una prassi consolidata...
(intervento
del consigliere Manfrin fuori microfono)
...va bene, chiudiamo
così la questione.
Con questo sospendiamo brevemente per arieggiare i locali.
La seduta è sospesa dalle ore 10:57 alle ore 11:17 e alla
ripresa dei lavori assume la Presidenza il vicepresidente
Marguerettaz.
