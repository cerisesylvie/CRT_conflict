Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 2254 del 6 novembre 1996 - Resoconto
SEDUTA POMERIDIANA DEL 6 NOVEMBRE 1996
OGGETTO N. 2254/X Iniziativa per uniformare l'aliquota IVA sul
gas metano. (Approvazione di mozione)
Mozione Visto che i cittadini del Nord Italia pagano l'I.V.A.
applicata al consumo di gas metano con un'aliquota del 19 percento,
a differenza di quelli del Mezzogiorno, per i quali la percentuale
scende al 9 percento;
Ritenuta profondamente ingiusta, ingiustificata ed arbitraria
questa disparità di tassazione, poiché come tutti sanno al Nord le
spese per il riscaldamento invernale sono molto più elevate che nel
resto del paese;
Considerato come in materia energetica la nostra Regione sia da
tempo oggetto di uno sfruttamento sistematico da parte dell'ENEL a
fronte del sovrapprezzo termico pagato dagli utenti valdostani che,
di fatto, impedisce una fonte alternativa per il riscaldamento;
Il Consiglio regionale della Valle d'Aosta
Impegna
la Giunta regionale ed i Parlamentari Valdostani ad attivarsi
urgentemente presso i competenti Organi istituzionali al fine di
ottenere l'uniformazione dell'aliquota I.V.A. sul consumo del gas
metano possibilmente al 9 percento, per addivenire ad un identico
trattamento per tutti i cittadini italiani, senza distinzione
alcuna.
Decide
di inviare copia della presente mozione a tutti i Consigli
regionali italiani, ai Parlamentari valdostani, al Presidente della
Camera dei Deputati, al Presidente del Senato della Repubblica ed
al Presidente del Consiglio dei Ministri.
F.to: Linty
Presidente Ha chiesto la parola il Consigliere Linty.
Linty (LNPIAP) Diciamo che questa mozione sull'IVA sul gas
metano va di pari passo con i documenti approvati da questo
Consiglio in materia di sovrapprezzo termico energetico, poiché ci
troviamo di fronte ad una disparità fra due aree del Paese, dove da
una parte l'aliquota IVA sul gas è del 19 percento, dall'altra è
del 10 percento. A tal fine, per correttezza e perché il documento
sia il più preciso possibile, ho presentato già stamani due
emendamenti che rettificano il 9 percento al 10 percento per quanto
riguarda l'IVA sul gas metano nel Mezzogiorno.
Come dicevo prima, va di pari passo con il discorso del
sovrapprezzo termico perché già l'utenza valdostana è penalizzata
da questa ulteriore tassa sul consumo di energia elettrica, che
impedisce anche una fonte di riscaldamento alternativa, quella che
può essere il gasolio o il gas metano.
Si chiede quindi di voler uniformare le aliquote in tutto il
Paese, in modo che anche per la popolazione valdostana possa essere
applicata una tariffa equa ed uniforme.
Presidente Il Consigliere Linty ha presentato due emendamenti,
di cui do lettura:
Emendamento Al primo paragrafo delle premesse sostituire le
parole "... la percentuale scende al 9 percento;" con le parole
"... la percentuale scende al 10 percento;".
Emendamento Nel paragrafo del dispositivo sostituire le parole
"... del gas metano possibilmente al 9 percento;" con le parole
"... del gas metano possibilmente al 10 percento;".
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) La maggioranza ha discusso questa mozione,
ritiene che possa essere accolta con alcune modifiche nel secondo e
terzo capoverso. Il senso dell'accoglimento è di riconoscere questa
disparità ed operare per superarla.
L'emendamento che presento alla Presidenza del Consiglio è il
seguente:
Emendamento Sostituire il 2° e 3° capoverso con i seguenti:
"Ritenuta ingiustificata l'esistente disparità di tassazione,
risultando per altro le spese per il riscaldamento invernale molto
più elevate al Nord che nel resto del Paese;
Considerato che l'incidenza del sovrapprezzo termico - di cui la
Regione ha richiesto in più sedi la soppressione, sia nel rispetto
della legge per la montagna che per la natura rinnovabile
dell'energia prodotta in Valle - rende di fatto non conveniente
l'utilizzo di energia elettrica a fini di riscaldamento;"
Président Si j'ai bien compris, le Conseiller Linty accepte les
amendements proposés par l'Assesseur Mafrica, donc si tout le monde
est d'accord, on peut voter la motion avec les amendements proposés
et par le Conseiller Linty et par l'Assesseur Mafrica:
Mozione Visto che i cittadini del Nord Italia pagano l'I.V.A.
applicata al consumo di gas metano con un'aliquota del 19 percento,
a differenza di quelli del Mezzogiorno, per i quali la percentuale
scende al 10 percento;
Ritenuta ingiustificata l'esistente disparità di tassazione,
risultando per altro le spese per il riscaldamento invernale molto
più elevate al Nord che nel resto del Paese;
Considerato che l'incidenza del sovrapprezzo termico - di cui la
Regione ha richiesto in più sedi la soppressione, sia nel rispetto
della legge per la montagna che per la natura rinnovabile
dell'energia prodotta in Valle - rende di fatto non conveniente
l'utilizzo di energia elettrica a fini di riscaldamento;
Il Consiglio regionale della Valle d'Aosta
Impegna
la Giunta regionale ed i Parlamentari Valdostani ad attivarsi
urgentemente presso i competenti Organi istituzionali al fine di
ottenere l'uniformazione dell'aliquota I.V.A. sul consumo del gas
metano possibilmente al 10 percento, per addivenire ad un identico
trattamento per tutti i cittadini italiani, senza distinzione
alcuna.
Decide
di inviare copia della presente mozione a tutti i Consigli
regionali italiani, ai Parlamentari valdostani, al Presidente della
Camera dei Deputati, al Presidente del Senato della Repubblica ed
al Presidente del Consiglio dei Ministri.
Presenti, votanti e favorevoli: 27
Il Consiglio approva all'unanimità
