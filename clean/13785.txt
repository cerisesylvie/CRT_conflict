Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 275 del 11 novembre 1993 - Resoconto
OGGETTO N. 275/X - Impegno per la semplificazione delle
procedure buro­cratiche relative alle produzioni lattiero-casearie.
(Ritiro di mozione)
Mozione
Vista la legge regionale n. 17 del 26 marzo 1993 che prevede
l'anagrafe regionale del bestiame delle aziende di allevamento;
Vista la legge dello Stato n. 48 del 18 febbraio 1991 e il D.M.
4 agosto 1993 che emanano disposizioni in tal senso con finalità
ben definite;
Sentite le giuste e continue lamentele dei produttori di latte
della Valle d'Aosta;
Preoccupato per lo stato di confusione che l'applicazione di
queste leggi comporta sia come fornitura di dati che come
do­cumentazione;
il Consiglio regionale della Valle d'Aosta
Impegna
la Giunta regionale a contattare entro 20 giorni l'AIMA e
l'UNALAT e/o altri enti competenti affinché i dati già in pos­sesso
dall'Amministrazione regionale in base alla legge regiona­le 26
marzo 1993 n. 17 siano ritenuti validi ai fini dell'anagrafe delle
produzioni lattiero?casearie istituite con legge statale n. 48 del
18 febbraio 1991 in modo da evitare agli allevatori valdo­stani le
lungaggini burocratiche per l'acquisizione della docu­mentazione
richiesta loro.
F.to: Lanièce - Rini.
Presidente -
Ha chiesto la parola il Consigliere
Lanièce.
Lanièce (DC) -
Siamo venuti a conoscenza che, in
seguito a contatti fra l'As­sessorato all'agricoltura e gli
organismi predisposti per trattare e sviluppare il problema
concernente l'anagrafe, si è finalmente deciso di seguire una linea
di condotta che eviti agli allevatori valdostani le lungaggini
burocratiche per acquisire dati già in possesso
dell'Amministrazione regionale.
Problema che rappre­sentava l'oggetto della nostra mozione.
Se quanto da me appena affermato, sarà confermato
dall'As­sessore competente, ritireremo la mozione.
Anche se riteniamo opportuno sottolineare l'importanza di
giungere in Valle al più presto ad un'unica anagrafe che raccolga
tutti i dati, in modo che abbiano valore giuridico certo, dati da
mettere a disposizio­ne delle varie organizzazioni che tutelano il
mondo agricolo. In­fatti la proliferazione di più possibili
anagrafi comporta la pos­sibilità di dati confusi, oltre a tutta la
burocratizzazione neces­saria.
Ritengo opportuno sottolineare che, se si crede giustamente
nell'autonomia, o se si ritiene che il sostegno del particolarismo
valdostano non possa prescindere dal sostegno all'autonomia, anche
in sede legiferativa, allora non è tanto comprensibile perché in
questo caso non si sia fatto immediatamente riferi­mento ad una
legge regionale esistente, precisamente la n. 17 del 26 marzo 1993,
che all'articolo 5 cita:
"L'anagrafe regionale del bestiame
istituita con la presente legge è la sola fonte uffi­ciale
regionale, utilizzabile con riferimento ai fini degli adem­pimenti
previsti dalla normativa statale comunitaria in mate­ria
zootecnica, lattiero-casearia e sanitaria",
facendo invece
ri­ferimento ad una legge statale che demandava all'AIMA la
realizzazione e la gestione dell'anagrafe lattiero-caseraria.
Penso comunque che questo problema sia stato superato, quindi mi
rimetto alle parole dell'Assessore.
Presidente -
Ha chiesto la parola all'Assessore
dell'agricoltura, forestazione e risorse naturali, Vallet.
Vallet (UV) -
Dall'animazione che c'è in Consiglio
deduco che dovrò essere sintetico e breve: solo per confermare al
Consigliere Lanièce che l'Assessorato si sta muovendo in questa
direzione e per sottolineare ancora una volta la validità della
legge istitutiva dell'anagrafe zootecnica, che è stata preparata
dai miei prede­cessori Rollandin e Perrin, e dimostra, in
quest'occasione, tutta la sua attualità e validità.
In questo senso l'Assessorato sta predisponendo una conven­zione
con l'associazione produttori, in modo da fornire i dati che sono
necessari per la compilazione di queste schede che servono per
l'iscrizione all'anagrafe lattiero-casearia.
Proprio per confermare quanto diceva Lanièce, abbiamo scritto
all'AIMA per chiedere che venga riconosciuta dall'AIMA alla Regione
Valle d'Aosta la validità dell'iscrizione alla anagrafe zootecnica
dell'Amministrazione regionale, e che venga ricono­sciuta a chi è
iscritto a questa anagrafe l'automatica iscrizione alla anagrafe
lattiero-casearia.
Sono stato a Roma giovedì scorso, 4 novembre, per discutere di
questo con i responsabili dell'AIMA e sono in attesa di una
ri­sposta, perché il problema si presenta assai complicato, tenuto
conto del fatto che delle 2500 aziende titolari di quota solo per
una parte vi è rispondenza di titolarità rispetto all'iscrizione
all'anagrafe zootecnica.
Traduco: l'azienda che ha l'iscrizione all'anagrafe zootecnica
della Regione, magari è titolare di quota latte a nome della moglie
o del figlio, quindi non c'è corrispon­denza per tutte le 2500
iscrizioni, ed ancora non c'è corrispon­denza rispetto alle domande
presentate per quanto riguarda l'indennità compensativa e il verde
agricolo.
I tecnici hanno fatto un ottimo lavoro e siamo ora in grado di
fornire questi dati e di avere quindi la situazione sotto
control­lo.
Presidente -
Ha chiesto la parola il Consigliere
Lanièce.
Lanièce (DC) -
Ringrazio l'Assessore per la
risposta e confermo il ritiro della mozione.
Presidente -
Con il ritiro della mozione i lavori
di oggi sono conclusi.
Il Consiglio è convocato per i giorni 24 e 25 novembre.
La seduta è tolta.
L'adunanza termina alle ore 12,41.
