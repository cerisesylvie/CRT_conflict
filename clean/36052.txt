Classificazione
ATTIVITÀ CULTURALI



Oggetto del Consiglio n. 336 del 15 gennaio 2014 - Resoconto
OGGETTO N. 336/XIV - Interrogazione: "Annullamento del
concerto del rapper Maurizio Pisciottu".
Président -
Pour la réponse, la parole à l'Assesseur
Farcoz.
Farcoz (UV) -
Merci Madame le Président.
"Quali sono le ragioni tecniche che hanno portato
all'annullamento del concerto riportato in premessa"
: in merito
all'annullamento del concerto di Salmo, occorre subito affermare
che tale annullamento non dipende in alcun modo da limiti tecnici
del Teatro Splendor, ma da richieste dell'artista che non si sono
potute esaudire interamente. Il management di Salmo, infatti, dopo
aver firmato il contratto per l'esibizione in un teatro quale lo
Splendor, e a pochi giorni prima del concerto, ha chiesto la
rimozione delle poltrone in platea. Constatata l'impossibilità
della rimozione totale delle poltrone, si è lavorato all'ipotesi di
rimuovere una sola parte, e quindi le prime tre file. Si è quindi
predisposta una configurazione della sala con il relativo piano di
emergenza ottenendo, in data 23 dicembre, parere favorevole della
Commissione regionale di vigilanza sui locali di pubblico
spettacolo con una serie di prescrizioni, in particolare dei Vigili
del fuoco e della Questura di Aosta. Il giorno precedente lo
spettacolo è pervenuta una nuova richiesta, quella di coprire con
drappi neri tutte le poltrone della platea, il giorno prima. Si è
ritenuto quindi di non poter accogliere questa richiesta, in quanto
la dissimulazione degli ostacoli fissi, quindi le poltrone, avrebbe
costituito un ulteriore rischio per l'incolumità dei presenti,
anche in base al parere negativo espresso dalla Questura e
dall'allegato verbale della Commissione di vigilanza. L'Assessorato
ha quindi esperito per la realizzazione del concerto tutte le
strade compatibili con la tipologia del luogo, un teatro, e la
garanzia della sicurezza soprattutto agli spettatori, che, sappiamo
tutti, è una clientela giovanile.
"Se sono state adottate misure per ovviare in qualche modo ai
limiti emersi e quali sono le valutazioni dell'Assessorato"
: da
maggio a dicembre - sapete che è stato inaugurato l'anno scorso -
sono state organizzate presso il Teatro Splendor una serie di
iniziative per complessive 45 giornate di utilizzo. Alla luce
dell'esperienza di questi mesi, si può affermare che dal punto di
vista tecnico il teatro non presenta problematiche particolari. Al
riguardo, si precisa che gli spettacoli teatrali hanno più
configurazioni di allestimento che ne consentono l'adattamento ai
palcoscenici di maggiori o minori dimensioni. Gli spettacoli di
musica di ogni genere, classica, leggera, corale hanno tratto
vantaggio da una buona acustica: il palco può infatti ospitare la
conchiglia acustica con la caratteristica di amplificare l'effetto
musicale dei cori e delle bande che si possono in qualche modo
allineare su elementi mobili a scomparti. È inoltre disponibile una
piattaforma elevatrice che permette di ospitare anche gruppi
orchestrali. È dotato di una cabina di trasformazione autonoma in
grado di sopperire alle richieste di potenza elettrica per
qualsiasi genere di spettacolo. I commenti degli artisti che finora
si sono esibiti al Teatro Splendor, nell'ambito della
Saison
Culturelle
, sono quindi stati più che positivi...tranne Salmo,
evidentemente. Pertanto, a livello tecnico e organizzativo, la
struttura finora ha soddisfatto tutte le aspettative.
Il punto tre:
"le motivazioni che hanno portato a non
assegnare i posti numerati"
...posso leggere come voglio? Scusi,
eh...
Presidente
- Vada avanti...
Farcoz (UV)
- ...ho anche un tempo da rispettare, scusi
eh...
"Le motivazioni che hanno portato a non assegnare i posti
numerati
agli spettatori in abbonamento e se sono stati
messi in atto provvedimenti per ovviare a tale disagio"
:
occorre tener presente che nel Teatro Splendor la platea dispone di
182 poltrone, la galleria invece di 274 poltrone, alcune delle
quali hanno una vista svantaggiata. Inoltre il privilegio di
mantenere sempre la stessa poltrona ha di fatto bloccato per
decenni la rotazione dei posti a discapito dei nuovi abbonati, cioè
di chi acquista il biglietto pagando quindi un costo superiore e
che deve accontentarsi sempre delle ultime file. Infine, nella fase
transitoria di apertura del teatro non sono stati organizzati -
come detto in precedenza - spettacoli teatrali, e pertanto non si
avevano percezioni certe sull'acustica e sulla visibilità
dell'insieme della sala.
Ciò premesso, dovendo assegnare i posti a più di 400 abbonati
che non conoscevano il teatro, si è deciso di non procedere alla
numerazione delle poltrone, in modo da dare agli spettatori la
possibilità di conoscere la sala e di assistere agli spettacoli nel
periodo della
Saison
sia dalla platea, sia dalla galleria
che dai palchi. Vendendo gli abbonamenti numerati si sarebbe invece
corso il rischio di non poter esaudire le richieste di modifica del
posto che, inevitabilmente, dopo il primo spettacolo, sarebbero
pervenute. Infatti, per gli spettacoli teatrali italiani, il numero
degli abbonati copre la quasi totalità dei posti disponibili. La
non diversificazione del settore ha consentito il contenimento del
prezzo del biglietto e soprattutto quello dell'abbonamento.
Le modalità adottate quest'anno hanno inoltre consentito
l'inizio puntuale degli spettacoli, non essendoci più spettatori
che aspettano in piedi, in teatro, i posti degli altri abbonati
assenti (questo è un problema che purtroppo negli anni si è
verificato numerose volte). La sala del teatro viene aperta
generalmente alle 20,30 o comunque quando l'artista ne autorizza
l'apertura; tuttavia, al fine di non far sostare gli spettatori al
freddo, l'apertura del teatro è stata anticipata alle 20. Al fine
di non penalizzare coloro che fruiscono del servizio di trasporto
gratuito, sono stati anticipati gli orari, in modo garantire
l'arrivo puntuale al teatro prima dell'apertura della sala. Queste
motivazioni sono state illustrate agli utenti nel corso della
presentazione della
Saison Culturelle
e, in tale occasione,
è stato inoltre garantito che si valuteranno insieme agli
spettatori le soluzioni migliori da adottare in vista della
prossima
Saison
. Coloro che operano nell'ambito della
Saison Culturelle
da sempre si adoperano per il massimo
soddisfacimento degli spettatori e lo dimostra innanzitutto la
qualità del cartellone, ma anche il trasporto gratuito degli
spettatori, la vendita online dei biglietti, la possibilità per gli
utenti di cambiare, in caso di replica, la data di utilizzo
dell'abbonamento e l'apertura del punto di vendita prolungata su 6
giorni settimanali. Quindi si sta cercando di fare tutta una serie
di valutazioni che vanno incontro alle utenze della
Saison
Culturelle
. Ovviamente abbiamo dovuto fare alcune modifiche, ma
nel breve tempo possibile cercheremo di dare risposte puntuali. Mi
scuso con il Consigliere Chatrian se ho letto forse velocemente, ma
il tempo a disposizione era quello e, di conseguenza, devo
rispettare i tempi.
(interruzione di alcuni Consiglieri, fuori microfono)
Président
-Pour la réplique, la parole au collègue
Bertin.
Bertin (ALPE) -
Grazie Presidente.
Sì, non era un problema di velocità, è che non riusciamo a
sentire, deve anche rendersi conto che noi dobbiamo comunque
ascoltare, che lei ci risponda, insomma.
Questa faccenda dell'annullamento del concerto del rapper Salmo,
dopo essere stato rimandato dal 13 al 28 settembre, e poi
definitivamente annullato, è stata gestita, da un punto di vista
della comunicazione, decisamente male. Non si son capite bene le
ragioni, abbiamo letto qualcosa sui giornali, ma complessivamente
una gestione della comunicazione non particolarmente brillante. Mi
pare che, in generale, l'Assessorato abbia problemi di
comunicazione... Leggevo, ieri, una lettera su
La
Stampa
...che seguiva ad altre lettere de
La Stampa
simili, che evidenziavano, tra le altre cose, anche la mancanza di
risposte...in questa lettera si segnalava, appunto, il problema
della mancata assegnazione dei posti agli abbonati. Almeno questa
interrogazione vi ha dato la possibilità di rispondere, l'occasione
per rispondere, diciamo così, vi ha obbligati a dare una risposta,
che, devo dire, per quel che riguarda la questione degli abbonati,
mi ha convinto poco...ma la riprendiamo più tardi.
Questo del Cinema Splendor, che si chiama...ormai resterà Cinema
Splendor...è uno di quei temi a cui ho dedicato una parte
dell'attività istituzionale nell'altra legislatura, soprattutto per
quello che riguarda la gestione, nel tentativo di mettere in
evidenza i rischi che c'erano dietro la realizzazione di
quest'opera, che, se non gestita in modo intelligente, avrebbe
comportato tutta una serie di problemi. Purtroppo devo dire che è
stato tempo perso, perché ci rendiamo conto che, quanto detto,
adesso si sta puntualmente verificando. Ricordo che questa
struttura è costata la bellezza di 15 milioni di euro e vent'anni
di lavori; un teatro - perché un teatro doveva essere - che avrebbe
dovuto rappresentare un salto di qualità nella fruizione culturale
di questa città, della regione. Doveva essere appunto un teatro, e
non una sala polivalente come purtroppo viene interpretata e
gestita questa struttura; un luogo di ricreazione culturale aperto
a tutti, aperto tutto il giorno, dalla mattina alla sera, aperto
alla cittadinanza, e non soltanto il tempo di uno spettacolo...ma
lasciamo perdere questo aspetto, perché, come detto, ci ho già
dedicato molto tempo ed è stato fiato sprecato.
Torniamo alle domande dell'interrogazione. Come detto, questa
struttura ha comportato investimenti decisamente importanti e sta
mettendo in mostra molti limiti. Molte persone, molti spettatori ci
stanno segnalando delle disfunzioni; in parte, delle disfunzioni le
avevamo già segnalate precedentemente anche noi, nel momento della
realizzazione dell'opera. Il palco è troppo piccolo per certi
spettacoli che non si potranno realizzare, i vetri posti in
galleria producono dei riflessi che, di fatto, impediscono una
corretta visione, un'adeguata visione degli spettacoli, le sedie
sono eccessivamente piccole...eccetera, eccetera. Mi pare che gli
spettatori non abbiano lo stesso giudizio positivo e il loro
bilancio sia un po' diverso da quello che fa lei sull'utilizzo di
questa struttura...forse perché gli spettatori sono condizionati
dal fatto che, in quanto contribuenti, hanno comunque dovuto
sborsare 15 milioni per quest'opera, e forse pretendevano qualcosa
di meglio!
Ritorniamo alla questione dei posti assegnati...l'ho sollevata
perché, a mio avviso, questa rischia di rappresentare per la
prossima
Saison Culturelle
un rischio, un rischio che gli
abbonati - già in diminuzione, perché già sono diminuiti rispetto
agli anni precedenti, con questo disagio a cui vanno incontro - non
rinnovino più l'abbonamento e l'anno prossimo ci sia un crollo
degli abbonamenti alla
Saison
per quanto riguarda gli
aspetti teatrali. E d'altra parte mi chiedo perché uno spettatore
dovrebbe abbonarsi, se poi, alla fine, deve aspettare ore prima di
accedere allo spettacolo, diversamente da quello che succede in
tutti i teatri del mondo. Le giustificazioni che ci ha portato lei,
oggi, mi paiono certamente comprensibili da un certo punto di
vista, ma, a diversi mesi dall'apertura della struttura,
evidentemente un intervento andava fatto, anche perché il rischio,
come ripeto, è quello che l'anno prossimo non ci siano più abbonati
all'aspetto teatrale, alla
Saison
. Mi fermo, perché il tempo
è scaduto.
Siamo comunque insoddisfatti della risposta. Grazie.
Président
- Merci. Point 12 à l'ordre du jour.
