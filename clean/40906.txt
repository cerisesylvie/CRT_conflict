Classificazione
BILANCIO E CONTABILITA' REGIONALE



Oggetto del Consiglio n. 184 del 18 ottobre 2018 - Resoconto
OGGETTO N. 184/XV - Ritiro di mozione: "Impegno del
Presidente della Regione e dell'Assessore competente a relazionare
alla Commissione consiliare competente in merito alla presentazione
al Consiglio del Documento di Economia e Finanza regionale
2019-2021".
Fosson (Presidente)
- Punto 22 all'ordine del giorno. La
parola al consigliere Testolin per l'illustrazione.
Testolin (UV) -
È un argomento che a spizzichi e bocconi
abbiamo già cercato di affrontare lungo le sedute degli scorsi
Consigli e anche parzialmente ieri mattina. Un argomento direi
cruciale, un argomento sul quale vale la pena di soffermarsi e di
avere la lucidità di fare ancora alcune valutazioni e sottolineare
alcuni aspetti che, a nostro avviso, sono molto gravi
nell'affrontare questo problema da parte del Governo.
L'importanza di un processo di analisi, di valutazione e di
programmazione penso che sia stata più volte sottolineata
all'interno di quest'Aula, per riuscire a dare delle risposte
importanti. Questo principio è sottolineato anche da una normativa
che impone alcuni mesi prima - entro il 30 giugno c'erano tutta una
serie di complicanze, ma comunque in tempi ragionevolmente
accettabili - di presentare all'Aula consiliare e alle Commissioni
competenti una valutazione, un'analisi delle necessità del
territorio, delle risorse a disposizione dell'Amministrazione,
delle istanze che il territorio stesso e i soggetti interessati
possono portare all'attenzione del Governo regionale, per poi
declinare da questi bisogni tutta una serie di interventi e di
attività che devono tracciare la linea da seguire nel triennio
successivo. Oggi siamo di fronte a una situazione assolutamente di
stallo, con affermazioni anche ieri in Aula che, a giustificazione,
sottolineano solo il fatto che anche l'anno scorso si è arrivati
all'ultimo momento per la presentazione del DEFR, in circostanze
peraltro molto diverse da quella attuale, ma che non giustificano
assolutamente una mancanza di programmazione così importante,
soprattutto a inizio legislatura.
Riteniamo che sia importante sottolineare due aspetti, o anche
qualcuno in più, nel senso che il DEFR, così come da normativa,
potrebbe essere addirittura superato a inizio legislatura da una
programmazione puntuale e precisa, cosa che evidentemente non è il
programma di legislatura presentato da questo Governo che, come è
stato già sottolineato in una delle prime adunanze di questo
Consiglio regionale, è assolutamente scarna e poco puntuale sulle
azioni che devono essere ancora totalmente declinate, per tracciare
un percorso di governo che sia soprattutto chiaro e anche
sostenibile da un punto di vista finanziario.
Detto questo, torniamo al bisogno di programmazione: abbiamo
assistito in questi giorni a quello che vuol dire una carenza di
essa. Una programmazione deve portare a una valutazione delle varie
situazioni e delle varie problematiche, con il tempo congruo per
dare le opportune risposte. Purtroppo in queste sedute di Consiglio
abbiamo assistito a delle situazioni a mio avviso molto pericolose,
nel senso che portiamo in aula, o nelle sale attigue a quest'aula,
delle situazioni che dovrebbero essere valutate, analizzate e
risolte direttamente dal Governo regionale, senza che ci sia, in
una fase operativa, un intervento del Consiglio, il quale dovrebbe
approvare o meno delle decisioni proposte per la soluzione di
questi problemi. Caso ne è il discorso di ieri dei vigili del fuoco
che, di fronte a un percorso tecnico non ancora ultimato, hanno
preferito, per essere confortati, avvicinarsi a un Consiglio
regionale, con una procedura che non è proprio nella norma,
rispetto a un percorso che dovrebbe vederli interloquire in certi
casi direttamente con gli Assessori competenti o con il Governo
regionale nel suo insieme. Detto questo, dobbiamo sottolineare
l'incapacità del Governo di trovare tutta una serie di soluzioni
alle situazioni che si sono presentate nel tempo.
Un'analisi del DEFR deve partire da alcune valutazioni che
in
primis
discendono dalle risorse finanziarie che si hanno a
disposizione e che devono poter soddisfare in primo luogo tutta una
serie di bisogni primari che l'Amministrazione ha, quindi con delle
spese che sono obbligatorie e che devono essere assolutamente
coperte, e poi declinare tutta una serie di interventi che, in
funzione di queste risorse, possono essere attivati come misure di
investimento. Purtroppo, questa necessità di programmazione è stata
disattesa in questi mesi, anche di fronte a dei problemi ben
chiari. Questa mattina ne abbiamo avuto una riconferma in III
Commissione, quando ho avuto la possibilità di partecipare a una
seduta che trattava di importanti interventi da eseguire sul
patrimonio regionale, in merito alle sistemazioni montane e a
interventi sul territorio che hanno una rilevanza assolutamente
primaria per le necessità della nostra Regione, ma che sono state
presentate solo oggi all'interno della Commissione competente. Con
immenso stupore abbiamo anche assistito a una sottolineatura del
collega Ferrero in merito a una scarsa programmazione, che in
questo caso deriverebbe dal fatto che a monte, per finanziare gli
interventi che oggi abbiamo approvato, avrebbe dovuto esserci un
finanziamento che era subordinato all'approvazione di una delibera
che avrebbe stabilito il reperimento delle risorse tramite
Finaosta, delibera che - come è stato esplicitato in quest'Aula
nella scorsa seduta - è stata scaricata dalla Giunta il 26 luglio
ed è passata in Commissione solo il 18 settembre. Pertanto, abbiamo
perso due mesi, quando si parla di programmazione, a tenere ferma
una delibera da parte di un commissario della Commissione, che
peraltro è un collega di movimento del consigliere Ferrero, e con
il beneplacito dell'Assessore competente che avrebbe potuto
sollecitare, così come avrebbe potuto farlo l'Assessore alle
finanze, piuttosto che la Presidente della Regione, per accelerare
un iter che avrebbe permesso di dare già dal mese di agosto delle
risposte importanti.
Non basta, il 18 settembre si approva questa delibera che
garantisce i finanziamenti e solo oggi, a distanza di un mese, si
propongono degli interventi assolutamente urgenti e sui quali noi
sottoscriviamo punto per punto come forze di opposizione la
necessità di andare avanti. Lo abbiamo fatto con forza: sia il
gruppo dell'Union Valdôtaine che il gruppo dell'UVP all'interno
della seduta della Commissione consiliare. Avevamo addirittura
sollecitato questi interventi negli scorsi Consigli, per
sottolineare l'importanza e l'urgenza di fare questo tipo di azioni
sul territorio.
Si cerca di scaricare, come si è fatto ieri, dicendo che ci sono
tutta una serie di problemi che bisogna affrontare. Bisogna
affrontarli! Per quello che si può, si devono affrontare con il
giusto piglio e i giusti tempi, perché altrimenti di risposte non
ne diamo. È per questo che noi sollecitiamo una presa di posizione
e un'indicazione forte di quelle che vogliono essere le volontà di
un Governo, che ha l'obbligo di decidere cosa fare e cosa non fare,
perché ci sono delle situazioni a livello finanziario che non
permetteranno da qui in avanti di dare risposto a tutto, ma non si
può neanche continuare a rimandare il pallone in avanti e pensare
che poi forse arriverà qualcun altro o forse succederà qualcosa di
diverso da quello che sta succedendo adesso. Bisogna prendere delle
decisioni, bisogna avere la forza di esplicitarle queste decisioni
e di dire sì quando è sì e no quando è no. Non si possono fare
degli scivoloni, come quello di ieri, dove, a fronte di una
mancanza di numeri, si danno delle indicazioni che poi non possono
che essere smentite a distanza di qualche ora, perché mancano tutta
una serie di tasselli. Programmazione vuol dire conoscenza dei
percorsi, individuazione delle esigenze e individuazione delle
risposte da dare.
Non voglio farla troppo lunga, perché alla fine alla gente serve
capire quali siano le cose che stanno ferme e perché stanno ferme,
quelle che si possono fare perché si possono fare e quelle che
invece, per altri motivi, devono essere messe in
standby
per
poter essere analizzate da qua a un futuro. La nostra mozione va
nell'ottica, ancora una volta, non di mettere i bastoni tra le
ruote, ma di sollecitare delle decisioni che competono a un Governo
regionale che deve darci, come Consiglio, la possibilità e la
capacità di poter intervenire su delle indicazioni che magari
potrebbero da una discussione essere modificate o essere
assolutamente sottoscritte, piuttosto che stravolte nel loro
insieme. Quindi c'è bisogno di questo tipo di confronto ed è questo
l'obiettivo che noi ci poniamo con la nostra mozione.
Una mozione che vuole capire dalla viva voce degli interessati
quale sia la situazione finanziaria, perché, al di là di qualche
spot
, così come abbiamo detto ieri, nessuna indicazione ci è
stata data in merito al contenzioso dei 240 milioni di euro che può
avere un peso strategico sul futuro bilancio 2019 e il futuro
triennale della Regione. Vogliamo capire se ci sia nella testa del
Governo la valutazione, già sollecitata da alcuni gruppi di
opposizione, in merito a delle scelte anche importanti per il
reperimento di risorse da una quotazione di una percentuale della
nostra partecipata CVA, se questo rientri in una linea strategica o
meno per cercare di dare delle soluzioni nei prossimi anni o se
invece è una strada totalmente preclusa; ci piacerebbe capirlo.
Avevamo iniziato un percorso di valutazione che poi si è arenato
sul nascere, perché purtroppo, se non ci sono sempre degli stimoli
da parte dell'opposizione, le cose vanno a scemare in maniera
totalmente naturale. Poi ci piacerebbe anche capire - così come
diceva il collega Bertin - se le scelte a livello nazionale possono
incidere sulle finanze regionali: sono un certo tipo di scelte
targate soprattutto Lega e che avranno un impatto sicuramente
negativo sui trasferimenti dallo Stato alla nostra Regione. Quindi
ci piacerebbe capire quali possono essere gli scenari che derivano
da un certo tipo di amministrazione, anche a livello nazionale, con
la quale voi sottolineate con frequenza il fatto di avere dei
rapporti abbastanza intensi.
C'è un altro aspetto che mi è particolarmente caro e ringrazio
anch'io, come ha fatto in maniera molto rapida l'assessore Aggravi,
gli uffici che si sono mossi in questi mesi, grazie a un progetto
di gruppo che era stato attivato all'inizio dell'anno, in merito
alle valutazioni relative alla manovrabilità fiscale. Un progetto
nato dall'approvazione lo scorso anno di una norma di attuazione
che ci dava delle possibilità di intervenire su determinati ambiti
fiscali e che per stimolo del precedente Governo aveva avuto il suo
avvio, in modo da poter dare un quadro sufficientemente chiaro per
poter operare delle scelte; non che proponesse delle scelte, ma per
dare la possibilità di fare delle valutazioni su quali iniziative
intraprendere. Questo ci piacerebbe conoscere all'interno di un
DEFR, all'interno di un ragionamento che spetta tutto a chi
governa. Sempre che si abbia coscienza di quello che sta succedendo
nella nostra Regione e quali siano le problematiche e soprattutto -
per usare un'espressione cara al collega Chatrian - i punti di
caduta nel tempo di queste azioni.
Ci piacerebbe capire quale sia l'impatto degli aumenti
contrattuali previsti in molti settori, tra i quali anche quello
discusso ieri, così come quello del Corpo forestale, così come
quello della USL, così come quello del comparto pubblico nel suo
insieme, quali risorse e se si è già pensato a come soddisfare
queste esigenze finanziarie.
Altro aspetto assolutamente nevralgico per il nostro territorio
e per le nostre comunità è quello del confronto e della verifica
delle esigenze dei nostri enti locali, i quali quest'anno hanno
avuto l'opportunità di avere, rispetto agli ultimi anni, un aumento
delle risorse a disposizione. Probabilmente non è ancora
sufficiente per mettere in sicurezza o per dare le risposte che i
cittadini dei nostri Comuni attendono, però, grazie a una
iniziativa di utilizzo delle risorse degli avanzi d'amministrazione
degli anni precedenti, ha permesso di utilizzare queste stesse
risorse per importi assolutamente interessanti, con una
programmazione che poi è arrivata con un'ultima delibera della
vostra Giunta regionale, ma che era già stata programmata
all'inizio per completare tutti quegli interventi di investimento,
anche con acquisti necessari a infrastrutturare in molti casi i
nostri Comuni.
Ci piacerebbe anche capire quali siano gli obiettivi e le
finalità della legge n. 8 che va a sostenere e a incentivare i
nuovi insediamenti industriali, che a regime potrebbero addirittura
portare un aumento considerevole nelle casse regionali in quanto a
ritorno fiscale. È un percorso intrapreso negli anni con una certa
lungimiranza, ma è un discorso che al momento necessita di capire
quali possono essere le possibilità di continuità sul programma che
deve ancora essere declinato e anche qui il DEFR potrà renderci
edotti in merito a questo tipo di scelte e alle possibilità di
finanziare gli interventi richiesti per l'insediamento di queste
aziende. Sono risorse finanziarie che prescindono da una scelta
fatta sulle opzioni che sono state declinate prima: quotazione in
borsa o meno, possibilità di avere delle risorse suppletive dallo
Stato e tutta una serie di azioni che sono correlate tra di
loro.
Poi ancora, delle risposte importanti devono essere date al
nostro settore di punta per quello che è l'ambito turistico: gli
impianti di risalita. Si è discusso in questo Consiglio più di una
volta in merito all'opportunità di riavvicinarsi con una certa
importanza alle modernizzazioni all'interno dei nostri comprensori
sciistici, che nel tempo hanno conosciuto momenti di forte
innovazione e che adesso avrebbero necessità di nuovi slanci.
Soprattutto c'è da capire quali possano essere le scelte da
effettuare con il sostegno, se non totalmente finanziario, anche
gestionale, degli ambiti intervallivi che possono dare ai nostri
comprensori
une envergure
di carattere internazionale,
ampliando quelle che potranno eventualmente essere le possibili
ricadute positive per il nostro territorio.
Poi ancora, il settore agricolo. Lo abbiamo sottolineato e
abbiamo appreso con piacere che all'ultimo secondo probabilmente la
variazione di bilancio andrà a soddisfare una parte delle richieste
che in quest'Aula erano state avanzate tramite una mozione, poi
approvata sostanzialmente all'unanimità, che devono indicare la via
maestra per capire quali potranno essere le iniziative da spendersi
a favore del sistema cooperativistico o dei consorzi di
miglioramento fondiario, per ultimare importanti interventi che
anche in questo caso molte volte, quando si era dall'altra parte
della barricata, si sollecitavano, come i riordini fondiari e delle
sistemazioni montane che oggi hanno rappresentato motivo di
discussione e di condivisione. Quindi ci piacerebbe capire quale
strada, anche in questo ambito, si intenda portare avanti.
Poi ci sono settori nevralgici per l'intera comunità: il sistema
sociosanitario. Si è parlato in questi mesi delle indispensabili
iniziative che dovranno essere intraprese sui blocchi operatori,
per modernizzarli e renderne efficaci ed efficienti le strutture,
per diventare attrattivi nei confronti dei nostri vicini
piemontesi. Abbiamo necessità di capire la strada da intraprendere
in merito alla possibilità di continuare a garantire dei servizi
sul territorio ai nostri anziani. C'è l'esigenza di reperire
risorse, di concerto con gli enti locali, per la messa a norma di
tutta una serie di situazioni che hanno delle ricadute sui contesti
giornalieri delle nostre famiglie. Poi ancora, importanti
indicazioni le aspettiamo in merito a un piano di edilizia
scolastica che era già stato individuato e tracciato dalla scorsa
Amministrazione, con una attenzione particolare da parte
dell'Assessorato competente, per individuare dei percorsi
assolutamente indispensabili per riuscire a riorganizzare in
maniera efficace le infrastrutture dedicate alla scuola e per
renderle confacenti alle normative di sicurezza sempre più
pressanti. Ci sono da prendere importanti decisioni in merito a
iniziative già iniziate, qual è la scuola di Tzamberlet, al di là
delle parole interlocutorie dell'Assessore all'istruzione emerse in
un'interpellanza della scorsa seduta consiliare, che deve darci
delle indicazioni precise e definitive; non si può pensare di
temporeggiare su qualsiasi tema si debba affrontare.
Ci sono poi iniziative che toccano la viabilità, la sicurezza -
oggi ne abbiamo parlato - con la necessità di intervenire su tutta
una serie di situazioni causate anche dalle condizioni climatico
ambientali dello scorso anno, che ci hanno portato ad affrontare
delle emergenze, ma nei confronti delle quali bisognerà dare
un'indicazione chiara.
Poi ci sono ancora delle valutazioni importantissime da fare,
più su quello che c'è da spendere e su quello che c'è da
programmare, in merito alle risorse comunitarie: un utilizzo delle
risorse ancora in pancia all'Amministrazione; nel triennio si
chiederanno alcuni programmi comunitari che necessitano di una
attenzione particolare. Per evitare anche mancanze o debolezze del
passato, serve un inizio di programmazione nuova, soprattutto in
merito ad alcuni programmi che, per la loro complessità, più di
qualche volta purtroppo ci hanno portato delle rigidità di azione e
delle difficoltà di spesa, dove chi ha avuto modo di percorrere una
parte di questo percorso ne ha subito le criticità; se si vuole
lavorare, bisogna dare una prospettiva di un certo tipo.
Infine, decisioni anche in merito ai fondi di rotazione. Ieri lo
riportava il collega Gerandin: c'è bisogno di capire delle cose,
dobbiamo capirle, capiamo se ci sono o no delle possibilità, perché
bisogna prendere atto delle situazioni di fatto che possono essere
modificate oppure non modificate, ma bisogna fare delle scelte.
Ognuno avrà delle visioni a sé stanti, ma bisogna che qualcuno, in
questo caso quel qualcuno è il Governo regionale, si esponga
declinando in maniera forte e chiara il percorso che vuole
intraprendere.
Questo è il senso della nostra mozione, che vorrebbe anche
capire cosa si intenda fare sull'agenzia forestale, su un'azienda
unica di promozione, sulla creazione di comitati grandi eventi. Ci
sono all'interno di questo tipo di documento tutta una serie di
iniziative che esulano anche da un aspetto meramente legato alle
disponibilità finanziarie, ma che necessitano di chiarezza e di
strategia per essere attuate. Questo è ciò che noi chiediamo con
l'impegno da parte della Presidente e degli Assessori che vorranno
venirci a illustrare le linee guida che tracciano e preludono alla
presentazione del DEFR, per capire anche se c'è stato un confronto
con il territorio, se questo confronto è stato lasciato bellamente
nel cassetto e se invece, a fronte di questo, sono emerse ulteriori
nuove esigenze. Io confido che il Governo regionale e la
maggioranza tutta possano approvare questo tipo di percorso, per
almeno permetterci di capire le vostre idee, se ci sono.
Presidente -
Dichiaro aperta la discussione generale. La
parola al consigliere Cognetta.
Cognetta (MOUV') -
Solo per dichiarare la mia
disponibilità, come presidente della II Commissione, qualora il
Consiglio decidesse di approvare questa mozione, a calendarizzare
nel più breve tempo possibile l'audizione che eventualmente ci sarà
a seguito dell'approvazione della mozione stessa. Credo che da
parte mia non ci sarà alcun tipo di impedimento, però permettetemi
una domanda. Mi rivolgo a lei direttamente, collega Testolin, che è
il primo presentatore di questa mozione. Dobbiamo parlare del DEFR,
così come dobbiamo preparare un bilancio come maggioranza, ma
questa mattina avrà notato che come maggioranza non siamo neanche
riusciti a mettere in votazione i componenti della Commissione
paritetica.
Io comprendo che ognuno deve fare il suo lavoro e tutti quanti
dobbiamo stare qui a cercare di capire come risolvere i
numerosissimi problemi che ci sono e che lei ha elencato. Ha
saltato solo le politiche del lavoro, rispetto a tutto il resto: ha
fatto un elenco, io l'ho seguito attentamente e poi mi sono accorto
che mancavano le politiche del lavoro, che mi sembra un argomento
molto importante. Magari lei l'ha messo in un altro argomento, ma
io l'avrei tenuto a parte in un DEFR, nel senso che le politiche
del lavoro mi sembrano talmente importanti rispetto ai problemi del
lavoro, che sicuramente andrebbero declinate anch'esse all'interno
di un DEFR; almeno come intendimenti generali.
Detto questo, io chiedo all'Aula, ma a lei come presentatore, se
è opportuno a questo punto discutere di ciò o non di una futura
maggioranza che si occupi di fare un DEFR: come dice qualcuno
,
des deux l'une
! O noi definiamo un perimetro entro il quale
facciamo le cose e allora portiamo avanti tutto quello che dobbiamo
fare: andiamo in Commissione, facciamo le nostre valutazioni,
facciamo le votazioni; oppure, secondo me, si stanno prendendo in
giro i cittadini, perché nel frattempo si sta lavorando
esternamente per fare un'altra maggioranza. Ma allora, che senso ha
discutere di una mozione del genere? È un interrogativo che pongo
molto semplicemente a quest'Aula.
Capisce che, se noi facciamo un DEFR, ma la settimana dopo che
l'abbiamo presentato la maggioranza cambia, non penso che
accoglierà il DEFR che è stato fatto, magari lo modificherà
profondamente, o forse lo accetterà
in toto
e allora lo
voterà, ma mi sembra un rischio da non far correre a questa
Regione. Pertanto vi chiedo se sia una discussione da portare
avanti: la possiamo votare questa mozione? Io direi di sì, però è
abbastanza speciosa, per non dire superflua. A meno che io non stia
vivendo in un altro Consiglio, dove c'è una maggioranza a diciotto
compatta e coesa e una opposizione, altrettanto compatta e coesa,
che non sta creando una nuova maggioranza. Ma non mi sembra sia
questo il caso, almeno a me. Poi non so se qualcuno mi può
smentire.
Quindi ripeto e ribadisco la mia sollecitudine, nel momento in
cui ci sarà, a presentare in Commissione, però facciamoci anche
questo interrogativo, solo per toglierci dei dubbi.
Presidente
- La parola al consigliere Bianchi.
Bianchi (UV) -
A mio avviso quello che ha evidenziato il
collega Cognetta ci sta, nel senso che il significato di questa
mozione - immagino che il collega Cognetta l'abbia capito
perfettamente - è che volevamo far capire ai valdostani che
l'immobilità amministrativa non è su un singolo dossier, ma è su
tutto, a trecentosessanta gradi. Infatti il collega Testolin ha
elencato tutta una serie di situazioni che sono ferme. Quello che
abbiamo appurato oggi è che non c'è una maggioranza e che la
maggioranza che c'era non lavorava per il bene dei valdostani.
È palese, come ha evidenziato il collega capogruppo, che per
esempio oggi in III Commissione è stato approvato un finanziamento
che va per delle opere di sicurezza. Se non erro, già al primo
Consiglio dopo la pausa estiva noi come gruppo dell'Union
Valdôtaine avevamo presentato un'interpellanza sugli eventi
valanghivi, soprattutto nel comune di Bionaz, ci fa estremamente
piacere che in ogni caso, solamente per aver presentato
un'interpellanza e poi non avendo mai avuto l'occasione di
discuterla, se non altro gli uffici e gli Assessori preposti si
sono dati da fare per dare delle risposte. Quindi vuol dire che
l'interpellanza fatta mesi fa comunque ha pungolato, non direi più
la maggioranza, ma i singoli Assessori, anche perché lì andiamo a
parlare di sicurezza. Il Sindaco di Bionaz aveva scritto lettere
alla precedente maggioranza nella scorsa legislatura, nel mese di
luglio/agosto aveva inviato un'ulteriore lettera alla nuova
maggioranza, ma non aveva avuto risposte e per di più si trovava
con una parte della popolazione sotto valanga, proprio per delle
problematiche emerse durante le grandi nevicate dell'anno scorso, e
con una raccolta di firme.
La funzione di questa mozione è per evidenziare che non c'è solo
il dossier del casinò che ha portato scompiglio all'interno di
quella maggioranza, ma è perché a tutti i dossier come questo
(siamo al 18 di ottobre, festa di San Luca), diamo delle risposte
un po' tardive, pensando che l'inverno ormai è alle porte. Quindi,
ripeto il principio di questa mozione è proprio quello di
evidenziare l'immobilismo amministrativo che c'è tuttora, dopo
cento giorni di amministrazione della Giunta
Spelgatti/leghista.
Presidente
- Collega facciamo gli auguri di buon
onomastico a lei e a tutti i Luca. La parola al consigliere
Cognetta.
Cognetta (MOUV') -
Infatti lei ha ragione, quindi
l'obiettivo è stato raggiunto nel momento della presentazione. Nel
momento in cui l'ha presentata ha raggiunto l'obiettivo, giusto? È
d'accordo, bene! Il collega Bianchi è d'accordo e penso anche il
collega Testolin, quindi la votiamo lo stesso? È solo una domanda.
Era solo per finire il discorso.
Siccome sono d'accordo con lei che l'obiettivo era questo ed è
stato raggiunto, la possiamo anche votare, non c'è problema: sarà
sicuramente mia cura, appena arriva il documento...
Voce fuori microfono
... questa mozione ci sta, fa parte delle regole. È automatico
direi anche che, quando sarà presentato il DEFR, arriverà in
Commissione, si discuterà e chi lo avrà presentano lo espliciterà!
È nelle cose, automaticamente! Voi avete raggiunto l'obiettivo
politico con la presentazione della mozione e possiamo anche
votarla - non sto parlando per la maggioranza, sto parlando a nome
mio - però abbiamo entrambi raggiunto l'obiettivo: lei di far
evidenziare quello che già era molto evidente e io quello di
evidenziare che l'avete evidenziato; benissimo, allora andiamo
avanti.
Presidente
- La parola al consigliere Marquis.
Marquis (AC-SA-PNV) -
Vorrei inserirmi anch'io in questa
discussione, perché ritengo che l'argomento sia importante. Ho
ascoltato le considerazioni espresse dai colleghi Bianchi e
Testolin e anche dal collega Cognetta e vorrei entrare più nel
merito che nel metodo della discussione. Credo che l'argomento sia
estremamente importante per tutti i valdostani, al di là della
situazione di difficoltà che vive oggi il Consiglio regionale. Dopo
gli ultimi anni in cui abbiamo vissuto delle situazioni di
emergenza e c'è stata la difficoltà di affrontare con i dovuti
tempi la stesura del DEFR, mi aspettavo che quest'anno dopo le
nuove elezioni ci fosse modo e tempo per poter definire una
programmazione che potesse guardare al futuro, tracciando delle
linee guida per poter uscire da questa situazione di oggettiva
difficoltà che sta attraversando la nostra Valle. Purtroppo, per
tutta una serie di ragioni, oggi non siamo ancora nella condizione
di poter cominciare questo itinerario o perlomeno questo percorso
non è stato ancora scaricato dalla Giunta e non è quindi a
disposizione dell'Aula per fare le prime discussioni. Io mi rendo
conto dell'oggettiva difficoltà, però a questo punto credo che
bisogna cercare di uscire da tale situazione difficile. Quindi a
mio avviso, al di là di votare o non votare la mozione, quello che
conta è il risultato e l'obiettivo che riusciamo a perseguire,
grazie a questa iniziativa che può essere considerata di stimolo e
funzionale a favorire la discussione.
Ritengo che a questo punto sia importante, se il DEFR non è
pronto, perlomeno cominciare a parlare, magari in Commissione per
illustrare qual è lo stato dell'arte, se ci sono delle linee guida
su determinati argomenti. Ci sono dei settori che sono in completa
difficoltà: ad esempio, come facciamo a rilanciare il comparto
dell'edilizia privata in Valle d'Aosta? Io credo che qui in Aula ci
possano essere anche dei contributi da parte di tutti per
individuare un sistema di leve, di strumenti organici per
affrontare l'argomento. Un DEFR fatto in chiave prospettica che
vuole guardare al futuro non si può fare in due giorni e di questo
dobbiamo prenderne atto tutti. Pertanto credo che bisogna mettere a
disposizione tutte le energie che ci sono dentro l'Aula, attraverso
un confronto, se lo si vuole fare in Commissione, anche
diversamente rispetto all'approccio del passato, dove, settore per
settore, ciascuno può fornire il suo contributo, le sue idee per
uscire da questa situazione di oggettiva difficoltà, perché, al di
là della situazione di crisi, la Valle d'Aosta non può continuare
ad aspettare e non possiamo permetterci di fare dei ragionamenti
alla veloce.
C'è tutto l'aspetto della fiscalità, a seguito dell'approvazione
della norma di attuazione dello scorso anno: si sono susseguiti
ancora due Governi e c'è stato il problema che si è preso atto che
si doveva fare tutta una serie di verifiche sul gettito delle
entrate, per fotografare la realtà, però noi oggi non sappiamo se
questo lavoro è stato fatto. Bisogna capire qual'è lo stato
dell'arte, perché diversamente anche quest'anno non saremo in grado
di poter applicare i contenuti del decreto legislativo della norma
di attuazione approvata sulla fiscalità, e quella è una leva di
straordinaria potenza per rilanciare l'economia della Valle
d'Aosta.
Io credo che, al di là del votare la mozione o del non votarla,
sia importante uscire oggi da quest'aula con un indirizzo su come
si vuole provare a gestire questa situazione: se si ritiene o non
si ritiene che possa essere funzionale e di interesse di tutti
avviare un percorso in Commissione, per cercare di costruire questo
documento in modo partecipato, con l'apporto di tutte le energie
che vogliono mettersi a disposizione. Questa è una considerazione
che ritenevo di dover fare.
Presidente
- La parola al consigliere Bertschy.
Bertschy (UVP) -
Per cortesia, non impastiamoci in questo
clima surreale! In due giorni siamo passati dal collega Gerandin
che voleva un bilancio partecipato, a chi non vuole discutere. Qui
c'è una mozione, noi la vogliamo discutere, diteci quali sono i
vostri indirizzi: se sono distinti o non sono distinti e chi se ne
importa! Dateci una risposta. Siete al governo, avete delle
responsabilità, giusto ieri avete fatto delle nomine - alcune le
fate, altre non le fate - andate avanti! Se no votate contro la
mozione. Però un documento ufficiale di indirizzo a pochi giorni
dall'approvazione di un bilancio, che credo a breve scaricherete
come testo in Giunta, noi lo vogliamo avere. A noi non interessa
cosa sta succedendo nella maggioranza in questo momento, perché è
un problema che si deve discutere e risolvere la maggioranza. C'è
una mozione presentata in Aula: parliamo di quella, se ce la fate.
Se non ce la fate, ci dite che non ne parliamo e votate contro, vi
astenete o fate quello che dovete fare.
Presidente
- La parola al consigliere Testolin.
Testolin (UV) -
Solo per rispondere finché le domande
sono ancora calde. Il collega Cognetta ha espresso il suo punto di
vista, ma io dal mio non posso che sottoscrivere la traccia che mi
ha lanciato il collega Bertschy. La nostra iniziativa ha una
duplice finalità: una è assolutamente amministrativa, l'altra è
assolutamente politica, ma entrambe hanno la loro importanza,
perché, quando si arriva in quest'Aula e si dice "non mi hanno
lasciato fare", io dico che questa affermazione deve essere
motivata e, se non faccio niente, mi porto a casa le mie colpe e
dichiaro pubblicamente che non sono stato in grado di gestire una
situazione.
Dall'altra parte la presentazione di un DEFR è compito di un
Governo, di una Giunta che si riunisce periodicamente anche più
volte alla settimana e che prende delle decisioni, sempre nella
stessa situazione che ci troviamo oggi ed eventualmente ci
troveremo tra qualche giorno a discutere in II Commissione in
merito a un DEFR. Se questa Giunta lavora, deve farlo anche per
questo tipo di obiettivo che secondo me è strategico, al di là che
poi fra due mesi ci sia ancora lei o meno. Altrimenti alla fine
della scorsa legislatura o come alla fine di qualsiasi legislatura,
oppure come quando uno non fa più il sindaco o quando uno va in
pensione tra due mesi, si tira i remi in barca e non si fa più
niente! Io questo tipo di approccio non lo condivido, quindi chiedo
che ci sia la presentazione di linee chiare di intervento sulla
prossima politica ipotizzata da questo Governo, che vengano
esplicitate nella sede corretta, che siano oggetto di analisi e
quindi, a mio modesto modo di vedere, credo che l'iniziativa possa
assolutamente andare avanti ed essere votata. Ma per una questione
anche di correttezza e di chiarezza nei confronti dei cittadini che
devono poter sapere che cosa si intende fare in questo momento. Se
poi da qua a ics tempo ci saranno soluzioni alternative, si
prenderà atto di un percorso e si terrà conto di quello che si
potrà tenere in conto e si cambieranno le cose che si cambieranno,
in modo da avere un'idea ben chiara delle idee di qualcuno e delle
idee di qualcun altro, dei modi di affrontare i problemi di
qualcuno e dei modi di affrontare i problemi di qualcun altro.
Per quanto mi concerne io andrò avanti con la richiesta di
votazione e ringrazio il collega che ha parlato di lavoro: io
l'avevo inglobato un po' nel discorso della valorizzazione delle
aziende nella bassa Valle, che chiaramente è un po' riduttivo per
il mondo del lavoro nel suo complesso, però voleva essere
un'opportunità per sottolineare che c'è assoluta necessità di
creare della nuova occupazione e che tutti i meccanismi e le
iniziative che vanno in questo senso saranno sempre ben accolte.
Grazie comunque.
Presidente
- La parola al consigliere Bertschy.
Bertschy (UVP) -
Per quello che riguarda l'interesse di
questa mozione io credo che bisogna essere molto espliciti nel
chiedere a voi e, in particolare all'Assessore Aggravi e alla
Presidente attuale, qual è la vera situazione rispetto ai 244
milioni di euro che lo Stato deve alla nostra Regione, perché
attraverso quello si può anche cominciare a capire cosa si
costruirà e cosa non si costruirà in termini di programmazione e di
bilancio. È un compito che vi è stato affidato, mi pare anche dai
compagni di maggioranza attuale, quello di portare a casa un buon
accordo e siamo oltremodo preoccupati che a pochi giorni dal
momento in cui si discuterà il nostro contenzioso non ci siano
notizie. Ieri mattina la Presidente ha detto quello che ha potuto
dire, evidentemente quel poco che ha potuto dire: che c'è
un'interlocuzione in corso, però io credo che un ordine di
grandezza bisogna cominciare a portarlo in questa sala, anche per
capire se l'azione politica che state facendo incide sui tecnici e
sulle strutture del Ministero o se rimane un'azione buona e di
impegno, ma non realizza quello che tutti auspicano, a partire dai
colleghi di maggioranza. Quindi tutta questa programmazione è in
attesa di capire se il contenzioso si risolverà, come lo si
risolverà e se i valdostani potranno avere indietro i 244 milioni
di euro che spettano loro e che ci hanno visto con il Governo
uscente iniziare una battaglia che speriamo venga portata avanti e
vinta, se possibile.
Presidente -
Chiudo la discussione generale, per la
replica la parola all'assessore Aggravi.
Aggravi (LEGA VDA) -
Ringrazio il collega Testolin per la
lunga e dettagliata presentazione, ringrazio gli altri colleghi per
la discussione. Io cercherò di concentrarmi sulla risposta alla
mozione e su alcuni elementi, per fare un po' di chiarezza, almeno
quella che io posso fare e di cui sono a conoscenza.
La stesura del documento del DEFR, come c'è già stata occasione
di anticipare, è stata avviata e gli uffici di ogni Assessorato ci
stanno lavorando. Sicuramente questo DEFR sarà fortemente impattato
o comunque le determinazioni saranno fortemente incise dalla
definizione della trattativa con lo Stato e sicuramente, collega
Bertschy, al punto 33 dell'ordine del giorno ci sarà l'occasione
per dare maggiori dettagli e soprattutto in Commissione ci sarà la
possibilità di farlo. Se oggi non sono stati dati ordini di
grandezza non è perché le trattative si muovono
tan pé dire
[tanto per dire
patois, ndc
], ma perché c'è
un'interlocuzione e un certo tipo di riservatezza, anche nei
confronti di quello che sta avvenendo con il MEF, tenuto anche
conto che la finanziaria nazionale in parte è stata presentata e
sicuramente anche questo punto dovrà essere valutato ai fini degli
impatti sullo stesso DEFR. Quindi l'intenzione, almeno per le
tempistiche delle prossime scadenze a mia conoscenza, perché non
sto partecipando alla costruzione di nessuna nuova maggioranza, è
di portare in tempo utile il DEFR in Commissione e soprattutto al
Consiglio regionale. Se tutto andrà a legislazione corrente, si
arriverà al termine dell'elaborazione del lavoro, per poi
sicuramente passare a una condivisione che fa parte del gioco
politico, per i primi di novembre o a fine ottobre.
Una piccola battuta me la permetterà il collega Testolin, che ha
parlato lungamente di programmazione. Ho preso spunto da tre
elementi che giustamente lei citava: la delibera legata alla legge
n. 40, il cosiddetto "deliberone" che va a finanziare tutta una
serie di interventi, la legge n. 8 e i fondi di rotazione. Se
quella delibera è stata così concepita e sicuramente ha avuto un
tempo di analisi maggiore per chi non l'aveva concepita, se sulla
legge n. 8 oggi stiamo cercando di lavorare per sbloccare il bando
e riportarlo in funzione e se la situazione dei fondi di rotazione
è quella che ci siamo trovati, forse certe programmazioni passate
non sono state poi così ben programmate.
Presidente
- La parola al consigliere Vesan per
dichiarazione di voto.
Vesan (M5S) -
Pur essendo anche noi preoccupati per il
ritardo della definizione dei futuri bilanci della Regione Valle
d'Aosta e consci del fatto che molti di questi punti non sono
ancora stati puntualmente definiti, perché il contenzioso riguarda
degli importi particolarmente consistenti al fine della definizione
del nostro bilancio, vorrei provare a entrare nel merito della
mozione.
Questa mozione così come è scritta, al di là di come è stata ben
presentata dai colleghi, consiste nell'impegnare "il Presidente
della Regione e l'Assessore competente a relazionare alla
Commissione su quando intenda presentare al Consiglio il
Documento...". È un impegno legato a un lavoro all'interno della
Commissione su una cosa che avremmo potuto chiedere direttamente
qui in occasione delle comunicazioni del Presidente. Ci è sembrato,
come dichiarato nella sua stessa illustrazione da parte del
consigliere Bianchi, un'azione strumentale finalizzata a portare a
conoscenza della popolazione valdostana il grave ritardo in cui
siamo nei confronti dell'approvazione del bilancio. Ma nel merito
di questa mozione poco di utile può venire fuori, secondo noi, da
questa convocazione della Giunta in Commissione per dire una data,
quando sappiamo che probabilmente dipenderà dal punto in cui
saranno le questioni delle trattative con lo Stato. Rischiamo di
convocare una Commissione, mettere all'ordine del giorno e non
avere nessun tipo di risposta esaustiva o comunque utile per il
prosieguo dei lavori. Quindi, sulla scorta della scarsa utilità di
questa mozione, ancorché la discussione sia stata interessante
all'interno di questo Consiglio, il Movimento 5 Stelle intende
astenersi.
Presidente
- La parola al consigliere Bertin.
Bertin (IC) -
La questione del DEFR ogni volta, da quando
è stata introdotta, l'abbiamo sempre affrontata in ritardo. È uno
strumento importante in linea teorica, ma purtroppo per vari
vicende, politiche e non, si è tradotto con un ritardo sistematico
e ogni volta viene approvato in contemporanea con il bilancio o
appena in precedenza; così è avvenuto negli ultimi due anni.
Vorrei soltanto capire, in modo più preciso rispetto alla
replica dell'Assessore, se praticamente anche quest'anno verrà
presentato in ritardo come gli anni scorsi, entro il limite ultimo
previsto, se ho ben capito. Quindi la risposta alla mozione è stata
data? Se la risposta è questa, mi sembra che la mozione a questo
punto non abbia un grande significato. Se la risposta è quella, la
mozione di per sé perde di significato, poiché la risposta è stata
data dall'Assessore. Se la mozione verrà mantenuta, ma a questo
punto non capisco perché mantenerla, il voto sarà di astensione: la
risposta è stata data.
Presidente
- La parola all'assessore Aggravi.
Aggravi (LEGA VDA) -
Confermo la disponibilità, se la
mozione verrà tenuta, a prendere l'impegno di relazionare alla
relativa Commissione, come già anticipato dallo stesso presidente
della Commissione.
Presidente
- La parola al consigliere Bertschy.
Bertschy (UVP) -
Intanto è particolare che, quando si
parla di un documento così importante, si giudichi poco
interessante l'argomento e poi magari su temi di settore bisogna
discuterne a tutti i costi. Questo, a nostro avviso, è un impegno a
dirci se si sta facendo programmazione. Poi c'è il tempo di venire
(dieci giorni, cinque giorni, quattro giorni), ma si sta facendo
programmazione? La domanda oggi in Consiglio regionale è questa e
la risposta è che non si sta facendo programmazione. Al di là di
quello che hanno fatto quelli prima, vedremo cosa saprete fare voi,
assessore Aggravi, in una condizione di bilancio che è sempre
precaria. E lei oggi lo sta provando, perché per programmare - se
tutto fosse così semplice! - ci vanno le risorse certe e poi ci
sono tutte quelle cose che oggi stiamo discutendo. Però a noi oggi
interessava capire se su alcune azioni specifiche e puntuali,
indicate nel vostro programma di governo, c'è un'indicazione su un
documento programmatorio che sta nascendo o se di tutto questo oggi
non c'è ancora traccia. La risposta è che non c'è ancora traccia e,
quando avrete la documentazione finanziaria, verrete in
Commissione.
Per noi mantenere la mozione è una scelta che dipende anche da
chi l'ha presentata, però a nostro avviso è un documento sul quale
oggi è giusto arrivare a una votazione e sapere quali sono le
condizioni. Poi, se la maggioranza si prenderà altro tempo,
aspetteremo il tempo di discussione. A oggi a noi interessava
capire a che punto era il documento e lo abbiamo capito. Vi
prenderete il tempo che deciderete di prendervi, ma sul documento
di programmazione finanziaria c'è un estremo ritardo di
discussione, che è il ritardo ormai ciclico che si trova su questo
argomento.
Presidente
- La parola al consigliere Cognetta.
Cognetta (MOUV') -
Mi sembra di aver capito dalla
risposta dell'Assessore che presenterà il documento a fine ottobre,
inizio di novembre. Siccome il collega Vesan giustamente ha
ricordato che l'impegno è a dire quando ci sarà in Commissione il
documento, immagino che ci sarà a fine ottobre, inizio di novembre,
perché poi deve venire licenziato dalla Giunta, passa alla
Commissione e la Commissione a quel punto viene fatta. Se poi si
chiede di fare un momento antecedente a questo per dire in
Commissione quando sarà presentato il documento, questo è stato
interpretato come oggetto della mozione, se ho capito bene. A
questo punto non ho capito se bisogna fare una Commissione prima
che venga licenziato il testo o direttamente quando verrà
licenziato il testo.
Presidente
- La parola al consigliere Testolin.
Testolin (UV) -
Il succo del discorso è che, al di là
della lettura letterale che effettivamente porta a chiedere una
data all'interno della quale verrà presentato il DEFR, che è
conseguenza della trasformazione di questa mozione da
un'interpellanza, ma era per ampliare il dibattito su un tema
assolutamente prioritario, la nostra è la necessità di incontrare
in merito a un'azione programmatoria l'Assessore e il Presidente in
Commissione. Se l'impegno è che entro la fine di ottobre vi
presentate in Commissione con il DEFR redatto, è un impegno che voi
prendete in quest'Aula che per noi può essere sufficiente. Se
invece l'interpretazione letterale è una scusa per non venire in
Commissione a parlare in maniera più ampia di quella che è la data
di presentazione, ma per dare tutta una serie di elementi, noi
teniamo la mozione e la votiamo.
Solo due risposte veloci, perché non vorrei che diventasse un
rimpallo. Solo per chiarezza, dico due cose in merito al
"deliberone", come lo ha definito lei: era lì dalla fine della
scorsa legislatura, non poteva essere approvato perché mancava una
lettera da parte di Finaosta che sancisse determinati passaggi, che
lei ben conosce, Assessore, ed era in elenco per la prima Giunta
del nuovo Governo. Quindi era tutto pronto, proprio per dimostrare
l'esatto contrario di quello che si è detto in quest'Aula fino
adesso: se domani non ci siamo più noi, non facciamo niente. No,
noi l'abbiamo fatto ed era lì pronto per ripartire. Il discorso dei
fondi di rotazione è stata una scelta, che poi avete criticato e
quindi potete rimetterci mano; è quello che vogliamo sapere ed era
uno stimolo in quel senso. Sulla legge n. 8 ci sono delle risorse
che potrebbero essere implementate in funzione di altre
valutazioni. Questo solo per rispondere a delle critiche che lei ha
avanzato.
Per il resto, se l'Assessore o il Presidente si prendono
l'impegno di presentare il DEFR entro la fine del mese, a questo
punto ritiriamo la mozione i calendarizziamo, già magari nella
prossima seduta della II Commissione, l'audizione per la
presentazione del DEFR.
Presidente
- La parola all'assessore Aggravi.
Aggravi (LEGA VDA) -
Per cogliere questa proposta,
impegnarmi per le scadenze che ci siamo detti e quindi organizzare,
qualora il presidente la confermasse, la convocazione della
Commissione.
Riguardo al cosiddetto "deliberone" non dico di più: avremo
occasione di chiarirci in separata sede.
Presidente
- La parola al consigliere Cognetta.
Cognetta (MOUV') -
Per specificare che la Commissione è
già stata prevista per il 29 ottobre e, se avremo il testo,
automaticamente verrà immediatamente aggiunto all'ordine del giorno
e quindi già il 29 di questo mese potremo parlarne; o al massimo la
settimana dopo.
Presidente -
Quindi, se ho capito bene, viene ritirata la
mozione.
La parola al consigliere Testolin.
Testolin (UV) -
In seguito alla dichiarazione
dell'Assessore e la presa di questo impegno formale a presentare il
DEFR entro fine mese, ritiriamo la mozione.
Presidente
- La mozione è ritirata.
