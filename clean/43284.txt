Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 698 del 10 giugno 2021 - Resoconto
OGGETTO N. 698/XVI - Interpellanza: "Realizzazione dei lavori
finalizzati al completo ripristino delle condizioni di deflusso in
alveo del torrente Chalamy".
Bertin (Presidente) -
Punto n. 38 dell'ordine del giorno.
Illustra il consigliere Brunod.
Brunod (LEGA VDA) -
Questa interpellanza non è per
tornare sul torrente Chalamy su cui c'è già stata un'iniziativa
precedentemente, ma è per chiarire alcuni aspetti che, secondo me,
meritano importanza.
Si prende atto che nella risposta dell'Assessore competente
all'interrogazione n. 302, presentata in Consiglio regionale in
data 10 febbraio 2021, avente come oggetto: "Notizie in merito agli
interventi di manutenzione dei torrenti" si apprendeva che al
momento il torrente Chalamy era oggetto di due interventi in corso:
il primo intervento atto a ripristinare le condizioni di deflusso
in alveo e di danni alle opere spondali nella zona a monte
dell'apice del conoide stesso; il secondo intervento, nella parte
terminale del torrente Chalamy, a monte della confluenza con la
Dora Baltea, finalizzato a rimuovere materiale vegetale presente in
alveo fino al ponte in località Mure per un importo complessivo
degli interventi di 272 mila euro.
Si rileva che alla seconda domanda posta all'Assessore: "quali
siano le tempistiche per l'esecuzione dei lavori di pulizia totale
delle briglie da monte fino a valle verso l'inserimento del
torrente nella Dora Baltea" la risposta è stata che l'attuazione
del programma dei disalvei in quest'area potrà avvenire entro i
prossimi mesi di aprile-maggio 2021 e che sarà effettuato
attraverso imprese interessate all'asportazione del materiale
stesso dove l'operatore economico sarà tenuto a versare
all'Amministrazione regionale specifico canone demaniale in
funzione della qualità e quantità del materiale estratto con
evidente risparmio per l'Amministrazione stessa, altrimenti, in
assenza di operatori economici interessati al riutilizzo del
materiale, l'Amministrazione ricorrerà all'intervento diretto.
Si prende atto che nelle varie risposte fornite dall'Assessore è
stato anche messo in evidenza che negli anni ricompresi tra il 2000
e il 2020 la pulizia ha riguardato esclusivamente le prime briglie
in apice del conoide perché non si sono verificati nel corso del
ventennio eventi tali da aver generato un elevato trasporto solido
di sedimenti da parte del corso d'acqua. Si è constatato che allo
stato attuale le briglie sono completamente invase da grandi
quantità di materiale anche di medie e grandi dimensioni e che
parte dalla base strutturale delle briglie, le platee, sono state
parecchio danneggiate dagli eventi calamitosi del 2 e 3 ottobre
2020. Si evidenzia che ad oggi nessun intervento di asportazione
delle grandi quantità di materiale depositato situato nella parte
terminale del torrente Chalamy è ancora stato effettuato. Si rileva
inoltre che, relativamente ai lavori eseguiti a seguito dell'evento
calamitoso del 2-3 ottobre 2020, si voleva far presente che è stata
eseguita la completa cementificazione del fondo del torrente
Chalamy per un tratto di lunghezza di 30 metri con un dislivello di
circa 10 metri appena a monte del ponte che conduce alle piste per
le briglie, è stato di fatto realizzato un lungo scivolo con
pendenza del 30 percento con fondo liscio in un tratto che si
presentava invece con fondo molto irregolare. L'acqua in quel
tratto acquisterà pertanto maggiore velocità e, di conseguenza, il
torrente Chalamy impatterà sugli argini e sulle spalle del ponte
con maggiore energia rispetto alle condizioni precedenti, aumenterà
inoltre il trasporto solido e l'erosione.
Mi chiedo se tale condizione sia stata adeguatamente considerata
anche perché contraddittoria rispetto alle sezioni immediatamente a
valle dove sono state realizzate invece e correttamente eseguite
opere di stabilizzazione del fondo mediante soglie idrauliche che
hanno la funzione di ridurre la pendenza, decelerare l'acqua,
evitare il trasporto solido e l'erosione.
Si ritiene che procedere alla pulizia e alla verifica e
ripristino dello stato del fondo delle briglie sarebbe un aspetto
molto importante sia in ottica di prevenzione e sicurezza che per
un discorso di cura dell'aspetto paesaggistico della qualità e
delle bellezze del torrente Chalamy, anche in vista della prossima
stagione estiva 2021, ricordo che la parte terminale di questo
torrente e anche a monte è molto famosa per le attività di
canyoning
, la strada che costeggia il torrente Chalamy è il
transito dell'itinerario ciclovia francigena e pedonale e anche
come strada di accesso al Parco naturale del Monte Avic, inoltre
soprattutto anche da un punto di vista della valorizzazione
dell'habitat della Dora Baltea e delle specie ittiche
autoctone.
Con questa interpellanza si vuole chiedere all'Assessore
competente se i lavori relativi all'intervento di ripristino delle
condizioni di deflusso in alveo e di danni alle opere spondali
nella zona a monte dell'apice del conoide stesso siano ad oggi
terminati in maniera definitiva; come si intende procedere per la
realizzazione di tali lavori e con quali tempistiche al fine di
risolvere le diverse problematiche evidenziate nelle premesse; se
in riferimento all'interrogazione discussa in Consiglio regionale
nella seduta del 10 febbraio 2021 relativa alle notizie in merito
agli interventi di manutenzione dei torrenti dove nella risposta al
quesito: "quali siano le tempistiche per l'esecuzione dei lavori"
era stato risposto, con riferimento al secondo quesito e in
particolare all'intervento di rimozione del materiale tra i due
ponti: "si prevede che l'attuazione del programma dei disalvei in
questa area possa avvenire entro i prossimi mesi di aprile-maggio
2021", se mi può dettagliare meglio quale intende esattamente per i
due ponti visto che nella zona interessata dagli interventi ce ne
sono tre di ponti.
Presidente -
Risponde l'assessore Marzi.
Marzi (AV-SA) -
A seguito dei noti eventi calamitosi del
2 e 3 ottobre 2020, come ho già avuto occasione di riferire nel
corso di precedenti iniziative, gli uffici dell'Assessorato hanno
avviato una serie di interventi per ripristinare le condizioni di
deflusso negli alvei dei corsi d'acqua oggetto di erosioni spondali
di fondo e di accumulo di materiali. In particolare il torrente
Chalamy è stato interessato da un importante evento di piena che ha
provocato significative erosioni con conseguente deposito di massi
di notevole dimensione nel tratto a monte del ponte in apice del
conoide e deposito di materiale nelle briglie fino al ponte in
località Mure. L'interesse da lei mostrato in ordine alla
problematica mi consente di aggiornare nuovamente il Consiglio
rispetto ai lavori relativi all'intervento di ripristino delle
condizioni di sicurezza a seguito dell'evento di ottobre nel tratto
a monte dell'apice del conoide del torrente Chalamy.
In particolare il torrente è stato oggetto di due interventi: il
primo intervento, atto a ripristinare le condizioni di deflusso in
alveo e a riparare i danni delle opere spondali nella zona a monte
dell'apice del conoide, si è concluso il 9 marzo 2021 per un
importo complessivo pari a 228 mila euro.
Il secondo intervento, nella parte terminale del torrente
Chalamy, finalizzato anch'esso a ripristinare i danni alle difese
di sponda e a rimuovere il materiale vegetale presente in alveo dal
ponte in località Mure fino alla confluenza con la Dora Baltea, è
terminato il 28 febbraio scorso con un costo complessivo di 72 mila
euro.
Parallelamente a tale manutenzione si è individuato nel piano
regionale di prelievo di materiale inerte suddiviso in dieci lotti
uno specifico lotto relativo alla pulizia del materiale depositato
all'interno delle briglie del torrente Chalamy a valle dell'apice
del conoide identificato con il lotto n. 8. La struttura regionale
Gestione del demanio idrico ha provveduto in data 23 febbraio 2021
alla pubblicazione del piano regionale di prelievo di materiale
inerte con invito a tutti gli interessati a prelevare il materiale
demaniale depositatosi nei tratti di alveo indicati e a presentare
richiesta con scadenza 22 marzo 2021. A seguito della pubblicazione
sono stati assegnati sei lotti sui dieci previsti ed è stata
pubblicata nuovamente una manifestazione di interesse per i
rimanenti quattro lotti tra i quali rientra anche il lotto n. 8
relativo al torrente Chalamy, con scadenza 12 maggio 2021. A
conclusione del procedimento, il lotto n. 8 del torrente Chalamy è
stato oggetto di interesse da parte di un operatore economico che
ha presentato offerta in data 11 maggio 2021 e che pertanto, a
seguito di perfezionamento della prevista istruttoria, potrà
procedere all'esecuzione dell'intervento.
I lavori di pulizia delle briglie a valle dell'apice del conoide
saranno effettuati dalla predetta impresa, che ha manifestato
interesse al prelievo di materiali inerti alla quale è stato
recentemente richiesto, nell'ambito dell'istruttoria di
autorizzazione per il disalveo, la presentazione di apposito
progetto di estrazione sulla base del quale l'operatore economico è
tenuto a versare specifico canone demaniale con evidente risparmio
per l'Amministrazione. La pulizia delle briglie, così come i
conseguenti interventi di manutenzione e consolidamento delle
platee a valle delle medesime, realizzate con costi a carico
dell'Amministrazione regionale, verranno avviati nel corso
dell'estate 2021 a seguito del periodo cosiddetto "di morbida" del
corso d'acqua, che corrisponde all'aumento stagionale delle portate
per la fusione nivale e che rende impossibile, per questioni di
sicurezza, operare in alveo.
Con riferimento alle citate problematiche che lei ha evidenziato
nelle premesse, come già ho riferito in occasione della precedente
iniziativa del 10 febbraio scorso, sottolineo che la presenza del
materiale all'interno delle briglie nel tratto di conoide del
torrente Chalamy non impedisce il regolare deflusso delle acque
anche in occasione di piogge primaverili e estive, fusione nivale o
eventi eccezionali come quello occorso nell'ottobre del 2020.
Sottolineo che la fusione di deposito del materiale trasportato
da un eventuale evento di piena nel corso d'acqua è assicurata
dalle briglie poste a valle del ponte sito in località Mure, che
allo stato attuale sono ancora in grado di trattenere un cospicuo
quantitativo di materiale prima dell'ingresso nella Dora Baltea,
quantitativo paragonabile a quello attualmente depositato a monte e
stimato in circa 13 mila metri cubi.
Ricordo l'alta e continua attenzione prestata al torrente
Chalamy sul quale, a seguito dell'alluvione del 2000, sono stati
realizzati numerosi interventi di manutenzione delle opere
realizzate sin dagli anni Ottanta del secolo scorso. A seguito dei
principali interventi realizzati nel corso degli anni 2004-2006
sono seguiti ulteriori interventi anche di pulizia del materiale
depositato negli anni 2009, 2011, 2012 e 2016 sino ad oggi. Gli
uffici hanno operato e stanno operando in un'ottica di prevenzione
del rischio e tutela del territorio su tutto il reticolo idraulico
regionale individuando le situazioni di pericolo progettando e
realizzando gli interventi necessari, compresa l'asportazione di
materiale di inerte dell'alveo di piante laddove si riducano in
maniera consistente le sezioni di deflusso delle acque stesse.
Infatti sia l'obiettivo del piano regionale di prelievo del
materiale che la realizzazione degli interventi a seguito
dell'evento alluvionale del 2020 e le manutenzioni delle opere già
realizzate in corso di progettazione hanno lo scopo di garantire
una preventiva funzione di sicurezza per il deflusso delle piene
nei corsi d'acqua regionali. Nel caso dei corsi d'acqua si tratta
di mantenere l'assetto delle opere degli alvei attraverso diversi
interventi.
L'impegno complessivo dedicato alla manutenzione e ripristino è
significativo anche dal punto di vista economico e si sostanzia ad
oggi in un importo di spesa che ammonta a circa 2.800.000 euro.
Il torrente Chalamy è tra gli affluenti della Dora che
presentano buona qualità delle acque e significativa presenza di
fauna ittica. L'intervento in questione assume pertanto rilevanza
anche dal punto di vista della valorizzazione dell'habitat della
Dora Baltea e delle specie ittiche autoctone come da lei
interessato nelle interrogazioni di ieri, tema che l'Assessorato
persegue particolarmente nell'ambito delle consolidate
collaborazioni con il Consorzio regionale per la tutela,
l'incremento e l'esercizio della pesca in Valle d'Aosta.
Colgo l'occasione di questa iniziativa per comunicare anche, se
non è ancora stata data l'ufficialità della notizia, che
nell'ambito del programma
Life 20
è stata finanziata la
proposta progettuale
Life Graymarble
, che ha come obiettivo
la reintroduzione in natura di popolazioni autoctone di trota
marmorata e temolo italico, nonché il recupero del loro habitat
naturale in tratti significativi di Dora Baltea.
Ci tenevo a informare l'Aula sull'importanza della missione di
questo progetto, che ha come obiettivo principale la salvaguardia,
in collaborazione con il Consorzio regionale pesca, di specie e
aree naturali a rischio di estinzione.
Presidente -
Per la replica, la parola al consigliere
Brunod.
Brunod (LEGA VDA) -
Grazie Assessore, è stato un po' più
rapido dell'interpellanza precedente. Credo che, da quello che ho
ascoltato e potuto capire, che più o meno ha riletto la stessa
risposta delle precedenti iniziative e comunque non mi ha risposto
nei dettagli alle domande che le ho presentato. Se mi poteva
specificare meglio quali ponti intendeva visto che ci sono tre
ponti...
(intervento dell'assessore Marzi fuori microfono)
... per come ho capito, intende che il primo lavoro a monte del
conoide è finito in questo modo, quindi le criticità che mi sono
state osservate da persone tecniche del settore purtroppo
permangono.
Per quanto riguarda invece la parte di asportazione del secondo
intervento a Valle tra il ponte di mezzo e il ponte dove c'è la
confluenza esatta del torrente Chalamy con la Dora Baltea, volevo
far rilevare che l'asportazione del materiale è stata fatta fino a
un certo punto e poi è stata interrotta, se va sul ponte a metà e
guarda verso il basso, se ne accorge direttamente.
Lo scopo non era per andare a ribadire sempre gli stessi
concetti ma era per portare l'attenzione su questi due temi, che
probabilmente, come dice lei, facendo un sopralluogo, facendosi un
giro in Bassa Valle, li può constatare di persona. Nient'altro.
Presidente -
Per i restanti minuti la parola al
consigliere Ganis.
Ganis (LEGA VDA) -
Grazie Assessore per la risposta.
Vorrei evidenziare l'importanza di questa interpellanza
finalizzata al completo ripristino delle briglie in località
Chalamy. Utilizzando le briglie si riduce la pendenza dell'alveo,
se ne riduce l'erosione e si evita il trasporta del solido a Valle.
Questa sarebbe la loro finalità, peccato che allo stato attuale la
situazione risulti essere ben diversa. Come ha sottolineato il
collega Brunod, le briglie sono stracolme di detriti e, di
conseguenza, la loro funzionalità viene pressoché limitata: ecco
perché, Assessore, le consigliamo appunto di fare un sopralluogo
sul sito per rendersi conto di persona della situazione attuale al
fine di porre una soluzione al problema che persiste da molto
tempo.
