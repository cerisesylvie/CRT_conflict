Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 112 del 24 febbraio 1983 - Resoconto
OGGETTO N. 112/VII - PROBLEMI CONCERNENTI LA REALIZZAZIONE
DELLA TANGENZIALE DI AOSTA - (Interpellanza).
PRESIDENTE:
Dà lettura dell'interpellanza presentata dai
Consiglieri Nebbia e Tripodi:
INTERPELLANZA
La realizzazione rapida della tangenziale di Aosta è
obiettivo di tutte le forze politiche della Regione ed in
particolare del PSI che si è sempre impegnato in tutte le sedi a
tal fine.
Ciò malgrado le prospettive di realizzare tale importante
opera non sembrano concretizzarsi con la necessaria sollecitudine,
ma al contrario dilazionarsi nel tempo.
La speciale Commissione composta da Consiglieri e funzionari
regionali e da tecnici esterni, dopo un sopralluogo effettuato già
da tempo al tracciato, non è più stata convocata per esaminare le
modifiche conseguenti a fatti nuovi o a miglioramenti
possibili.
D'altra parte non si ha ancora notizia della costituzione di
una qualche società che si assuma il compito di eseguire
l'opera.
I sottoscritti Consiglieri pertanto
INTERPELLANO
l'Assessore regionale ai Lavori Pubblici per
conoscere:
1°) a quale stadio di avanzamento è la progettazione esecutiva
definitiva dell'opera da parte dell'ANAS o da parte dei progettisti
incaricati;
2°) quando intende convocare l'apposita Commissione per l'esame
del definitivo progetto esecutivo della tangenziale sud di
Aosta;
3°) se il progetto esecutivo dovrà o meno essere sottoposto
all'esame ed all'approvazione dei Consigli dei Comuni interessati,
e successivamente dei Sindaci per la concessione edilizia;
4°) qual è il costo presunto dell'opera e quali e quanti sono i
finanziamenti e con quali tempi e modalità saranno erogati;
5°) se è già stata costituita una qualche società mista per
l'esecuzione dell'opera e, in caso contrario, quando verrà
costituita;
6°) quali difficoltà ostano alla costituzione della suddetta
società mista e se detta società sarà composta solo dall'ANAS e
dalla Regione oppure saranno interessate anche la SAV e la Società
per il Traforo del Monte Bianco, e con quali rispettivi ruoli;
7°) quando si prevede che tutte le formalità burocratiche
possano essere adempiute per poter definitivamente dare l'avvio ai
lavori.
PRESIDENTE:
Ha chiesto di illustrare l'interpellanza il
Consigliere Nebbia, ne ha facoltà.
NEBBIA - (P.S.I.):
L'interpellanza parte da
considerazioni che hanno carattere d'urgenza affinché si possa
vedere l'inizio se non di tutto il tratto autostradale, almeno del
tratto della tangenziale di Aosta. Purtroppo non si intravedono
prospettive di una soluzione rapida di questi problemi, perché
malgrado le notizie positive che arrivano da diverse sedi e in
diversi modi, non si riesce a capire come ed in quale modo i lavori
procederanno.
La Commissione mista, che comprende alcuni rappresentanti del
Consiglio, era stata convocata tempo fa per un sopralluogo su tutto
il tracciato; erano stati verificati i punti critici, erano state
anche consigliate da alcuni componenti della Commissione delle
modifiche ai tracciati stessi, però unanimemente la Commissione
aveva valutato che, data l'urgenza di questa realizzazione e dati
gli ostacoli che potevano essere previsti e prevedibili, era
opportuno effettuare il minor numero di modifiche al tracciato per
passare all'esecuzione del progetto esecutivo e procedere alle fasi
successive per la costruzione definitiva.
Però da tempo la Commissione non è più stata convocata, si è
avuta notizia, attraverso la comunicazione fatta ai componenti
della Commissione da parte del Comune di Pollein, di una richiesta
di modifica al tracciato; si è avuta notizia, tramite stampa, di
un'analoga richiesta da parte del Comune di Sarre, quindi si stanno
esternando delle opposizioni, contrapposte fra di loro,
all'esecuzione di questo tratto autostradale. Tutto questo ci
preoccupa molto perché riteniamo che già si siano persi molti anni,
poiché sappiamo che questo tratto autostradale poteva essere
realizzato anni fa con investimenti molto minori; sappiamo quali
sono i problemi del traffico e gli intasamenti che per un motivo o
per l'altro ostacolano la vita civile della nostra comunità.
Chiediamo quindi delucidazioni su questo argomento che non ci è
del tutto chiaro, né ci appare così facile la realizzazione di
un'opera che praticamente tutti attendono.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
I Consiglieri Nebbia e Tripodi hanno
fatto una serie di domande nelle quali praticamente è contenuto
tutto lo scibile umano.
Vorrei fare prima una piccola panoramica generale che è
questa.
Sono stati stanziati 42 miliardi 500 milioni per la costruzione
della tangenziale di Aosta, somma che adesso è insufficiente per
l'intera opera in una misura che è ancora da stabilire, ma che
comunque è inferiore almeno di dieci miliardi, se non di più.
Arrivati a questo punto vi sono state delle proposte di vario
genere, però la questione fondamentale è che c'è stata la
dichiarazione di intenti del Ministro dei Lavori Pubblici di
accordarsi con la Regione perché anche la tangenziale venisse
costruita, sempre a quattro corsie, ma con l'istituto della
concessione, ex art. 5 della legge 12.8.1982, n. 531.
Per prendere tale impegno, l'On.Nicolazzi è venuto anche in
Valle d'Aosta ed ha tenuto una conferenza-stampa.
Per quanto riguarda la questione del progetto, come ho avuto
modo di spiegare diverse volte, il progetto esecutivo è la cosa
meno importante, mi sia permesso dirlo, per esperienza diretta -
visto che ero in questo Consiglio alcuni anni fa - poiché, per
esempio, fra il progetto votato dal Consiglio regionale e
l'autostrada nel tratto tra Donnas, Verrès ed Aosta non c'è nessuna
parentela.
Il progetto esecutivo verrà fatto quando saranno sistemate le
questioni del finanziamento, perché senza soldi le opere non si
costruiscono.
La prima critica mossa al progetto esecutivo dell'ANAS, con
perizie geologiche condotte dalla Regione e con pagamento dei
progetti da parte di esterni, proviene dal Comune di Sarre,
