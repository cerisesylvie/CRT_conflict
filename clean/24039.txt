Classificazione
AGRICOLTURA



Oggetto del Consiglio n. 3025 del 4 ottobre 2007 - Resoconto
OGGETTO N. 3025/XII - Ritiro della mozione: "Tutela dello
svolgimento di attività agricole in conglomerati
residenziali".
Mozione
Premesso che da millenni le attività umane si sono svolte
insieme ad animali domestici, che queste attività hanno prodotto
nei secoli una cultura che è indispensabile per l'uomo e per una
corretta gestione delle risorse e del territorio;
Ritenuto che anche nei nostri tempi tale cultura vada
tutelata, ovviamente adeguandola a norme igieniche e sanitarie
condivise;
Constatato che molte volte non viene colta la distinzione tra
le piccole aziende agricole, da sempre inserite nel territorio, e
le grandi aziende intensive scollegate con il territorio,
inquinanti e poco rispettose di chi vi lavora e degli animali; e
che tale concezione, carica di pregiudizi, discrimina anche le
persone che conducono da sempre queste piccole attività agricole,
insieme con gli animali domestici;
Verificato che a tale visione del mondo agricolo e contadino
conseguono atteggiamenti e comportamenti lesivi delle piccole
imprese agricole, imponendo loro vincoli che comportano talvolta lo
sradicamento, la delocalizzazione, se non addirittura la chiusura
delle attività, da sempre insediate nel villaggio o nel paese, con
costi e mortificazioni insostenibili;
Verificato che il processo incontrollato di urbanizzazione
dei villaggi e dei piccoli paesi innesca interessi immobiliari che
stravolgono in poco tempo la vita e gli equilibri sociali;
Il Consiglio regionale
Impegna
il Governo regionale e le Commissioni consiliari competenti
ad attivarsi per:
1) definire le condizioni che consentano alle piccole stalle
inserite nei villaggi e nei paesi di continuare la loro attività,
nella consapevolezza che le attività agricole non intensive sono un
valore aggiunto per l'intera collettività;
2) concordare, tra tutti i soggetti interessati, associazioni
di categoria, Enti Locali, Assessorato all'Agricoltura, Unità
Sanitaria Locale, dei protocolli di comportamento, di
riconoscimento e di rispetto reciproco tra le aziende agricole e
gli abitanti limitrofi;
3) verificare periodicamente con gli Enti Locali la
situazione delle piccole attività agricole e promuovere adeguate
forme di sostegno delle stesse, nel rispetto delle linee guida del
Piano di sviluppo Rurale;
4) accelerare la predisposizione del piano regionale di
costruzione di impianti di biogas ove gli agricoltori possano
conferire le deiezioni animali.
F.to: Bortot - Squarzino Secondina - Venturella -
Sandri
Presidente
- Vorrei chiedere ai colleghi Sandri e Fontana
Carmela se possiamo discutere il punto n. 34 più tardi, dovrebbe
arrivare l'Assessore competente, Cerise.
La parola al Consigliere Sandri.
Sandri (GV-DS-PSE)
- Non possiamo rifiutare una richiesta
così gentile, quindi va benissimo.
Presidente
- La parola al Consigliere Bortot.
Bortot (Arc-VA)
- Si può dire che questi ultimi 2
argomenti fanno parte delle risorse del genere umano? Prima abbiamo
parlato di alimenti, adesso parliamo di letame... A parte la
battuta, credo che tutto il Consiglio e 3/4 della Valle d'Aosta sia
a conoscenza di quello che è avvenuto in questi ultimi 6 mesi. Ho
fatto un "résumé" per il Consiglio, una cronistoria degli
avvenimenti per poi trarre dei giudizi e delle valutazioni. Il 12
dicembre 2006 20 nuovi abitanti insediatisi a Saint-Christophe,
frazione Chaussod, fanno un esposto alla Procura denunciando la
puzza di letame che emerge dalla stalla del Sig. Cimberio. Il Sig.
Cimberio ha 25 mucche su 2 stalle, in questa stalla ha 12 mucche;
non solo, ma nell'esposto alla Procura si denuncia anche il fieno
soprastante la stalla e di fianco alle loro abitazioni, fieno che
potrebbe creare pericolo in caso di incendio. Nell'esposto si
sottolinea anche il fatto che nella strada... davanti alla stalla
dove Cimberio porta ad abbeverare le mucche, sono 10 metri, sovente
c'è del letame che potrebbe causare gravi danni alla salute dei
bambini. Questo è il tono dell'esposto di 20 persone che sono
andate ad abitare in quella frazione, insisto: "sono andate ad
abitare" perché tutti gli abitanti di quel villaggio non si sono
mai sognati di presentare un esposto sulla pericolosità presunta di
quella stalla in quel villaggio, tanto che la famiglia Cimberio
gestisce quella stalla da 2 generazioni e il Sig. Cimberio da
quando aveva 10 anni. A seguito di quell'esposto il 4 gennaio 2007
avviene un sopralluogo da parte del veterinario Ruffier assieme
all'ufficiale sanitario dr.ssa Cristaudo. A seguito del sopralluogo
ordinano al Sig. Cimberio di installare una ventola, delle reti per
le mosche, la pulizia costante e di diminuire la presenza dei capi
all'interno della stalla. La settimana successiva, quindi senza
neanche il tempo di respirare, l'11 gennaio l'ordinanza del Sindaco
al Sig. Cimberio, a seguito del sopralluogo del veterinario che
intima al Sig. Cimberio di installare le reti, di stare attento
alle deiezioni, alla pulizia della stalla e dei passaggi, cosa
verificata dal sottoscritto che è stato diverse volte in quel
luogo, il comportamento e la gestione della stalla da parte del
Sig. Cimberio non ha dato mai fastidio agli abitanti del villaggio,
l'ho verificato chiedendo a 2 o 3 persone. Naturalmente una stalla
è una stalla, c'è sempre stata, non siamo mai morti, però i
commenti vorrei farli successivamente. Il 26 gennaio 2007, 15
giorni dopo, sopralluogo del veterinario Paganoni, Dirigente USL,
che dice al Sig. Cimberio di aprire una finestra, di mettere le
reti, di stare attento all'asportazione delle deiezioni, di
installare l'abbeveraggio all'interno della stalla e non più far
uscire le mucche, utilizzare della paglia per la lettiera delle
mucche e la pulizia costante del luogo. Il 19 febbraio, 25 giorni
dopo, arriva il Direttore dell'USL, Orlandi, che chiede al Sindaco
se la stalla è classificata di prima classe come insalubre e se sia
stata autorizzata, se le deiezioni sono smaltite correttamente, se
la stalla è dotata di concimaia. Il 13 marzo 2007 il Sindaco
risponde:
"per la stalla non è stata trovata
l'autorizzazione..."
- ma se è lì da 2 generazioni... non credo
che un secolo fa vi fosse l'autorizzazione per aprire una stalla in
quel luogo -
"... non è dotata di concimaia..."
, nel senso
che lui le deiezioni quotidianamente le trasportava all'esterno del
villaggio, perché non c'è lo spazio fisico per la concimaia vicino
alla stalla. Il 22 marzo, 9 giorni dopo, scatta l'ordinanza di
chiusura della stalla da parte del Sindaco, che però concede l'uso
della stalla fino all'"Inarpa", fin quando le mucche vanno in
alpeggio per poter effettuare i lavori. Il 23 marzo la Procura
scrive al Sindaco che la stalla non ha i requisiti minimi per poter
rimanere aperta e svolgere l'attività dell'agricoltura; scatta
anche l'istanza di sequestro da parte dell'avvocato del Sig.
Cimberio; fra l'altro, se qualcuno ha un po' di tempo, quella
istanza di sequestro è una delle "cose migliori" che abbia mai
letto dal punto di vista della giurisprudenza, a mio modesto
parere. Il 19 giugno il TAR accoglie la richiesta di annullamento
dell'ordinanza di chiusura della stalla, ordinanza emessa meno di
un mese prima da parte del Sindaco. Il 12 luglio il Sindaco ordina
al Sig. Cimberio un'apertura finestra e 2 reti mosche,
l'abbeveraggio alla posta, la lettiera di paglia, la pulizia
costante, massimo 9 capi. Il 6 settembre scatta il sequestro
preventivo del tribunale; il 26 settembre vi è il rigetto del
riesame del provvedimento avverso al sequestro della stalla, in
sostanza l'avvocato impugna il sequestro, l'impugnazione viene
rigettata e il sequestro della stalla permane.
A fine settembre - non ho segnato la data - viene inviato un
avviso di garanzia al Sig. Cimberio in base all'articolo 674 del
Codice penale, che vi devo leggere per farvi capire che con
un'interpretazione qualsiasi di questo articolo si chiude dalla
"Cogne" alla stalla del Sig. Cimberio, dipende chi utilizza, chi
interpreta, chi gestisce l'articolo; l'articolo dice:
"Getto pericoloso di cose. Chiunque getta o versa in un luogo
di pubblico transito o in un luogo privato, ma di comune o di
altrui uso cose atte ad offendere o imbrattare, o molestare persone
ovvero nei casi non consentiti dalla legge provoca emissioni di
gas, di vapori o di fumo atti a cagionare tali effetti è punito con
l'arresto fino a un mese e con l'ammenda fino a 206 euro"
.
Capite che con tale articolo si può fare qualsiasi cosa, lo dico
senza commenti. Questo per dirvi che nel giro di 6 mesi il Sig.
Cimberio, che da 55 anni fa l'agricoltore, si è trovato di fronte
ad un ingorgo giuridico-istituzionale, amministrativo, chiamatelo
come volete, non da poco e vorrei che ognuno di noi si mettesse nei
panni di quel Signore, non noi che siamo un po' "navigati" e
abbiamo un minimo di dimestichezza con le leggi, non passiamo la
vita a seguire le mucche nel senso tradizionale del termine, non le
mucche come settore industriale. Mettetevi nei suoi panni e poi vi
rendete conto, perché sia il collega Borre che il sottoscritto
siamo andati a casa sua, siamo andati a vedere la stalla, perché
non tutti gli agricoltori in Valle d'Aosta si comportano come il
Sig. Cimberio, non è che gli agricoltori sono tutti santi e non è
che l'igiene e le norme sono... insomma... "senza voler fare di
tutta un'erba un fascio". Faccio un esempio, perché discussioni ve
ne sono state all'inverosimile: abbiamo parlato prima di ristorante
e di somministrazione di cibi e bevande, se il mio ristorante è
sporco, non è che devono chiudere tutti i ristoranti della Regione,
mi viene data una sanzione, mi si dice di fare alcune cose e poi mi
si dà la possibilità di riaprire. Ora con questo trambusto,
mettendoci nei panni del Sig. Cimberio, ditemi quando avrebbe
potuto fare tutto quello che gli è stato ordinato di fare per
tranquillizzare tutti quelli che hanno visitato, nell'ambito delle
loro funzioni, la sua stalla. Io abito in un villaggio lontano
dalle mucche, ho le mosche in casa, ho messo le reticelle di nylon
che si incollano e non vedo perché devo far aprire delle finestre
alla stalla del Sig. Cimberio se il problema sono le mosche. Se il
problema invece sono le norme per cui le stalle devono avere
determinati requisiti, se non si tiene conto della struttura fisica
di quella stalla, posso ordinare di aprire 50 finestre, tanto
diventa impossibile e ho anche un alibi per sequestrargli la
stalla, senza volersi accanire o dare dei giudizi sui comportamenti
degli amministratori, dei veterinari, dei medici, delle guardie
forestali che sono intervenuti su questo caso, voglio dire sono
persone che hanno svolto dignitosamente le loro funzioni. Certo che
alcune volte ci vorrebbe un po' di buon senso, il buon senso
presuppone che, se dico a Dario Comé che deve fare una cosa sapendo
che non la può fare... evidentemente il buon senso non l'ho usato
molto.
Vi ho fatto la cronistoria e spiegato chi è il Sig. Cimberio,
veniamo alle conseguenze politiche. Abbiamo una cultura
agro-silvo-pastorale, sono cresciuto fino a 10 anni in una stalla,
ho avuto un ristorante a Saint-Barthélemy per 10 anni in mezzo alle
stalle e alle mucche, ho sentito odore di letame, ho comprato
carne, fontina, ho aiutato a fare i fieni, mi sono perfino
avvicinato a delle mucche e sono ancora vivo. Nonostante i miei 64
anni, godo ottima salute pur avendo frequentato delle persone che
lavorano con delle mucche e avendo avvicinato delle stalle, un po'
maldestro ho rischiato un pestone. La dico e qui chiudo perché non
voglio intervenire sui lavori della III Commissione, lo dirà il
Presidente Borre, la III Commissione in questi giorni ha lavorato
bene, sapete che è nato un comitato che ha raccolto molte firme.
C'è un grosso dibattito in Valle se le mucche sono un fattore
inquinante e pericoloso per le persone o se fanno del letame e se
questo letame è una risorsa per la nostra Comunità, perché, se
passa la logica che il letame o le mucche sono pericolose e
inquinanti, o è stata mal gestita la norma dai giudici che hanno
mantenuto il sequestro della stalla, oppure dovremo "mettere mano"
alle leggi che regolamentano tutto il settore. È anche vero che
sono cambiate le sensibilità generali del vivere e delle persone,
però, se noi rispetto a questo cambiamento dettato forse da troppa
televisione, dove è meglio bere latticini e mangiare formaggi
scremati, emulsionati, "sacramentati" e quel che volete, rispetto
al formaggio buono, si crea una mancanza di cultura e di conoscenza
fra le origini di quel che mangiamo e beviamo e il loro consumo. Se
si separano questi fatti, si inserisce una cultura - io la chiamo
una non cultura, ma non voglio disprezzare nessuno - del sapere e
delle origini dei prodotti con cui ci alimentiamo. C'è una fabbrica
che produce latticini, non si sa bene se c'è qualche mucca
geneticamente modificata che fa il latte e igienicamente è tutto
sterilizzato con un'etichetta larga così che ci tranquillizza, ma,
se l'avvenire è questo, dove non c'è più capacità di capire fra
sostanza e forma e ci danno da mangiare i colori e la forma, perché
capite la pubblicità che ci viene rifilata quotidianamente su quel
che possiamo o non possiamo mangiare... siamo mal messi! Se c'è
questa idea che la fontina deve essere criminalizzata assieme a
tutti i formaggi di latte intero perché il colesterolo... il
collega Sandri ha fatto una lezione domenica sulle origini del
colesterolo, sull'utilizzo di questo fenomeno che fanno le case
farmaceutiche, se permettiamo che passino tali messaggi che le
persone non sappiano più qual è l'origine delle cose che mangiano,
dal punto di vista della cultura e della civiltà, non dico che
torniamo indietro, ma andiamo troppo avanti e non sappiamo più chi
siamo, da dove arriviamo e dove andiamo e le conseguenze sul piano
culturale sono disastrose. Finisco per dire che, al di là della
discussione sulle norme igienico-sanitarie, al di là di come
dobbiamo definire con i Sindaci i piani regolatori, al di là se
dobbiamo delocalizzare o meno le stalle, l'unica cosa che questo
Consiglio deve evitare è che passi il concetto che gli animali
domestici, il cane, la mucca o la capra inquinano e sono pericolosi
alla salute dell'uomo, altrimenti facciamo una frittata immane! E
la cosa che deve fare questo Consiglio è ribadire questo concetto:
siamo cresciuti per millenni con gli animali domestici, li abbiamo
addomesticati, ci hanno reso un servizio immane, non credo che
saremmo qui se non ci fosse stata questa civiltà, però questi sono
i punti di riferimento per discutere quel che decideremo oggi e
definire quel che dovremo stabilire con le leggi, i regolamenti, i
gruppi di studio. La base di partenza è che gli insediamenti
agricoli devono rimanere, rispettando con un po' di buon senso
norme e logica, dove sono, se a qualcuno danno fastidio, non è
obbligato ad andare ad abitare nei paesi di montagna, se ne sta da
dove arriva, si alimenta come meglio crede, ma non può andare "a
rompere le palle" a quelli che da decenni fanno onestamente il
proprio lavoro. Pensate che quello che dico sia demagogico? Siamo
convinti di quel che diciamo, non c'è una briciola di demagogia,
perché ne va di mezzo la cultura e la storia non solo la nostra, ma
quella delle nuove generazioni, permettiamo che crescano senza
sapere cos'è una mucca e da dove arriva un litro di latte?
Evidentemente dopo il lavoro fatto in III Commissione la mozione
viene ritirata perché c'è una risoluzione comune della III
Commissione.
Presidente
- Suggerirei, se il Consiglio è d'accordo, di
fare una discussione congiunta, nel senso di discutere adesso,
relativamente a questo argomento, anche della risoluzione
presentata dalla III Commissione unitamente al collega Sandri... e,
nel momento in cui si procederà alla votazione, verrà ritirata la
mozione.
Il Consiglio prende atto.
