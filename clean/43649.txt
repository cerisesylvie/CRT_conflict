Classificazione
AMBIENTE
Flora e fauna



Oggetto del Consiglio n. 870 del 22 settembre 2021 - Resoconto
OGGETTO N. 870/XVI - Interpellanza: "Azioni per fronteggiare
l'emergenza recata da ungulati e predatori".
Bertin (Presidente) -
Punto n. 30. Per l'illustrazione,
ha chiesto la parola il consigliere Planaz, ne ha facoltà.
Planaz (LEGA VDA) -
Questa interpellanza nasce da
numerose segnalazioni da parte di cittadini, agricoltori,
allevatori di notizie diffuse dagli organi di stampa, è evidente
che la convivenza tra uomo e animali selvatici è resa sempre più
difficile dalle continue invasioni di proprietà da parte di specie
come cinghiali e sospetti attacchi - non sempre sospetti ma molte
volte, conoscendo bene il comportamento di questo animale, sono
sospetti - da parte di canidi e lupi.
Sono passate le ferie, noi l'avevamo già presentato nel periodo
invernale perché sapevamo già che nel periodo estivo potevano
succedere degli incidenti o delle denunce di eventuali danni da
predazione come danni da cinghiale. Abbiamo trascorso l'estate nel
primo periodo, come sempre, abbastanza bene, poi siamo arrivati al
periodo in cui tutti vanno in ferie, e qui vorrei ricordare a chi
ha animali o anche a chi non ne ha che gli animali sia domestici
che selvatici hanno sempre bisogno di un attento controllo
soprattutto in una regione e in una realtà come la nostra data la
vocazione al pascolo e considerate tutte le attività agricole per
il mantenimento del nostro territorio.
Io oggi parlerei di emergenza dal punto di vista del
contenimento degli ungulati, forse non siamo ai livelli che vediamo
fuori dalla nostra regione delle invasioni di cinghiali nelle
città, però se ci allarghiamo in alpeggi un po' più isolati,
vediamo dei territori completamente distrutti da questo ungulato.
Ho guardato anche un po' fuori dalla nostra regione visto che la
problematica interessa non solo noi e a volte mi sembra che non
possiamo agire per andare a contenere queste situazioni e ho visto
che il Ministero dell'agricoltura è da anni che lavora su un
documento per arrivare a dare delle soluzioni, e qui anche in
questi documenti si parla di emergenza, e vorrei sottolineare
questa parola... dove si deve intervenire in questi casi...
Mi ha incuriosito una cosa: che specialmente sul controllo degli
ungulati abbiamo un dato molto drammatico perché per una volta c'è
un censimento, c'è un controllo, abbiamo un numero di quanti
animali ci sono nel territorio e di quanto sono aumentati negli
ultimi dieci anni. Leggo anche l'articolo: "è sempre più alta la
frequenza di incidenti provocati dagli animali selvatici sulle
strade italiane, stimati circa diecimila all'anno incidenti
stradali - e qui non si parla di agricoltura ma di pubblica
sicurezza - una problematica che necessita ormai di un intervento
immediato da parte dell'istituzione finalizzato a contenere il
proliferare dei cinghiali". Siamo passati da una popolazione di 900
mila nel 2010 a 2 milioni, e questo numero dovrebbe far riflettere
un attimino, anche se questo problema di questo animale per la
nostra regione interessa più il Fondovalle, la Media Valle e gli
alpeggi più isolati, un pochettino meno verso l'Alta Valle, però,
secondo me, è un problema da tenere bene sotto controllo e anche
qui se c'è un'emergenza in certe zone, bisognerebbe attivare dei
piani di controllo efficaci su quella zona perché quelli che stiamo
effettuando adesso non sono sufficienti.
La stessa cosa però non la troviamo per il lupo, perché intanto
per il cinghiale qua abbiamo un dato, infatti ho voluto presentarle
i due animali più problematici a livello sia nazionale che
regionale, però non abbiamo un numero per il lupo perché si dice
che è difficile da vedere, non si vede, il lupo è inesistente, c'è
dappertutto, però poi, quando ci sono degli attacchi, non è il lupo
comunque... bisognerebbe fare in modo che noi abbiamo un dato anche
nella nostra regione, lo abbiamo già detto molte volte anche in
Commissione quanti animali abbiamo, perché è inutile che noi
continuiamo a dire che non possiamo far niente, però qua oggi
abbiamo dei dati che... anche a livello nazionale si sono
preoccupati per trovare e cercare delle soluzioni per dare risposte
agli allevatori, agli agricoltori e anche in questo caso, come ho
citato prima, anche per la pubblica sicurezza, perché tante volte
vediamo incidenti stradali anche mortali causati
dall'attraversamento degli ungulati e degli animali e questo,
secondo me, non si potrà evitare del tutto, ma logicamente se noi
continuiamo una linea... diciamo così, come qualcuno vuol far
credere, ecologico-ambientalista, io non vedo niente di questo, si
tratta di una questione di fauna selvatica e di abbandono totale
del controllo di questa fauna... io mi preoccupo e mi faccio delle
domande - e le rivolgo a lei, Assessore - su cosa possiamo fare o
vogliamo fare nella nostra regione. Il primo quesito che le pongo
è: quali siano gli intendimenti per fronteggiare l'emergenza recata
dagli ungulati e dai predatori; il secondo è: quali siano le
iniziative attuate per risarcire i danni causati dalla fauna
selvatica ai cittadini e alle loro proprietà animali da reddito e
d'affezione; vorrei poi avere delucidazioni in merito all'indirizzo
politico che sta seguendo e alle azioni concrete che sta
intraprendendo per contrastare l'ormai sempre più frequente
predazione di mandrie e la continua distruzione di colture
agricole, oltre che cosa intende mettere in atto per fronteggiare
questa emergenza e prevenire gli effetti di concausa.
Non voglio andare a citare uno degli incidenti più gravi che non
possiamo dimenticare accaduto questa estate quando un'intera
mandria è precipitata in fondo a un burrone, così, è impazzita, ha
fatto un notevole cammino in mezzo ai prati, e non solo, per poi
lanciarsi in mezzo al vuoto così... Allora questo è uno dei tanti
incidenti successi, che recano non solo danni, ma anche dei danni
morali a chi conduce queste attività, io penso che oggi sia il
momento giusto - forse dovevamo già farlo molto prima, ma forse,
finché non succedono le cose gravi, non ci attiviamo mai - per dare
delle risposte all'intera cittadinanza.
Presidente -
Risponde l'assessore Sapinet.
Sapinet (UV) -
Inizierei dalla fine, sul fatto
dell'attivazione o meno dell'Assessorato e delle sue componenti.
Credo che non ci sia stato, non dico giorno, ma settimana in questo
anno dove non si sia rivolta un'attenzione, e ore di lavoro e di
confronto, su questa problematica che sappiamo e sapevamo essere di
non facile soluzione almeno per quel che riguarda i predatori,
quindi la questione lupo, che tratterei insieme al terzo quesito,
in modo che nel primo quesito riusciamo a fare un po' il punto
sulla situazione attuale su quello che finora in questo anno si è
fatto, e poi il secondo quesito per il discorso del risarcimento.
Innanzitutto è stato un mese direi di non troppe vacanze, anzi, ma
è un mese costruttivo e importante anche per il confronto con le
altre realtà in particolare del Nord Italia con alcuni colleghi
Assessori regionali all'agricoltura che vivono sul loro territorio
la stessa problematica o comunque problematiche simili.
Alla luce dei danni arrecati dalla fauna selvatica alle colture,
l'Amministrazione regionale, ai sensi della legge n. 64/1994, attua
da anni dei piani di controllo numerico delle specie responsabili
dei danni: quindi i piani di controllo attualmente in vigore, cioè
il piano di controllo numerico dei corvi in Valle d'Aosta per il
quinquennio 2019-2023 che è stato approvato con una delibera di
Giunta regionale n. 1081 del 2 agosto 2019; poi il programma
regionale di controllo della specie cinghiale, periodo 2020-2024
approvato con deliberazione della Giunta regionale n. 124 del 28
febbraio 2020. Il discorso del cinghiale, che lei giustamente
citava, è un problema regionale ma non solo, è un problema enorme
anche nelle regioni soprattutto quelle di confine con numeri
veramente impressionanti. I piani di controllo sono attuati dal
personale del Corpo forestale della Valle d'Aosta coadiuvati dai
proprietari dei terreni interessati dai danni e dai cacciatori
specificatamente formati. I piani di controllo permettono inoltre
di contenere in maniera importante i danni arrecati dalla fauna
selvatica pur non eliminandoli del tutto, soprattutto per quanto
attiene alla specie del cinghiale negli ultimi anni i danni hanno
avuto una diminuzione importante, almeno fino al 2019: siamo
passati a dei danni di circa 76.433.000 euro del 2016, a scendere a
62 mila nel 2017, 28.800 nel 1918, 26.700 euro nel 2019 per poi
risalire nel 2020 a 35.861. È stata fatta anche un'importante opera
di sensibilizzazione e di formazione sul fatto che questi danni
devono essere denunciati, perché comunque è importante sia per i
rimborsi ma anche per i numeri e le statistiche per capire se le
azioni che stiamo portando avanti sono efficaci e, se lo sono,
quanto. Oltre a questi piani che abbiamo citato, ci sono i piani di
abbattimento concordati con il Comitato regionale per la gestione
venatoria, in base quindi ai censimenti vengono tenuti sotto
controllo anche specie tra cui il cervo che ha numeri comunque
crescenti, lo abbiamo visto anche sui giornali in questi
giorni.
Per quel che riguarda gli indennizzi per i danni arrecati dalla
fauna selvatica alle colture dei terreni agricoli del patrimonio
zootecnico, sono previsti e disciplinati rispettivamente per le
colture dalla legge n. 64/1964, articolo 40, e dalla delibera di
Giunta regionale n. 953 del 17 luglio 2017; per il patrimonio
zootecnico dalla legge regionale n. 17/2010 e dalla delibera di
Giunta regionale n. 1068/2019. Gli indennizzi coprono il 100
percento dei danni con alcune eccezioni specifiche differenti a
seconda appunto dei vari contesti. Su questo si sta lavorando,
infatti, al fine di ricomprendere tutte le possibili situazioni. Si
sta procedendo a una revisione dei criteri contenuta nelle due
deliberazioni di Giunta, quelle appunto che ho richiamato, una
revisione finalizzata alla soluzione di alcune criticità emerse in
occasione della denuncia di questi danni e affrontate con le
associazioni di categoria. Ricorderei anche la preziosa azione
della Commissione degli esperti dei prodotti zootecnici operativa
all'interno della Camera di Commercio, Commissione che fa
un'attività di valutazione e rilevazione dei valori dei prodotti,
quindi animali vivi, ma anche carne. L'esito di quest'attività
permetterà un confronto con i valori attualmente in vigore che, nel
caso, potranno generare e soprattutto motivare anche un adeguamento
di questi valori.
Oltre all'indennizzo dei danni, l'Amministrazione regionale
incentiva comunque l'adozione, laddove è possibile, di misure di
prevenzione mediante l'erogazione di contributi economici previsti
e disciplinati dalle stesse normative precedenti indicate, qui
parliamo anche principalmente della questione lupo. Qui abbiamo dei
dati interessanti, per quel che riguarda una proroga che era stata
data, una scadenza che era individuata nella fine del mese di
marzo, ecco che una proroga di 30 giorni sommata a una campagna di
importante comunicazione ha generato un aumento solo in quel mese
di circa 60 mila euro e più di richieste, che ha testimoniato anche
una voglia di mettersi in gioco del mondo dell'allevamento che noi
dobbiamo assolutamente supportare il più possibile. Come dicevo,
sulla specie lupo, come ben sappiamo, abbiamo approvato una legge:
la n. 11/2021, sapevamo bene, lo sappiamo oggi, che non è quella
legge la soluzione ma vuole essere un primo passo di una sfida
difficile, una sfida impegnativa. Spesso mi dicono: "era meglio
prima quando il lupo non c'era"; probabilmente era meglio prima
quando anche l'Assessorato aveva più risorse, quando magari c'erano
meno problemi, però, ahimè, indietro non si torna e questa è una
sfida che stiamo affrontando con la massima determinazione e che
sicuramente non risolveremo oggi o domani ma che dobbiamo
assolutamente affrontare e cercare di risolvere. La nuova legge
quindi è approvata al fine di assicurare la coesistenza del lupo
con l'allevamento tradizionale di montagna preservandone la
produttività e prevenendo danni gravi, poi approvata nell'interesse
della sanità e della pubblica sicurezza, nonché per garantire la
sicurezza di tutti gli abitanti e dei frequentatori a vario titolo
del territorio regionale. Prevede la possibilità, previo parere
dell'Ispra, di autorizzare il prelievo, la cattura, l'eventuale
abbattimento di esemplari monitorati di detta specie a condizione
che non esistano altre soluzioni valide.
Proprio su questo si sta lavorando per riuscire a essere più
rapidi, più veloci, più efficienti, più efficaci su vari tavoli,
quindi un confronto aperto, un tavolo di lavoro con le Regioni del
nord dove si riscontra un'unanimità di pensiero che vuole tutelare
al più possibile il mondo agricolo, contatti continui, quotidiani
quasi, con Regione Piemonte, che sta gestendo e coordinando questo
tavolo nella figura del suo Vicepresidente. Insieme alla Provincia
autonoma di Bolzano si sta valutando la predisposizione di un
protocollo di intervento da sottoporre proprio alla valutazione
dell'Ispra in modo da essere più rapida nell'attuazione della
legge; qui sarà importante la collaborazione che abbiamo tra il
nostro Senatore e il gruppo appunto delle Autonomie locali. Poi la
sperimentazione, una sperimentazione che è stata avviata in diverse
aziende valdostane, di una durata di circa due anni, forse qualcosa
in più, che potrà dirci fin dove la tecnologia potrà aiutarci nella
convivenza con la specie lupo.
Su questo aspetto sicuramente, appena avremo a disposizione dei
dati e degli elementi da valutare, terremo ovviamente aggiornati i
colleghi della Commissione competente per capire un attimo gli
esiti. Questi sono incontri tematici da non confondere con gli
incontri organizzati all'Assessorato per analizzare appunto gli
ultimi sinistri, ne parleremo dopo nell'iniziativa del collega
Rollandin. A questo proposito, nel corso di quell'incontro, non
posso non esprimere un po' di rammarico in quell'occasione per aver
constatato un po' il venire meno di un certo approccio
istituzionale, un approccio che dovrebbe esserci sempre,
soprattutto tra colleghi nelle sedi opportune ma anche nei luoghi
dove si svolgono riunioni o incontri.
Presidente -
Ha chiesto la parola il consigliere Planaz,
ne ha facoltà.
Planaz (LEGA VDA) -
Parto anch'io dalla fine ma non cerco
di ascoltare le ultime sue affermazioni sennò facciamo una guerra
per niente.
La Commissione agricoltura il 2 luglio ha approvato un documento
con ventuno impegni, adesso lei mi dice che non c'è collaborazione.
Lei mi ha elencato una serie di iniziative vecchie quarant'anni e
poi ha anche aggiunto: "era meglio prima", forse era meglio prima,
anche perché c'erano più risorse, ma era meglio prima anche quando
non c'erano queste problematiche che non riusciamo a risolvere e
che a volte si ha anche l'impressione che si vogliano ignorare e
non si vogliano risolvere, perché se si vogliono risolverle, si
deve agire in un altro modo, perché se continuiamo ad applicare le
leggi di trenta anni fa quando il lupo non c'era, è normale che
possiamo discutere fino a domani mattina e raccontarcela chi la sa
più lunga, però poi tanto il problema persiste e se dal Ministero
sono riusciti a fare - e dico ventuno, si sono impegnati - un
documento con ventuno impegni di cose da modificare che, se vuole,
gliele leggo anche, poi gliene farò avere una copia... sono quelle
che non è che gliele dice il Consigliere cattivo della Lega, sono
cose che succedono e accadono in tutta Italia.
Allora se lei vuole vedere la cosa da un altro fronte e cercare
di risolvere il problema senza accusare chi di dovere fa un lavoro
e dall'altra parte c'è chi dovrebbe fare il suo e tante volte, e
non voglio dire tante volte ma alcune volte non è così... allora
dovrebbe andare a leggersi questo documento e se rispetta tutti gli
impegni che ci sono in questi ventuno impegni che sono qua,
vedrebbe che poi dopo nelle riunioni avremmo poi un qualcosa di
meno da dirci e avremmo trovato soluzioni per chi è lì fuori che
lavora e che non ha fatto ferie e che non può neanche lasciare gli
animali di notte o deve controllare che il cinghiale non gli mangi
tutto il prato perché qualcuno le ferie invece le ha fatte. La
ringrazio Assessore.
Presidente -
Considerata l'ora, propongo di sospendere
per arieggiare i locali.
La seduta è sospesa dalle ore 16:48 alle ore 17:16.
