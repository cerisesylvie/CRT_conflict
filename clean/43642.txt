Classificazione
ASSISTENZA SOCIALE
Invalidi civili



Oggetto del Consiglio n. 863 del 22 settembre 2021 - Resoconto
OGGETTO N. 863/XVI - Interrogazione: "Notizie in merito alla
ricostituzione delle Commissioni medico-collegiali per
l'accertamento delle condizioni di sordomuto e di cieco
civile".
Bertin (Presidente) -
Punto n. 23 all'ordine del giorno,
che sarà anche l'ultimo per questa mattinata. Risponde per il
Governo l'assessore Barmasse, ne ha facoltà.
Barmasse (UV) -
In questa interrogazione si richiede se
le Commissioni per l'accertamento delle condizioni di sordomuto
civile e per l'accertamento di cieco civile siano state
ricostituite, in ottemperanza alla deliberazione n. 335 del 22
marzo 2019, se siano operative e se abbiamo smaltito le pratiche
arretrate. Devo dire che sono ancora da costituire la commissione
cecità civile di prima istanza e di seconda istanza, cioè i ricorsi
per la cecità, per la cui costituzione mancano due specialisti
oculisti e per i quali è stata fatta richiesta a aziende sanitarie
extra regione, in attesa dell'espletamento del concorso in azienda
USL, che consentirà di implementare l'organico e di avere oculisti
e specialisti
in loco
. Occorre specificare che la
commissione cecità civile di prima istanza ha i numeri sufficienti,
quattro specialisti, due titolari e due supplenti, oltre al
rappresentante di categoria e al presidente medico legale e al suo
supplente, ma non può essere costituita per mancanza di due
specialisti e le due commissioni devono essere nominate
contemporaneamente.
Si informa che, pur perdurando le difficoltà di individuazione
dei componenti della commissione per l'accertamento della cecità
civile, a oggi sono stati eseguiti ventuno, su quarantasette
pratiche in arretrato, accertamenti in presenza, che
ricomprendevano, oltre alla richiesta di cecità, anche l'invalidità
e/o l'accertamento dello stato di handicap ai sensi della legge 104
del 1992, quindi sono stati visitati nelle commissioni con
l'integrazione dello specialista oculista, come consentito dalla
normativa. Posso anche dire che, visto che pensavo che le
commissioni fossero già state ricostituite, ieri ho passato un po'
di tempo con il dirigente al telefono cercando gli oculisti e gli
stessi li abbiamo trovati.
Commissioni sordomutismo di prima istanza, di seconda istanza e
ricorsi per sordomutismo, la cui costituzione è imminente in quanto
stanno pervenendo le autorizzazioni da parte delle aziende di
provenienza. Anche in questo caso si è dovuto contattare i singoli
specialisti per richiedere la disponibilità, in quanto le adesioni,
a seguito dell'avviso di cui alla deliberazione n. 335 del 22 marzo
2019, sono state solo una. A oggi sono nove gli accertamenti
effettuati e anche in questo ricomprendevano, oltre alla richiesta
di sordomutismo, anche l'invalidità e/o l'accertamento dello stato
di handicap ai sensi della legge 104 del 1992, quindi sono stati
visitati nelle commissioni con l'integrazione dello specialista
otorino, come consentito dalla normativa. Nel caso del
sordomutismo, l'arretrato è di numero quattro istanze di cui due
nel 2019 e due pervenute una nel mese di dicembre 2020 e una
seconda nel mese di febbraio 2021.
Alla domanda se le visite mediche o legali vengano effettuate in
presenza, devo dire di sì. Le visite sono effettuate in presenza,
procedendo alle convocazioni ogni venti minuti tra l'una e l'altra
per evitare assembramenti e consentire alle segretarie di
effettuare le dovute igienizzazioni delle sedie e del divisorio in
plexiglass e il ricambio d'aria tra una visita e l'altra. Per
consentire la definizione di un numero maggiore di pratiche, altre
alle visite in presenza, le commissioni definiscono anche alcune
pratiche sugli atti, pratiche integrate da opportuna documentazione
medica richiesta agli utenti e dagli uffici su indicazione del
presidente della Commissione.
Presidente -
Consigliera Spelgatti, ne ha facoltà.
Spelgatti (LEGA VDA) -
Assessore, ormai sto perdendo il
conto delle iniziative che continuo a portare sempre sullo stesso
tema con cadenza regolare, proprio perché, purtroppo, per la nostra
regione è una vergogna il fatto che i più deboli siano lasciati
indietro in questa maniera. Ogni volta, purtroppo, mi sento dare la
stessa risposta ed è dal 2019 che queste commissioni non sono state
ricostituite. Ora, che in una Regione autonoma, con le nostre
possibilità e tutto quanto, non si riesca a trovare una soluzione
per avere una commissione, per dare delle provvidenze essenziali ai
più deboli, ai più fragili, che hanno bisogno degli assegni e
quant'altro, la trovo una cosa veramente inaccettabile.
Sono ben contenta che lei ieri si sia messo personalmente a
contattare gli oculisti e che gli oculisti siano stati trovati,
però la domanda è: ma possibile, con tutto l'apparato che abbiamo,
nessuno sia in grado o sia stato in grado prima di ieri - poi
dovremo vedere quando effettivamente le commissioni saranno
effettivamente operative - di fare la stessa cosa? Questa è la
domanda a cui io non riesco a darmi risposta ed è il perché
continuo a tornare sul tema. Mi sembra veramente impossibile. Se
lei ieri è riuscito a contattare questi oculisti e il problema
verrà risolto, ne sono contenta ma, ripeto, è dal 2019 che la Valle
d'Aosta non ha queste commissioni. Evidentemente c'è un problema a
monte anche negli uffici - evidentemente! - perché chi si deve
occupare di questo, se dal 2019 non è riuscito a risolvere il
problema, qualche cosa che non funziona c'è. Senza contare le
iniziative che ho portato anche in relazione al personale delle
segreterie, che sappiamo essere non oberato di lavoro, di più, ed
essere sempre più limitato, in quanto varie persone sono andate via
e quindi c'è sempre anche meno personale di segreteria. Mi auguro
che almeno questo personale di segreteria che manca sia stato
sostituito, in maniera tale che il personale addetto sia in grado
di adempiere ai lavori preparatori e a tutto quello che serve per
tutte le commissioni. Mi auguro veramente che sia l'ultima
iniziativa che io debba portare su questo argomento e che poi le
commissioni lavorino celermente, perché non è accettabile che le
persone non abbiano i soldi che gli spettano di diritto dal
2019.
Presidente -
Come anticipato, con questa interrogazione
si sospendono i lavori della mattina del Consiglio regionale. Il
Consiglio regionale riprenderà alle ore 15:00. Buon appetito.
---
La seduta termina alle ore 12:52.
