Classificazione
ASSISTENZA SANITARIA E OSPEDALIERA
Presidio ospedaliero
TRASPORTI E VIABILITÀ
Viabilità



Oggetto del Consiglio n. 3522 del 17 aprile 2024 - Resoconto
OGGETTO N. 3522/XVI - Interrogazione a risposta immediata:
"Tempistiche della chiusura delle sedi stradali occupate in
occasione dei lavori di realizzazione delle centrali tecnologiche
dell'Ospedale Parini".
Bertin (Presidente) -
Punto n. 5.03. Consigliere Lucianaz
ne ha facoltà.
Lucianaz (RV) -
Mercì Presidan. Bondzor a tcheut.
Ceutta eunterrogachon l'è su lo problème di trafeque ator de
l'epetaill.
[traduction en français: Merci Président. Le
bonjour à tout le monde. Cette interrogation concerne le problème
de la situation du trafic autour de l'hôpital].
Ho solo detto, oltre al buongiorno, che il grosso problema è la
circolazione che si è verificata la settimana scorsa nell'area
adiacente all'Ospedale Parini, e questo è solo l'antipasto di cosa
succederà prossimamente in quella zona.
È notorio che quest'amministrazione regionale, questa
maggioranza, non ha a cuore le problematiche di chi si deve
spostare in città con i propri mezzi, probabilmente sanno che non
tutti riescono a utilizzare i mezzi pubblici per spostarsi...
chiaramente, oltre alle problematiche del traffico su Via Roma e su
Via Parigi, è giusto infatti insistere nel creare il Pronto
Soccorso proprio su quella via, ma ormai ne abbiamo già discusso a
lungo, è notorio che in certe ore della giornata si crea un caos
totale sulla circolazione della città, e la zona sud in
particolare, ma con questo cantiere aperto attorno all'Ospedale -
che è stato momentaneo ma è stato sufficiente per capire cosa
succederà in futuro - i disagi sono stati veramente grandi.
In Commissione la settimana scorsa l'assessore Marzi ha risposto
che non è di competenza del suo Assessorato effettuare gli scavi,
ci mancherebbe, nessuno pretende che l'Assessore utilizzi pala e
piccone, però le imprese devono lavorare, l'occupazione delle sedi
stradali è il primo punto al quale toccherà pur dare delle
risposte.
Presidente -
Risponde l'assessore Marzi.
Marzi (SA) -
I lavori in corso su Via
Saint-Martin-de-Corléans e viale Ginevra sono realizzati da
Italgas, il soggetto titolare dell'autorizzazione per operare sul
suolo pubblico - e questa autorizzazione è stata naturalmente
rilasciata dal Comune di Aosta -. Mentre sul lato
Saint-Martin-de-Corléans le occupazioni sono in anticipo rispetto
ai tempi di occupazione, SIV ha comunicato che entro il prossimo 19
aprile, quindi dopodomani, le stesse saranno concluse anche sul
lato di viale Ginevra.
La nostra risposta che lei cita, resa in Consiglio lo scorso 7
febbraio, è riferita al quesito in cui lei fa espressamente
riferimento all'inizio materiale dei lavori di scavo per la
realizzazione della struttura e non ai lavori propedeutici degli
stessi.
È pertanto corretta la risposta a tale quesito inerente alla
realizzazione di opere non ancora avviate che non comporteranno
l'occupazione di alcuna sede stradale.
L'occupazione temporanea della sede stradale si riferisce
infatti ai lavori propedeutici agli scavi per le nuove centrali
tecnologiche che, tra l'altro, sono pressoché ultimati, per
fortuna.
Abbiamo già avuto modo di risponderle a tal riguardo e quindi la
ringrazio per poterlo dire nuovamente a favore di pubblico in un
momento di silenzio mediatico dovuto alle europee.
Peraltro noi comprendiamo la necessità di dare la colpa di ogni
cosa al nuovo ospedale, però di fatto in quella zona possono, e per
fortuna si continueranno a fare, essere presenti dei lavori
inerenti anche a questioni di ordine più generale.
Come abbiamo, tra l'altro, più volte avuto modo di dirle, siamo
perfettamente consapevoli del fatto che anche attorno a un cantiere
importante, come quello del nuovo ospedale, ci sarà sicuramente
stanchezza e un aumento della complessità per la vita di tutta
quanta la città: purtroppo è impossibile portare avanti un'opera
così importante, ovunque essa fosse posizionata, senza che tutti
coloro i quali vivono la città non avessero dei problemi di
quest'ordine.
Contiamo però nel buon senso di tutti, il primo il nostro, per
capire che, per forza di cose, per arrivare a fare un'opera così
importante bisognerà avere pazienza.
Secondo me questa è un'epoca nella quale la pazienza e
sicuramente non il continuo stillicidio di un utilizzo improprio
dei social e della rabbia sono assolutamente importanti, sia in
questa regione che a livelli più grandi di noi.
Presidente -
Consigliere Lucianaz ne ha facoltà.
Lucianaz (RV) -
Rapidamente, la pazienza è un'ottima
cosa, sicuramente questo governo fa di tutto, o comunque tanto, per
farla perdere a parecchi Valdostani.
Ricordo che Aosta è un cantiere unico, da decenni da Via Monte
Solarolo per il cantiere dell'Università, in Via Festaz ci sono
transenne, in Via Torino ci sono transenne in New Jersey, attorno
al mercato coperto... non parliamo poi della prossima zona
dell'Ospedale.
Ieri Place Roncas è stata completamente chiusa, il bar non ha
neppure aperto i locali perché era intransitabile e continuiamo a
fare cantieri su cantieri. Volete continuare ad aprire altri
cantieri, non siamo in grado di dare un minimo di vita civile a
questa cittadina.
Insisterò sulle centrali tecnologiche con la prossima iniziativa
che si discuterà più avanti.
