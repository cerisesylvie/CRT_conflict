Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 101 del 19 novembre 2020 - Resoconto
OGGETTO N. 101/XVI - Inizio della discussione della mozione:
"Impegno del Presidente del Consiglio regionale a garantire
terzietà e imparzialità nei confronti di tutte le parti
politiche".
Bertin (Presidente) -
Punto numero 42. Per
l'illustrazione, il consigliere Manfrin.
Manfrin (LEGA VDA) -
Questa mozione si rende necessaria
dopo il primo post, signor Presidente, che lei ha pubblicato dopo
essere stato eletto alla guida di questo Consiglio, di questo
Consiglio e non di questa Giunta, lo specifichiamo perché poi lo
andremo a declinare ancora meglio. Ebbene, quali sono gli elementi
essenziali del post che lei ha condiviso?
Lei ha sostanzialmente ripreso una valutazione complessiva
sull'andamento delle elezioni regionali nel nostro Paese, che
peraltro, a dispetto di altre valutazioni, conteggi e quant'altro,
hanno visto, in ogni caso, la parte che rappresentiamo conquistare
una Regione in più rispetto a quelle che aveva prima della
competizione elettorale e quindi un risultato che sicuramente è
complessivamente positivo.
Da quello che ho potuto vedere sulla sua pagina e sul suo
profilo lei non scrive molto, quindi evidentemente questo post che
lei ha deciso di condividere lo ha condiviso in piena coscienza, in
piena condivisione del messaggio che veniva riportato; ma quali
sono gli elementi di questo post che lei ha ritenuto
condividere?
Si esordisce con un "Essere in minoranza" ed è curioso che lei
abbia ripreso questo post dove viene posto anche in maniera
negativa il fatto di essere minoranza, lei che minoranza l'ha fatta
per diversi anni all'interno di questo Consiglio e che per la prima
volta la vede essere invece in una posizione di maggioranza, quindi
ho trovato decisamente curioso che per lei fosse quasi un'opera di
dileggio nei confronti di chi evidentemente in maggioranza non è
attualmente.
Ma lei scrive, lei condivide, scrive con questo post: "La Destra
perde ufficialmente anche la Valle d'Aosta dove si è insediato il
neo presidente Alberto Bertin, eletto con Progetto Civico
Progressista. Si chiude l'esperienza della forzista Emily Rini
nonostante gli
endorsement
di La Russa.
Ora io mi auguro che poi, a seguito di alcune sollecitazioni che
le abbiamo fatto, avrà spiegato alle simpatiche sardine che lei non
è stato eletto Presidente della Giunta della Regione Autonoma Valle
d'Aosta ma è stato eletto Presidente del Consiglio, che è
ovviamente ruolo ben diverso, il che significa che qui è stata
scritta una decisa inesattezza, anche perché quando è stato
condiviso questo post non c'era stata ancora la votazione di una
Giunta, quindi lei era Presidente del Consiglio e non si poteva
dire "Si è deciso di scegliere lui ma in realtà si voleva intendere
che c'è una maggioranza di centrosinistra o quel che dir si
voglia", cioè è stato proprio preso lei ad esempio come se lei
fosse il Presidente della Giunta e questa, secondo me, è una caduta
di stile decisamente inspiegabile di fronte alla sua esperienza
all'interno di quest'aula.
Viene riportato anche che non sfondano Lega e Fratelli d'Italia,
nonostante le sparate di Salvini; anche qui mi permetto di
ricordare che la Lega in Valle d'Aosta ha preso il 24%, una
percentuale che è stata raggiunta da qualche partito, ma
difficilmente, e che la Lega non aveva mai raggiunto all'interno di
questa Regione, quindi evidentemente il fatto di non aver sfondato
non credo che corrisponda al vero.
Viene riportato che lei ha ricordato Emile Chanoux, martire
della Resistenza valdostana, come se fosse un merito, posso
testimoniare che in quest'aula più di un collega da questa parte
dei banchi ha ricordato Emile Chanoux in più occasioni, dentro e
fuori da quest'aula, quindi se effettivamente può essere un merito,
è un merito non soltanto suo ma probabilmente anche nostro, anzi,
sicuramente anche nostro, e il post chiude dicendo: "Insomma la
Destra ha perso ancora".
L'impegnativa che noi abbiamo messo all'interno di questa
mozione riprende una mozione che lei ha sottoscritto nel 2018 e nel
2018 veniva imputato all'allora Presidente di questa Regione - che
ovviamente lui sì ha delle responsabilità politiche e ha una
collocazione politica molto più decisa e deve esprimere delle
valutazioni politiche nel merito - veniva contestato il fatto di
aver fatto dichiarazioni che andavano contro un movimento
rappresentato all'interno di quest'aula.
Lei condivise quella scelta, condivise quella mozione e
condivise quell'impegnativa. Quindi io non posso che far notare che
è evidente che il suo post, che è stato la sua prima comunicazione
al netto del suo intervento in questo Consiglio, non può che essere
incasellato in una forma che potremmo definire di dileggio nei
confronti di una delle forze politiche che compongono questa
minoranza.
Ma al netto di questo lei ha interpretato una posizione politica
che non è quella di un Consigliere qualsiasi all'interno di
quest'Aula, lei è il rappresentante di questa istituzione, è il
rappresentante di tutto questo Consiglio ed è e dovrebbe essere
garante di tutte le parti politiche che compongono questo
Consiglio, anche quelle che evidentemente lei non apprezza,
peraltro trovo che le parti politiche che lei non apprezza siano
mutate gradualmente nel tempo, quindi esprimere giudizi
probabilmente la colloca in maniera un po' pericolosa.
Mi sovviene anche un richiamo, visto che lei, e la ringrazio, ci
ha fatto giustamente molte lezioni di rispetto istituzionale
all'interno di quest'Aula: mi ricordo che, ad aprile 2019, lei
rimproverò l'allora Presidente del Consiglio Emily Rini di essere
poco imparziale perché era andata a ricoprire una carica, che era
quella di segretario di un partito, che secondo lei mal si
conciliava con la necessaria terzietà e rappresentanza di tutti
all'interno di questa Aula.
Quindi fu lei il primo a sollevare il fatto che esprimere
posizioni politiche
-
anche senza dire nulla all'interno di
quest'aula, ma al di fuori
-
e ricoprire incarichi potesse
generare un conflitto, quindi queste dichiarazioni, unite al fatto
che lei sottoscrisse quella mozione con quell'impegnativa nei
confronti del Presidente della Regione, paiono decisamente cozzare
con quanto ha comunicato e con quanto ha sostenuto anche durante il
suo intervento quando le facemmo semplicemente notare che quella
presa di posizione, secondo noi, non era corretta.
Potete vedere anche il video del suo intervento per averne
conferma, lei rispose: "Ognuno di noi è di parte e non può
spogliarsi di quella parte". Probabilmente no, non può spogliarsi
di quella parte nelle sue valutazioni, e infatti le è assolutamente
consentito - così come a qualsiasi altro Consigliere all'interno di
quest'Aula - di votare, di scegliere, di presentare quello che
ritiene più opportuno nella sua carica, ma ben altro è invece la
rappresentanza di questo Consiglio, ben altro è la comunicazione
istituzionale, ben altro è ovviamente sottoporre al pubblico
ludibrio con un post del Presidente del Consiglio una forza
rappresentata all'interno di questo Consiglio!
Alla luce di quanto ho testé rappresentato e in forza della
mozione che abbiamo presentato a tutela non soltanto del Gruppo che
oggi rappresento, a tutela non soltanto della terzietà, della
carica, ma a tutela di tutte quante le forze politiche che oggi,
domani e nei prossimi anni rappresenteranno i Valdostani
all'interno di questo Consiglio, le chiediamo con questa mozione di
rimodulare la sua comunicazione, affinché sia rispettosa di tutte
le parti politiche, anche quelle a lei non gradite, e
d'interpretare la massima carica istituzionale del Consiglio
regionale con la dovuta terzietà e imparzialità, facendosi
rappresentante di tutti i Gruppi consiliari presenti.
Presidente -
Consigliere Marguerettaz, ne ha facoltà.
Marguerettaz (UV) -
Per chiedere una breve sospensione
per la maggioranza, per valutare questa mozione e quelle
successive.
Presidente -
La sospensione è accordata.
La seduta è sospesa dalle ore 09:23 alle ore 09:51.
Bertin (Presidente) -
Riprendiamo i lavori, siamo in
discussione generale. Ha chiesto la parola il consigliere
Marguerettaz, ne ha facoltà.
Marguerettaz (UV) -
Abbiamo ascoltato con attenzione la
presentazione della mozione da parte del collega Manfrin, crediamo
che questo argomento, come peraltro richiamato dalla mozione, sia
già stato affrontato nell'ambito del precedente Consiglio dove il
presidente Bertin, a fronte di una sollecitazione, ha spiegato
chiaramente la sua posizione.
Tutti noi Consiglieri, Assessori, Presidenti, interpretiamo il
nostro ruolo sia come rappresentanti delle istituzioni sia come
uomini di partito, di movimento e ognuno di noi ovviamente diventa
espressione della sua parte politica da un lato e dall'altro
rappresentante delle istituzioni. Riteniamo che un dibattito
politico e la rappresentazione di certe posizioni attengano alla
sfera squisitamente politica e non istituzionale.
Credo che questo Consiglio debba guardare con attenzione e
sollecitare le figure istituzionali, affinché venga mantenuta la
terzietà all'interno di questo Consiglio, che vengano rispettate le
regole, che venga rispettato il regolamento; molte volte il collega
Manfrin ci richiama sull'applicazione del regolamento, e questo
credo sia a garanzia di tutti perché, come è stato detto in
Commissione Regolamento, ognuno di noi si è trovato a volte in
maggioranza, a volte in minoranza, a volte delle norme possono
sembrarci più permissive, a volte meno, ma in realtà l'applicazione
del regolamento e il rispetto dei ruoli sono una garanzia per
tutti.
Poi nel momento in cui si interviene sul regolamento - questo
regolamento più è condiviso e meglio è - quando ci sono delle
modifiche devono essere condivise dal maggior numero se non
dall'unanimità dei Consiglieri, quindi siamo molto attenti rispetto
a queste sollecitazioni, ma riteniamo che una mozione di questo
genere, proprio andando a vedere l'applicazione del regolamento,
potrà condividere con me il collega Manfrin che è proprio sul
filo.
Io non ho grande memoria di mozioni dove si vada a impegnare il
Presidente del Consiglio, siamo - torno a dire - sul filo
dell'irricevibilità, per cui derubricherei questa discussione nella
logica e nello scambio politico e a nome della maggioranza annuncio
e anticipo il voto contro a questa mozione.
Presidente -
Consigliera Spelgatti, ne ha facoltà.
Spelgatti (LEGA VDA) -
Vede, collega Marguerettaz, il
collega Manfrin non ha fatto altro sostanzialmente che riprendere
l'iniziativa che il collega Bertin aveva rivolto nei miei confronti
all'epoca e che voi come Union avevate votato, non lei
personalmente però le ripeto, lei fa parte ovviamente di un partito
e quindi proprio a lei dico: guardi che il suo partito l'aveva
votata contro di me, infatti è stata ripresa esattamente
l'impegnativa del collega Bertin.
L'onestà intellettuale è qualcosa che qui manca sostanzialmente
e oggi noi che siamo all'opposizione ci ritroviamo a presentare
un'iniziativa dello stesso tenore di quella rivolta nei miei
confronti esattamente dal collega.
Quindi non mi stupisco minimamente della vostra posizione e
aggiungo una qualche cosa al collega Bertin: vede collega, quando
sono stata eletta in questo Consiglio per la prima volta, avevo
stima di lei, perché ritenevo che determinate battaglie che lei
portava avanti sulla 'ndrangheta e sulla legalità fossero molto
importanti e ho sempre ritenuto che in politica si possa essere su
schieramenti opposti ma che questo non significhi non nutrire
personalmente stima nei confronti dell'avversario politico nel
momento in cui lo si ritenga intellettualmente onesto, anche perché
il sale della democrazia è esattamente questo: avere giustamente
delle visioni del mondo differenti e rispettare le visioni
dell'altro, pur combattendole.
Anche laddove, politicamente parlando, c'è un confronto molto
acceso - e grazie al cielo che c'è, perché altrimenti saremmo in
una dittatura dove tutti la pensano e la vedono alla stessa maniera
e comunque la società non crescerebbe, non evolverebbe - l'avere
posizione differenti, visioni del mondo differenti, non significa e
non implica nella maniera più assoluta il fatto di non riconoscere
l'onestà intellettuale di chi crede in qualche cosa da te non
condivisa minimamente, sto parlando come visione del mondo, ma
comunque vedi che le persone ci credono e combattono per affermare
la loro visione del mondo.
Ho cambiato decisamente idea, non sul principio ma su di lei,
perché quanto si creda in quello che si declama e si dice lo si
vede alla prova dei fatti, perché a parole sono tutti bravi poi
però dipende che cosa si fa nella vita, un conto è il parlare e un
conto è il fare. Il valore degli uomini lo si misura sulla base non
di quello che dicono, ma delle azioni che fanno e della coerenza
intellettuale che sono in grado di dimostrare nel momento delle
scelte più critiche.
Le ricordo che all'epoca - c'erano toni completamente differenti
nella scorsa consiliatura - è emerso che quello che ci accomunava,
cioè questa battaglia contro la 'ndrangheta, sull'illegalità è
venuto a finire perché avevamo un Consiglio eletto con i voti della
'ndrangheta e a quel punto noi abbiamo detto: bene, si deve andare
tutti a casa. Lei, pur di non andare a casa, lei e la sua collega,
siete andati a dare un soccorso esattamente alla stessa maggioranza
votata con i voti della 'ndrangheta.
Oggi abbiamo un Consiglio eletto legittimamente perché non ci
sono stati problemi e scandali di nessun tipo, quindi oggi questi
35 - piacciano o non piacciono, queste sono considerazioni
personali su ognuno e ognuno degli elettori valdostani avrà una
visione differente - sono stati eletti, quindi c'è poco da
discutere. Questi sono i 35 che il popolo valdostano ha scelto.
Quindi è tutto legittimo e tutto chiaro. All'epoca no. Eppure lei è
andato in soccorso, ma non solo, lei faceva un'altra operazione
terribile che era quella di chiedere e di giustificare il tutto,
volendo modificare le regole elettorali.
Voler modificare le regole elettorali per dare stabilità è
giusto, ma c'è un problema: un'operazione di quel tipo non si
sarebbe potuta fare con la maggioranza che c'era all'epoca,
traballante com'era all'epoca, ma cosa ancora più grave,
infinitamente più grave, - perché ci vuole un'ampia condivisione
per modificare le regole del gioco - , è che non puoi modificare le
regole del gioco quando il Consiglio - è venuto fuori dalla
Magistratura e dalle indagini - era falsato dai voti della
'ndrangheta.
Io questo gliel'ho detto mille volte e le ricordo anche che, pur
di non andare a elezioni, alla sottoscritta era stata riofferta la
Presidenza e ci era stato riofferto di tornare in maggioranza,
quindi più forti di prima. Questo avrebbe potuto significare un
riscatto personale, personalmente avrebbe potuta essere anche una
rivalsa, ma le ricordo che io non ragiono in questa maniera, parto
sempre dal presupposto che nella vita bisogna fare le cose giuste.
In qualsiasi ambito della vita e maggiormente quando fai politica,
perché comunque rappresenti le persone che ti hanno votato e quindi
hai delle responsabilità gigantesche nei confronti non solo di chi
ti ha votato ma anche di tutte le persone che non ti hanno votato
ma che comunque in questo momento tu rappresenti all'interno di
questa Assise e non puoi scendere a compromessi in nessuna maniera,
per nessun motivo, vi è un'unica domanda che tu ti devi porre: è
giusto o non è giusto? Se è giusto lo fai, se non è giusto, costi
quel che costi, vai avanti. Vai avanti perché così non sei
comprabile, non sei ricattabile e soprattutto puoi andare in giro a
testa alta, che non significa chiaramente essere apprezzati, perché
quando fai delle scelte forti troverai sempre chi ti apprezza e chi
ti critica nella maniera più assoluta possibile, però quando vai a
dormire la notte, vai a dormire tranquillo, dormi comunque sereno
perché la coscienza è a posto, perché quando ti guardi allo
specchio sai in coscienza di aver fatto tutto quello che potevi,
secondo quello che tu ritieni giusto.
Puoi fare mille errori, perché partiamo dal presupposto che chi
fa sbaglia, e qualunque cosa tu faccia ci sarà una parte della
popolazione che ti dice che hai fatto bene e una parte della
popolazione che ti dice che hai fatto male, ma tu puoi andare in
giro a testa alta perché ritieni di aver fatto in coscienza ciò che
ritenevi giusto senza compromessi; di compromessi su cose gravi si
sta parlando perché la politica è l'arte del compromesso ma dipende
su cosa devi andare a compromesso.
Allora tu dici: io in coscienza quello che ho potuto fare l'ho
fatto, qualunque cosa succeda non hai paura di niente, qualunque
cosa succeda non temi niente perché hai fatto tutto ciò che era
nelle tue possibilità, in coscienza.
Allora, collega Bertin, non gli altri, non la maggioranza, non
la minoranza, non la Giunta, che sono rappresentanti politici dei
loro movimenti e che devono ricoprire i loro ruoli di maggioranza e
di opposizione, ma lei sa benissimo - perché l'ha detto a me
all'epoca - però io ero Presidente della Giunta e non del Consiglio
quindi era molto meno grave
-
lei deve rappresentare tutte
le forze politiche, le piaccia o meno, e nel momento in cui viene
nominato ed esce pubblicamente con dichiarazioni di questo tipo,
c'è l'ennesima sua incoerenza, su cose però gravi.
Comunque complimenti anche all'Union, perché ricordo che quando
è stato il momento, voi nei miei confronti l'avete fatto. Quindi
due pesi due misure, noi non siamo così, noi non facciamo due pesi
e due misure, abbiamo sempre una linea e quella linea seguiamo,
giusta o sbagliata che sia, abbiamo sempre la nostra coerenza.
Presidente -
La parola al vicepresidente del Consiglio
Marguerettaz.
Marguerettaz (UV) -
Non c'ero la volta precedente, la
Lega cosa ha votato su quella mozione?
Presidente -
Consigliera Spelgatti, ne ha facoltà.
Spelgatti (LEGA VDA) -
Sto chiedendo al collega Manfrin
se se lo ricorda: sicuramente o astenuti o contrari, non lo so, ma
le faccio notare, tanto per incominciare, che, primo, ero il
Presidente della Giunta e la Giunta è espressione di una parte
politica, non cerchi di fare il furbo con me, collega Marguerettaz,
perché lei le regole del gioco le dovrebbe conoscere molto più di
me perché è da molto più tempo che fa politica rispetto a me!
Le ricordo che c'è una differenza sostanziale tra il ruolo del
Presidente della Giunta rispetto a quello del Presidente del
Consiglio. Al Presidente della Giunta nessuno chiede di essere
imparziale, perché è espressione di un Governo. Il Presidente del
Consiglio è una figura istituzionale a garanzia dell'intero
Consiglio. Quindi c'è una sostanziale differenza.
Secondo, le ricordo che i toni di questa legislatura sono
profondamente differenti rispetto ai toni della legislatura della
volta scorsa perché quando noi siamo andati in maggioranza, il
trattamento riservato alla Lega dalle vostre forze, che sono le
stesse che oggi governano di nuovo, è stato di una bassezza senza
pari.
Gli attacchi, visto e considerato che non avevate motivazioni
politiche, erano personali, volti semplicemente a screditare in
tutte le maniere possibili e immaginabili, senza fondamento, e lo
facevate sia direttamente sia fuori, utilizzando anche compiacenti
media dell'epoca, e quindi è stato un tentativo al massacro che non
vi ha portato bene però.
Noi oggi
-
proprio perché la scorsa legislatura è stata
chiusa e abbiamo 35 persone elette legittimamente dai Valdostani
-
abbiamo un tono completamente differente. Facciamo
un'opposizione non legata all'attacco personale: se nota, al
presidente Lavevaz sostanzialmente non stiamo dicendo granché e non
perché stiamo condividendo quello che viene fatto ma perché,
oltretutto, adesso è un momento di emergenza per il Covid, per cui
bisogna ricordarsi che i giochi politici sono un conto ma in questo
momento ci vuole una serietà e anche un modo di fare politica che
deve portare in una direzione ben precisa, perché fuori non si sta
minimamente scherzando.
Di conseguenza i nostri toni sono molto differenti, sono
costruttivi, sono legati al fatto di portare tutta una serie
d'iniziative per pungolare il più possibile il Governo, ma non ci
sono mai attacchi personali, non ci sono bassezze e cerchiamo di
permettere alla Giunta di lavorare. Se volessimo essere cattivi lo
saremmo, ora non lo siamo.
Presidente -
Consigliere Aggravi, ne ha facoltà.
Aggravi (LEGA VDA) -
Per mozione d'ordine, Presidente,
vorrei chiedere una breve sospensione per un confronto a livello di
minoranza.
Presidente -
Accordata.
La seduta è sospesa dalle ore 10:10 alle ore 11:12 e alla
ripresa dei lavori assume la Presidenza il vicepresidente
Marguerettaz.
Marguerettaz (Presidente) -
Scusate, colleghi, solo una
comunicazione: su decisione unanime della capigruppo, terminiamo
ora i lavori che riprenderanno questo pomeriggio alle ore 15:00.
Alle ore 14:45 sarà convocata una capigruppo per definire
l'organizzazione dei lavori nel pomeriggio.
---
La seduta termina alle 11:12.
