Classificazione
ASSISTENZA SOCIALE
Disabili
LAVORO



Oggetto del Consiglio n. 767 del 4 luglio 2019 - Resoconto
OGGETTO N. 767/XV - Interpellanza: "Interventi per
l'inserimento nel mondo lavorativo di persone con importanti
disabilità".
Farcoz (Président) -
Point 40 à l'ordre du jour. Pour
l'illustration, la parole au collègue Gerandin.
Gerandin (MOUV') -
Penso che questa aula non possa che
condividere che in una società civile il compito in particolare
della pubblica amministrazione debba essere quello di agevolare
l'inserimento nel mondo lavorativo anche di quelle persone meno
fortunate, quelle che hanno percentuali importanti di invalidità
permanente. Aggiungerei che in questa aula si è parlato sovente di
integrazione e questo è un caso che riguarda veramente la
possibilità di inserimento nel mondo lavorativo di persone con
invalidità permanente, ma è anche un caso di integrazione.
Vengo al fatto. Io volutamente non ho citato né il nome né il
cognome di questa persona. Si tratta di un ragazzo di vent'anni,
affetto da tetraparesi spastica con decadimento cognitivo
conseguente a paralisi celebrale infantile. È un ragazzo che è
stato sfortunato sin dalla nascita e al quale è stata comunque
riconosciuta una percentuale di invalidità del 100 percento. È un
ragazzo che, pur con queste difficoltà, ha continuato a lottare, ha
continuato a voler reagire, a non abbattersi ed è un ragazzo che ha
cercato di studiare, ha studiato e ha fatto anche sport. Nell'anno
scolastico 2017-2018 ha conseguito un attestato di credito
formativo al Liceo di scienze umane e scientifico Regina Maria
Adelaide con una votazione complessiva di 85 centesimi e questa
persona non chiedeva null'altro che avere una possibilità, uno
sbocco nel mondo lavorativo.
Vengo alle domande. Ci sono state delle commissioni mediche
integrate, la prima il 10 ottobre 2017, il cui esame si è concluso
con una riga: "non possiede attualmente capacità lavorative". È
ovvio che la famiglia e lui stesso in prima persona non abbiano
potuto accettare una definizione del genere. Si è fatto fare una
relazione medico legale, chiaramente di parte, di cui vi leggo il
finale: "all'esame clinico si presenta su sedia a rotelle, vigile,
orientato nel tempo e nello spazio, partecipa volentieri al
colloquio rispondendo in maniera congrua alle domande, è affetto da
tetraparesi spastica, esprime in modo congruo le sue problematiche
e il desiderio di lavorare. Viene riferita un'intensa attività
sportiva, sempre nell'ambito delle persone con disabilità.
Evidenzia un eloquio spontaneo ricco, con riferite grandi capacità
di comunicazione. Tutte queste caratteristiche confermano e sono in
linea con la descrizione delle abilità relazionali, organizzative,
comunicative e linguistiche descritte nella relazione fatta in
seguito al diploma superiore del 7 luglio 2018 al Liceo delle
scienze umane e scientifico Regina Maria Adelaide".
C'è poi una seconda relazione della commissione medica integrata
del 18 settembre 2018, nella quale fortunatamente qualcosa cambia,
perché all'interno delle diagnosi funzionali la diagnosi della
minoranza dice che "il ragazzo è autonomo in presenza di condizioni
facilitanti, può lavorare all'esterno in ambiente aperto, è idoneo
all'uso di videoterminale e personal computer, può essere esposto
sia a rumori che a polveri, può stare seduto per la maggior parte
del suo turno, può effettuare un lavoro che richiede autonomia
decisionale".
Io mi chiedo come mai a meno di un anno di distanza ci possano
essere delle commissioni mediche che valutino in questo modo, chi
comunque è stato meno fortunato di noi sin dalla nascita. Ma
attenzione, non voglio fare processi e non mi interessa andare a
capire come mai. Se è possibile sapere qualcosa è interessante, ma
non mi interessa fare processi. A me quello che interessa è il
punto 3 dell'interpellanza, in cui le chiedo "se ritiene doveroso
attivarsi affinché un ragazzo di vent'anni con le invalidità citate
in premessa possa avere le giuste opportunità di lavoro che con
caparbietà e impegno l'hanno portato al conseguimento
dell'attestato di credito formativo con il punteggio 85/100".
Aggiungo, perché non c'è nelle domande e le chiederei veramente il
suo interessamento Assessore, che tra le altre poco buone novelle
che ha ricevuto, c'è quella che tra poco la USL non garantirà più
la fisioterapia per tutta la vita a questo ragazzo, che è nato così
purtroppo per un errore al momento della nascita.
Dalle ore 10:49 assume la presidenza il vicepresidente
Distort.
Distort (Presidente)
-
Grazie per l'esposizione,
collega Gerandin, la parola all'assessore Baccega.
Baccega (UV)
-
Collega Gerandin, sarà una risposta
a due voci: per quanto riguarda l'aspetto sanitario delle
commissioni le risponderò io, poi il collega Bertschy integrerà le
risposte ai suoi quesiti. Sicuramente valuteremo attentamente la
lettera che ha inviato la USL e individueremo dei percorsi di vita
indipendente o dei percorsi alternativi da potergli garantire;
ovviamente approfondiremo.
Devo dire che è certamente un dovuto che si presti attenzione al
pieno inserimento dei disabili nel mondo del lavoro. La commissione
medica integrata per l'accertamento delle condizioni di disabilità
e per l'inserimento e l'integrazione lavorativa non ha il compito
di proporre dei percorsi di inserimento lavorativi, ma deve
accertare le condizioni di disabilità, con conseguente rilascio
della relazione riservata agli invalidi civili, ciechi e sordi
civili, in base alla legge n. 68 del 1999. Questo accertamento è
effettuato dalle commissioni per il riconoscimento dell'invalidità,
integrate da un operatore sociale e da un esperto nei casi da
esaminare.
La legge n. 68 e il DPCM 13 gennaio 2000, fissano i criteri
generali per l'accertamento sanitario riservato agli invalidi
civili e deve definire una diagnosi funzionale volta a individuare
la capacità globale e il profilo socio lavorativo, acquisendo le
notizie utili per individuare la posizione della persona disabile
nel suo ambiente, la sua situazione familiare, di scolarità e di
lavoro. Inoltre, nell'accertamento la commissione medica deve
seguire le indicazioni contenute negli allegati del DPCM, per la
compilazione della scheda di cui lei ha citato soltanto una parte.
Nella scheda ci sono tutta una serie di altri vincoli che sono
piuttosto significativi e che riguardano appunto le attività
mentali e relazionali, i fattori ambientali, il profilo socio
lavorativo, la necessità di servizi e di sostegno.
La commissione non ha proposto due percorsi, ma ha effettuato
una diagnosi funzionale volta a individuare la capacità globale e
il profilo socio lavorativo. La commissione medica, per effettuare
le valutazioni, si è dovuta attenere appunto a quelle indicazioni e
nello specifico ha tracciato due relazioni: quella del 2017 è
difforme dalla valutazione che è stata tracciata nel 2018. La
relazione del 2018 ovviamente dice che il ragazzo può effettuare
lavori sedentari semplici con supervisione e in ambienti senza
barriere architettoniche, può lavorare al computer, ma non può
lavorare in ufficio, non può lavorare in un magazzino e ci sono
tutta una serie di vincoli che in qualche modo vanno a definire un
percorso di difficile, difficilissima collocazione; e questo per
quanto riguarda il pubblico. Aggiungiamo - collega me lo faccia
dire, perché ce l'ho lì - che se voi continuate a sostenere con i
vostri colleghi di opposizione "le case prima agli italiani, i
servizi prima agli italiani, il lavoro prima agli italiani", pur
essendo questo ragazzo di nazionalità italiana, ha un cognome
chiaramente extracomunitario e questo probabilmente qualche vincolo
glielo mette nell'ambito del privato. Lascio la parola al
collega.
Presidente
-
Per l'ambito di competenza, la parola
all'assessore Bertschy.
Bertschy (AV) -
Rispetto alla risposta alla terza
domanda, se riteniamo "doveroso attivarsi affinché un ragazzo di 20
anni con le invalidità citate in premessa possa avere le giuste
opportunità di lavoro che con caparbietà ed impegno l'hanno portato
al conseguimento dell'attestato di credito formativo punteggio
85/100". Io credo che la risposta per tutti non possa che essere,
al di là dell'assessore, un sì: dobbiamo tutti lavorare perché i
giovani, indistintamente dal caso specifico, possano avere delle
opportunità, in particolare le persone che soffrono e hanno già
meno opportunità degli altri. È chiaro che dobbiamo fare in modo
che in un mondo in cui per lavorare bisogna costruire anche
l'offerta e avere dall'altra parte la possibilità di garantire
questo diritto, tutto questo possa avvenire.
Sulla relazione evidentemente non intervengo. Quello che posso
invece aggiungere e che aggiungo volentieri è che, rispetto al
tema, l'atteggiamento del Governo è assolutamente di grande
attenzione e di grande livello, perché se vogliamo lavorare per far
crescere la nostra comunità ed eliminare differenze sociali, il
lavoro per le persone più deboli è il primo obiettivo da
raggiungere. Il percorso per l'inserimento lavorativo è curato dal
Centro per il diritto del lavoro dei disabili e presso i nostri
centri per l'impiego, nella rete di enti accreditati al lavoro e
alla formazione e nelle cooperative sociali di tipo B. L'utenza è
presa in carico dai nostri servizi e dalla rete colloquiata ed è
orientata nel mondo del lavoro, al fine di aumentare la propria
occupabilità. Per le persone con disabilità sono attivi e
finanziati, con fondo sociale e gestiti dagli enti accreditati di
cui parlavo, percorsi di formazione dedicati e percorsi di
orientamento professionale, con la possibilità di inserimento in
percorsi di tirocinio presso aziende, proposti ove possibile anche
a soggetti con disabilità fisiche e sensoriali gravi.
Il servizio del Centro per l'impiego mette anche in collegamento
aziende in obbligo di assunzione di disabili ai sensi della legge
n. 68 del 1999 e utenti con disabilità iscritti al collocamento
mirato. Per gli utenti con residue capacità di inserimento nel
mondo del lavoro sono anche finanziate dall'Amministrazione
regionale borse lavoro che consistono in veri e propri inserimenti
in azienda per persone dalle ridotte capacità produttive. Per
persone con disabilità fisiche e sensoriali gravi, come lei
descrive, ma con capacità intellettive, l'inserimento nel mondo del
lavoro è certamente più difficoltoso e necessita di un ancora
maggiore sostegno e accompagnamento.
Per questo abbiamo inserito nella direttiva sull'utilizzo del
fondo regionale per l'inserimento lavorativo delle persone con
disabilità, approvata con delibera n. 675 del 24 maggio scorso, una
azione di tutoraggio intensivo dedicato proprio a soggetti con
disabilità fisiche e sensoriali gravi, per supportare queste
persone in percorsi formativi, in tirocini e nell'inserimento
lavorativo individuando, se necessario, ausili anche informatici,
derogando la formazione all'uso degli specifici ausili individuati.
Questa azione prevedrà inoltre il tutoraggio del percorso, il
sostegno al lavoratore e al datore di lavoro nella gestione
dell'inserimento lavorativo.
Questa delibera diventerà attuativa concretamente nei prossimi
mesi e ha tre linee di azione. Una ha anche la possibilità di una
prima sperimentazione per incentivi per l'inserimento lavorativo di
persone con disabilità. È una delibera che ci deve aiutare a fare
questa azione puntuale che arrivi alle persone, che arrivi alle
difficoltà che le persone vivono, anche perché non ci sia ombra di
dubbio che tutto quello che si può fare venga fatto.
Dico anche, in termini politici e amministrativi, che i famosi
600 mila euro che sono stati recuperati negli anni, che sono
oggetto del finanziamento di questa delibera e che sono una somma
che si è costituita attraverso le risorse che provengono dalla
inapplicazione della legge n. 68, e quindi dalle sanzioni che
vengono comminate all'azienda, sono una prima risorsa sulla quale
lavorare. Tuttavia stiamo lavorando per rendere coerenti i progetti
che finalizzeremo nei prossimi mesi con la programmazione del Fondo
sociale 2021-2027, dimodoché queste somme, una volta esaurite,
possano dare continuità ai progetti attraverso l'utilizzo della
programmazione del fondo sociale del 2021 e che quindi l'azione
spot
non sia legata al semplice utilizzo delle risorse che
ci sono oggi, ma sia un'azione strutturale, puntuale, di
programmazione e che arrivi veramente alle persone.
Dobbiamo lavorare per questo ragazzo, ma dobbiamo lavorare per
tutti i ragazzi che hanno questa necessità e fare in modo che non
ci siano dubbi sul fatto che l'amministrazione pubblica fa tutto il
possibile.
Presidente
-
Per la replica la parola al collega
Gerandin.
Gerandin (MOUV')
-
Ringrazio l'assessore Bertschy,
penso che abbia dato la risposta più sensata a un caso che è stato
portato ad esempio, immagino non l'unico caso per quello che
riguarda la Valle d'Aosta. Considerato che comunque voi sapete di
che persona si tratta, io chiederei davvero ai servizi che si
occupano di queste persone meno fortunate eventualmente di prendere
contatto, di aiutarli, di indirizzarli in questo percorso, perché
non tutte le volte le informazioni, dovute su quelle che sono le
iniziative importanti messe in campo, sono recepite. Per cui la
ringrazio per la risposta che mi ha dato.
Assessore Baccega, io penso davvero che lei oggi abbia toccato
il fondo, nel senso che mi vergogno io al posto suo per i cittadini
valdostani. Ma davvero, lei è una vergogna! Se lei è l'Assessore
alla sanità e alle politiche sociali, poveri valdostani! Ma
veramente, poveri valdostani! E parlo dei valdostani in generale!
Le ricordo che, quando ha parlato dell'integrazione di una persona
che non ha il cognome valdostano, queste persone sono residenti in
Valle d'Aosta da trent'anni! Allora lei si informi prima di dire
delle bestialità del genere, nessuno di noi ha mai detto che queste
persone non vanno aiutate! Ma si figuri! Cittadini italiani,
valdostani e residenti da trent'anni! È una persona che ha questa
invalidità a causa di un errore fatto all'atto della nascita,
riconosciuto con delle sentenze e per il quale hanno avuto anche un
rimborso danni! Complimenti Assessore, ma complimenti veramente!
Sul discorso delle commissioni mediche, io le ho letto
esclusivamente quei passaggi. La prima ha sbarrato tutti i "no",
tutti i no ha sbarrato! La seconda gli ha dato qualche opportunità,
qualche "sì" che probabilmente gli permetteranno di poter
perseguire quell'opportunità di cui parlava prima il suo collega
Bertschy.
Ma davvero, io non ho mai sentito da parte di nessun assessore
una cosa del genere! E lei dovrebbe essere l'assessore anche alle
politiche sociali?! Ma aiuto! Ma veramente aiuto, poveri cittadini
valdostani! Io mi vergognerei! Chieda scusa a questa persona, si
alzi e chieda scusa! Le chieda scusa, perché se è invalido, lo è
grazie alla sanità valdostana!  E in questo momento lei dice
"ah no, le difficoltà sono legate al cognome"! Veramente, io penso
che abbia non toccato il fondo, ma peggio, peggio, peggio che
toccato il fondo!
Le dico ancora una cosa, così almeno penso che le possa rovinare
la giornata definitivamente. Questa persona è stata talmente
mortificata dopo il percorso che ha fatto, dopo che ha cercato di
studiare, di fare, di riprendere un'attività motoria con sport e
quant'altro, e sa cosa mi ha detto? Che se non trova una soluzione
ha pensato anche di suicidarsi. Ce l'avrà sulla coscienza lei!
