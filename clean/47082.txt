Classificazione
CONSIGLIO REGIONALE
Attività consiliare d'aula



Oggetto del Consiglio n. 3401 del 20 marzo 2024 - Resoconto
OBJET N° 3401/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Ha chiesto il Presidente della Regione, ne ha facoltà.
Testolin (UV) -
Giovedì 14 marzo sono stato audito in
videoconferenza dalla Commissione Affari costituzionali della
Presidenza del Consiglio e della Camera dei deputati sul disegno di
legge già approvato dal Senato relativo alle disposizioni per
l'attuazione dell'autonomia differenziata delle Regioni a Statuto
ordinario, ai sensi dell'articolo 116, comma 3, della Costituzione.
È stata nostra precisa volontà segnalare la disponibilità per tale
audizione al fine di portare all'attenzione della Commissione
parlamentare competente la posizione della Valle d'Aosta
nell'ambito del percorso normativo intrapreso a livello nazionale
affinché possa essere colta ogni opportunità che permetta di
salvaguardare e valorizzare la nostra specificità. Ciò anche in
relazione allo specifico contenuto della risoluzione approvata da
quest'Assemblea nella seduta del 22 febbraio scorso proprio sulla
tematica dell'autonomia differenziata.
Nel corso dell'audizione abbiamo così richiesto espressamente
che, nell'ambito della finalità di cui all'articolo 1 del disegno
di legge, in relazione ai principi di coesione economica, sociale e
territoriale, venga riconosciuta, parallelamente all'insularità,
anche una specifica attenzione dei territori transfrontalieri di
montagna, ciò in coerenza non solo con quanto previsto all'articolo
174 del Trattato sul funzionamento dell'Unione europea, che, al
fine di ridurre il divario tra i livelli di sviluppo delle Regioni,
statuisce un'attenzione particolare anche alle Regioni
transfrontaliere di montagna, oltre che a quelle insulari, ma anche
con l'articolo 44 della Costituzione, che prevede: "La legge
dispone provvedimenti a favore delle zone di montagna". Inoltre
abbiamo fortemente richiesto che la clausola di salvaguardia a
favore delle autonomie speciali preveda che, sino all'adeguamento
dei rispettivi Statuti speciali al conferimento di nuove e
ulteriori funzioni statali, comprese quelle indicate all'articolo
116, comma 3, della Costituzione, le autonomie speciali possano
provvedere con norme di attuazione dei rispettivi Statuti e con
altre modalità e procedure previste dagli Statuti medesimi. Sul
punto, in effetti, il testo composto dalla Commissione introduce
una significativa modifica rispetto al testo di legge Calderoli e
proprio dalla riformulazione dell'articolo 11 deriverebbe
l'applicabilità alle autonomie speciali dell'intero disegno di
legge, compresa la disciplina procedurale prevista da DDL e ciò
diversamente dal testo iniziale in cui si riferiva la cosiddetta
"clausola di maggior favore", di cui alla legge costituzionale
3/2001, prospettando in questo anche dei profili di
incostituzionalità rispetto al dettato statutario.
In chiusura di audizione ho anticipato a tal proposito la
trasmissione ai Parlamentari valdostani di una proposta di due
emendamenti, rispettivamente all'articolo 1 e all'articolo 11 del
disegno di legge al fine di recepire tali istanze, in linea con
quanto previsto dalla risoluzione consiliare approvata che nel
frattempo ha provveduto anche a trasmettere agli stessi.
Parallelamente, in relazione alla proposta di legge di modifica
degli Statuti delle autonomie speciali, consegnata al Presidente
del Consiglio dei ministri in occasione del secondo Festival delle
Regioni e delle Province autonome lo scorso 3 ottobre, è stata
condivisa in Conferenza delle Regioni con il Ministero degli affari
regionali la costituzione di un tavolo tecnico-politico fra Governo
e autonomie stesse al fine di giungere a una proposta condivisa. In
tal senso, al fine di poter coordinare l'interlocuzione con il
Governo, nell'ambito di tale percorso è stata indicata dalla
Conferenza delle Regioni e delle Province Autonome, su richiesta
delle autonomie speciali, quale referente unica, la professoressa
Daria De Pretis, già Vicepresidente della Corte costituzionale. In
questo percorso che dovrà in tempi brevi condurre alla definizione
dello schema di legge costituzionale, volto a recuperare la
possibilità di esercizio delle competenze legislative assegnate ai
rispettivi Statuti, fissando il principio per cui eventuali
modifiche agli Statuti stessi necessitano di un'intesa con le
autonomie interessate, ogni Regione a Statuto speciale o Provincia
autonoma, così come concordato, ha indicato una figura tecnica al
fine di potersi raccordare con la professoressa De Pretis per le
parti comuni del disegno di legge e per quelle d'interesse delle
singole autonomie speciali.
La materia, in considerazione dell'elevata complessità di
contenuto tecnico e della specificità degli argomenti che
sottengono questioni di natura costituzionale, richiede un'attività
di studio comportante conoscenze specifiche di diritto regionale,
con particolare riferimento all'ordinamento della nostra Regione,
oltre che di diritto costituzionale. Per tali ragioni, quale figura
tecnica di raccordo, con la nostra Regione è stata individuata la
professoressa avvocato Barbara Randazzo, nominata da questo
Consiglio quale rappresentante della Regione nella Commissione
paritetica. Una prima interlocuzione fra i referenti delle
autonomie si è svolta ieri, martedì 19 marzo. In merito allo
sviluppo di tali aspetti, ho già dato la mia disponibilità a essere
audito presso la I Commissione consiliare quando sarò in possesso
di aggiornamenti inerenti alle risultanze delle questioni trattate
dal tavolo tecnico politico di cui sopra.
Mi permetterete anche, rispetto a quello che ha detto il
Presidente del Consiglio, di sottolineare come nel prossimo 24 di
marzo si commemorerà il 25esimo anniversario della tragedia del
Tunnel del Monte Bianco. Anche se non fa parte dei due giorni di
Consiglio, penso che a distanza di 25 anni da quel terribile rogo
in cui persero la vita 39 persone, questa rimane una ricorrenza che
non deve essere dimenticata per rispetto a tutti coloro che hanno
perso la vita in quella tragedia, alle loro famiglie alle quali
evidentemente rinnoviamo la nostra vicinanza e dell'intera
comunità. D'altra parte dobbiamo continuare a operare affinché la
sicurezza, nell'ambito dei trafori internazionali, sia obiettivo
primario delle nostre azioni nell'ambito delle politiche relative
alla circolazione, affinché ai necessari confronti a livello sia
nazionale che internazionale si possa giungere alla previsione dei
necessari investimenti strutturali, in modo particolare per il
Tunnel del Monte Bianco, alla condivisione in merito alla
realizzazione di una seconda canna che possa garantire la massima
sicurezza nella circolazione.
Aujourd'hui je me permets moi aussi de faire quelques réflexions
sur la Journée de la francophonie. Le 20 mars est célébrée dans le
monde entier la Journée de la francophonie; cette année elle est
dédiée au thème "Créer, innover, entreprendre en français". Un peu
partout des initiatives sont organisées pour mettre en évidence la
richesse, la diversité, la vitalité de cette langue et la Vallée
d'Aoste a promu un riche programme d'événements institutionnels et
culturels, en cours depuis le 27 février et jusqu'à le 31 mars
prochain, afin de valoriser tous les secteurs de l'éducation, de la
culture, proposant un riche programme d'initiatives, en
particulier, aujourd'hui, un spectacle gratuit qui est organisé au
Théâtre Splendor d'Aoste: Soirée Ionesco, "La Cantatrice Chauve" et
"La Leçon", les deux courtes pièces sont jouées par les comédiens
associés du Théâtre de la Huchette de Paris.
Je signale également le rendez-vous de vendredi prochain pour la
cérémonie de remise de la 28ème Édition du "Prix littéraire René
Willien". La Journée mondiale de la francophonie est pour nous une
occasion précieuse, d'une part, de célébrer la langue française
comme un patrimoine essentiel de notre culture et de notre identité
et, d'autre part, de valoriser son rôle d'ouverture au monde.
Terminerei, permettetemi, con questo pensiero: oggi pomeriggio
alle ore 16:30 a Palazzo del Quirinale, il presidente della
Repubblica Sergio Mattarella conferirà l'onorificenza di Cavaliere
all'ordine della Repubblica Italiana a un giovane valdostano: il
dottor Leonardo Lotto, per aver con un messaggio raccontato il suo
necessario cambio di vita, l'importanza del valore della libertà e
di chi ha lottato per garantirla. Questa onorificenza è il giusto
riconoscimento a un giovane che si è dovuto confrontare con le
conseguenze di un grave incidente reagendo, un esempio
straordinario di determinazione di cui tutta la Valle è orgogliosa.
"Lottate per la libertà che io ho perso" è il cuore del suo
messaggio e rappresenta di fatto un'esortazione non solo per tutti
i giovani, ma per l'intera comunità e direi per tutti coloro che si
trovano nelle sue stesse condizioni.
Presidente -
Ha chiesto la parola il consigliere Aggravi,
ne ha facoltà.
Aggravi (RV) -
Volevo intervenire per fare una breve
considerazione sulla parte più corposa delle comunicazioni del
Presidente, perché come siamo solerti, attenti e anche critici in
molte situazioni, volevo comunque dire che quello che è stato
riportato è un passaggio importante, quindi ne prendiamo atto,
ringraziamo dell'informativa e ringraziamo anche della
disponibilità a riferire in I Commissione nel momento in cui ci
saranno delle ulteriori informazioni. Crediamo che portare delle
iniziative su questo tema, ma non soltanto, che hanno anche una
rilevanza che va al di là della singola idea o opinione
politico-amministrativa, sia prima di tutto importante per tutta la
comunità, non solo per rispetto della storia, ma soprattutto del
futuro della nostra Regione. Crediamo che quella mozione che può
essere sembrata magari cosa di poco invece ha avuto almeno un primo
seme utile per migliorare, o comunque dare un contributo importante
a un testo che, al di là delle critiche anche che personalmente ho
fatto a quel testo, riporta un tema particolarmente importante.
Seguiremo anche per quanto possibile, anche su questo punto
chiederei di alimentare l'informativa verso il Consiglio, anche
l'attività che la professoressa Randazzo farà in seno all'organo
che è stato costituito e ben venga anche che ci sia una più
organica azione nei confronti e soprattutto da parte della
Conferenza delle Regioni per tutelare e alimentare il rapporto tra
le singole Regioni e lo Stato centrale nella gestione delle
relative autonomie.
Presidente -
Ci sono altri interventi?
