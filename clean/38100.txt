Classificazione
CONSIGLIO REGIONALE
Costituzione e funzionamento degli organi consiliari
ORDINE PUBBLICO - FORZE ARMATE



Oggetto del Consiglio n. 1707 del 14 gennaio 2016 - Resoconto
OGGETTO N. 1707/XIV - Discussione generale congiunta sulle
proposte di modificazione del Regolamento interno per il
funzionamento del Consiglio regionale e sulla proposta di legge n.
61: "Istituzione dell'Osservatorio permanente sulle associazioni
criminali di tipo mafioso".
Viérin M. (Presidente) -
Passiamo ora all'analisi
congiuntamente dei punti 36 e 38. Nella riunione del 21 dicembre
2015 la Commissione per il Regolamento ha approvato alcune proposte
di modifica del Regolamento interno per il funzionamento del
Consiglio regionale riassunte nell'allegata proposta da sottoporre
all'approvazione del Consiglio. Le proposte hanno quale obiettivo,
da un lato, quello di includere tra le competenze della I
Commissione permanente quelle in materia di politiche per la
legalità e la sicurezza e, dall'altro, di assegnare alla stessa le
funzioni di Osservatorio permanente sulla criminalità organizzata
in Valle d'Aosta. Ricordo che, in merito al punto n. 38, la
relazione del collega Bertin è stata distribuita.
Chi chiede la parola? La parola al collega Bertin.
Bertin (ALPE) -
Grazie Presidente.
Non avevo capito che il suo intervento fosse la relazione alla
modifica del Regolamento. Inizio con la relazione riferita alla
proposta di legge. La presenza della 'ndrangheta in Valle d'Aosta è
un fatto, non è un'opinione. A questa realtà si può reagire in modi
diversi: negarne l'esistenza, come si è fatto per molto, troppo
tempo, minimizzare e continuare a far finta di niente, oppure
affrontare la situazione e contrastare il diffondersi del fenomeno
utilizzando tutti gli strumenti possibili. In questi anni si è
preferito, in particolare da parte della politica e delle
istituzioni, guardare da un'altra parte e illudersi di
rappresentare un'isola felice, un'eccezione alla regola che vede
l'espandersi della criminalità di stampo mafioso in tutto il Nord,
eppure i segnali inquietanti di tale presenza sul nostro territorio
non sono mancati, in Valle d'Aosta purtroppo la situazione non è
diversa dal resto d'Italia e i cosiddetti "reati spia" in questi
anni sono stati numerosi.
Fin dall'inizio della passata legislatura ho dedicato una parte
significativa della mia attività istituzionale e politica nel
tentativo di evidenziare la pericolosità del fenomeno in Valle e di
tenere costantemente alta l'attenzione su di esso. Le recenti
inchieste hanno inoltre svelato definitivamente all'opinione
pubblica la presenza ormai più che decennale della 'ndrangheta in
Valle d'Aosta, ma l'esistenza della 'ndrangheta nella nostra
regione è un fatto risalente nel tempo, che va oltre gli ultimi
decenni, come ribadito in molte relazioni della Commissione
parlamentare antimafia. La presenza storica in Valle d'Aosta di
elementi collegati alle cosche calabresi, come gli Iamonte, i
Nirta, i Facchineri, i Libri, i Neri-Asciutto ed altre è una
circostanza nota da tempo, come riferito in più occasioni dalle
forze dell'ordine, una presenza quella della 'ndrangheta
significativa che, a seconda degli interlocutori, la vede più o
meno strutturata e organizzata sul nostro territorio.
La Valle d'Aosta è stata interessata e ha vissuto un crescendo
di episodi preoccupanti ricollegabili alla presenza di
organizzazioni criminali di stampo mafioso: in particolare della
'ndrangheta calabrese. Sono diversi i fatti riconducibili
all'organizzazione calabrese che hanno visto la Valle d'Aosta come
teatro di azioni criminali, tra le più eclatanti le vicende legate
alle sanguinose faide dell'Aspromonte, che all'inizio degli anni
novanta ad Issogne e a Pont-Saint-Martin videro l'esecuzione di due
'ndranghetisti. Nel giugno 1990 ad Issogne venne ucciso a colpi di
arma da fuoco Giuseppe Mirabelli, esponente di primo piano
dell'omonimo clan. Nella primavera del 1991 un commando di
killer
uccise Gaetano Neri a Pont-Saint-Martin. Le
investigazioni conseguenti all'omicidio di Pont-Saint-Martin misero
in evidenza taluni terminali pericolosi delle cosche di Taurianova
in Valle d'Aosta. Vicenda questa che si interseca anche con
l'assassinio del Procuratore Caccia, la cui esecuzione fu decisa
dalla famiglia 'ndranghetista Belfiore in una ipotizzata
collaborazione con la mafia siciliana e in effetti proprio il boss
Salvatore "Sasà" Belfiore, condannato all'ergastolo, fu a capo del
commando di killer che nel giugno del 1991 uccisero Gaetano Neri a
Pont-Saint-Martin.
L'uccisione del Procuratore Caccia recentemente è tornata alla
ribalta della cronaca con l'arresto del presunto esecutore
materiale dell'omicidio, che risale all'ormai lontano 1983. Tra le
varie ipotesi investigative si ipotizzò che il Procuratore Caccia
sarebbe stato vittima di una rete criminale molto vasta
comprendente le organizzazioni criminali mafiose su cui stava
indagando e riguardante la volontà di queste ultime di acquisire il
controllo delle case da gioco del Nord al fine del riciclaggio di
denaro sporco. Una vicenda in cui si sarebbe imbattuto nella
propria attività anche l'allora Pretore di Aosta Giovanni Selis,
vittima di un attentato dinamitardo dalle caratteristiche
tipicamente mafiose, da cui uscì miracolosamente illeso nel
dicembre 1982. Se tratta di due fatti criminali di estrema gravità,
su cui sinora non si è fatta ancora piena luce, ma che testimoniano
in un certo senso l'interesse delle organizzazioni criminali verso
la Casa da gioco e la nostra regione.
Il Casinò di Saint-Vincent, come tutte le altre case da gioco,
esercita una forte attrazione per il capitale di dubbia provenienza
e per il denaro delle organizzazioni mafiose frutto di attività
criminale. I casinò rappresentano da sempre per le mafie delle
possibili lavatrici delle ingenti somme di denaro sporco a loro
disposizione, un tempo legato principalmente a sequestri di persona
e
racket
, oggi al traffico e alla vendita di stupefacenti. A
questo proposito si deve ricordare il monito che il giudice Falcone
rivolgeva alle autorità svizzere per indurle a collaborare nelle
inchieste contro la mafia: "prima arrivano i loro soldi, poi
arrivano i loro uomini e i loro metodi". Per quanto riguarda la
'ndrangheta, è possibile che la cronologia non sia la stessa, ma il
risultato non cambia. Il riciclaggio e l'usura ad opera delle
organizzazioni mafiose rischiano di rappresentare in prospettiva un
elemento molto pericoloso per il corretto funzionamento e lo
sviluppo del sistema economico locale. La 'ndrangheta in questo
momento può considerarsi relativamente addormentata sul piano
strettamente criminale, ma molto attiva in ambito economico. Il
settore economico di maggiore interesse dell'organizzazione anche
in Valle d'Aosta è quello edilizio, seguito da quello
turistico.
I lavori della stessa Commissione consiliare speciale per
l'esame delle infiltrazioni mafiose in Valle d'Aosta indicano in
questo senso una tendenza all'accentuazione della presenza, nonché
di interessi e metodi mafiosi, confermando la necessità di
monitorare continuamente il tessuto economico valdostano, in
particolare il settore edile e le attività connesse come quelle
turistiche. I fatti di cronaca degli ultimi mesi, come i
provvedimenti di interdizione antimafia emessi dal Questore di
Aosta nei confronti di due imprese edili locali, una di
Saint-Vincent e un'altra di Saint-Christophe, sono l'ennesima
dimostrazione della capacità di infiltrazione delle organizzazioni
mafiose in Valle d'Aosta...delle attività economiche vicine
all'organizzazione criminale in questione al punto da esserne
potenzialmente condizionate e infiltrate... Nel caso specifico sono
emersi elementi tali da deporre per la sussistenza di situazioni
rilevatrici del tentativo di infiltrazione mafiosa tali da
supportare l'adozione di un provvedimento interdittivo. Quella nei
confronti del Consorzio Stabile Gecoval di Saint-Vincent è stata la
prima interdittiva antimafia emessa nei confronti di un'impresa
valdostana. A questo proposito è interessante osservare che la
Gecoval ha avuto rapporti intensi con le amministrazioni pubbliche
valdostane: quasi 7 milioni e mezzo di euro di lavori dal 2008 ad
oggi, dei quali quasi 2 milioni e mezzo affidati per mezzo del
cottimo fiduciario, vale a dire senza gara d'appalto. Deve farci
riflettere il fatto che gli enti pubblici valdostani abbiano
affidato per cottimo fiduciario una cifra simile ad un'impresa
edile che si è rivelata in qualche modo vicina alla 'ndrangheta. La
questione è preoccupante e dimostra, nella migliore delle ipotesi,
una certa superficialità e la mancanza degli strumenti e delle
informazioni necessarie per valutare queste situazioni.
La società valdostana non ha gli anticorpi nei confronti del
virus delle infiltrazioni delle organizzazioni di stampo mafioso e
questo rende potenzialmente ancora più semplice l'infiltrazione nel
tessuto economico e sociale della nostra regione delle
organizzazioni criminali. Questa era un'ulteriore ragione che ci
avrebbe dovuto indurre ad istituire rapidamente un Osservatorio
sulle organizzazioni mafiose. Purtroppo nella nostra regione si
percepisce ancora una certa sottovalutazione della pericolosità del
fenomeno. Le diverse inchieste sull'argomento quali Hybris, Tempus
Venit, Minotauro, per citare solo le più conosciute, testimoniano
la gravità della situazione, anch'esse hanno confermato una
presenza significativa del fenomeno mafioso in Valle d'Aosta e i
collegamenti con le organizzazioni criminali di origine. Non
entrerò nel dettaglio di queste inchieste, ho già avuto occasione
di farlo in altre circostanze anche qui in Consiglio.
Sempre in questi ultimi anni abbiamo assistito in Valle
all'arresto di importanti trafficanti internazionali di droga
vicini all'organizzazione criminale mafiosa e residenti in comuni
dell'hinterland di Aosta, una vicinanza, anche per ragioni
familiari, al Clan Nirta, una delle più pericolose cosche della
'ndrangheta calabrese. Collegata a questa vicenda giudiziaria, per
la prima volta in Valle d'Aosta abbiamo assistito alla confisca
definitiva di beni frutto di attività criminali. In effetti, la
Cassazione ha recentemente reso definitiva la confisca di alcuni
beni situati in Valle d'Aosta di proprietà della famiglia Nirta. Il
sequestro e in seguito la confisca concernono un valore complessivo
piuttosto importante, stimabile in milioni, si pensi che solo in
depositi bancari in Svizzera sono stati confiscati 950 mila euro,
che vanno ad aggiungersi agli immobili situati a Quart, Charvensod
e ad Aosta.
La 'ndrangheta, oltre ad essere in grado di condizionare
negativamente lo sviluppo economico e sociale dei territori
interessati, ha la capacità di influenzare anche la politica e le
istituzioni, come si è potuto notare dai fatti che hanno visto
coinvolte negli ultimi anni la Regione Lombardia e numerose
amministrazioni comunali nel vicino Piemonte e nel resto del Nord.
Vicende che hanno visto l'arresto in Lombardia di un Assessore
regionale accusato di aver comprato voti dalla 'ndrangheta, e
disporre per la prima volta dalla Procura di Torino l'arresto di
persone presunte affiliate alla 'ndrangheta e accusate tra le altre
cose di aver determinato l'esito delle elezioni comunali svoltesi a
Chivasso nel 2011. Secondo alcuni magistrati, nelle regioni
settentrionali la criminalità calabrese controlla il 5 percento dei
consensi ed è dunque nelle condizioni di condizionare il processo
democratico. La Valle d'Aosta purtroppo non può considerarsi
estranea a questa possibilità. Seppur senza l'aggravante
dell'articolo 416 ter, in passato e di recente abbiamo assistito a
gravi degenerazioni del processo elettorale anche nella nostra
regione, degenerazioni che creano le condizioni ottimali per
l'insinuarsi della 'ndrangheta: mi riferisco in particolare
all'accusa di voto di scambio nelle elezioni regionali del maggio
del 1993 e alla vicenda più di recente delle ultime elezioni
regionali.
La presenza delle mafie al Nord è una questione sempre più
problematica e il fenomeno rappresenta una vera e propria emergenza
nazionale, come ha sottolineato di recente il Presidente della
Commissione parlamentare antimafia. Lo stesso allarme espresso dal
Presidente della Corte d'appello di Milano nell'inaugurare l'ultimo
anno giudiziario, quando ha ricordato che "la presenza mafiosa al
Nord debba essere ormai letta in termini non già di mera
"infiltrazione", quanto piuttosto di interazione-occupazione" e ciò
in forza di un diffuso controllo di intere aree del territorio
esercitato col metodo intimidatorio e in un clima di omertà, che ne
consente la penetrazione negli interstizi della società, delle
istituzioni, delle amministrazioni locali, dell'economia,
dell'impresa e della finanza.
Per questa e per altre ragioni nel luglio di due anni fa,
sottoscritta da tutta l'allora minoranza e votata dall'intero
Consiglio regionale, ho presentato una mozione per l'istituzione
presso il Consiglio Valle di un Osservatorio permanente sulla
criminalità organizzata di stampo mafioso. La mozione approvata,
come detto, all'unanimità da questo Consiglio il 26 luglio 2013,
prevedeva 90 giorni per delineare e istituire l'Osservatorio,
ebbene, sono passati due anni e mezzo. Il solo dilatarsi dei tempi
per l'istituzione di quest'Osservatorio è un segno evidente e grave
della poca importanza che la politica attribuisce a questo
pericoloso fenomeno. La 'ndrangheta è una minaccia per la qualità
della vita e l'avvenire della nostra regione, sembra che non tutti
ne siano consapevoli. In questi due anni in molte occasioni ho
sollecitato una rapida attuazione della mozione in questione, ho
presentato in Commissione diverse suggestioni e proposte
riguardanti le caratteristiche che avrebbe dovuto avere
quest'organismo. Per accelerare e facilitare la discussione, le
stesse proposte sono state fornite in forma scritta. Sull'argomento
all'interno della Commissione si è costituito anche un gruppo di
lavoro, che purtroppo nelle poche occasioni nelle quali si è
riunito non ha visto una grande partecipazione. Soltanto nel mese
di settembre dell'anno scorso, constatate le difficoltà nel
procedere all'attuazione degli impegni assunti e con l'obiettivo
innanzitutto di accelerare i tempi, ho presentato questa proposta
di legge oggi in discussione. La proposta di legge prefigura un
organismo snello, poco costoso (circa 10 mila euro) e in grado di
rispondere in modo efficace alle necessità. Un compito
dell'Osservatorio, tra gli altri, consiste nel raccogliere la
documentazione e monitorare il fenomeno in tutti i suoi aspetti,
coinvolgendo in quest'attività anche l'Associazione "Libera
VdA".
Un aspetto importante riguarda l'analisi della documentazione
raccolta concernente la presenza delle associazioni criminali di
stampo mafioso operanti nel nostro territorio. A tal fine, anche
alla luce dei limiti emersi nei lavori della Commissione speciale,
che non si era dotata degli strumenti necessari ad interpretare e
comprendere un fenomeno estremamente complesso come quello delle
organizzazioni criminali di stampo mafioso, l'Osservatorio è
costituito da tre membri esperti selezionati dal Consiglio
regionale tra soggetti di riconosciuta esperienza nel campo del
contrasto alla criminalità organizzata e della promozione della
legalità, persone di chiara esperienza nella materia e perciò in
grado di analizzare ed elaborare le informazioni raccolte e
rappresentare un vero supporto alle istituzioni. In effetti, un
altro compito importante previsto per l'organismo è il sostegno
all'attività legislativa del Consiglio regionale e, su richiesta, a
quella amministrativa della Giunta regionale nei provvedimenti
riguardanti i settori ritenuti più esposti alle infiltrazioni
mafiose.
Inoltre nell'ambito della propria attività si prevede che
l'Osservatorio sia in costante relazione con la Commissione
parlamentare antimafia e gli organismi simili istituiti in altre
Regioni. È altresì prevista l'istituzione in seno all'Osservatorio
di un tavolo permanente regionale di confronto, dove i
rappresentanti delle istituzioni, delle forze dell'ordine operanti
sul territorio, degli ordini e delle associazioni professionali
locali, nonché di ogni altro organismo aggregativo che a diverso
tipo siano interessati alla problematica possano condividere ogni
informazione utile per far emergere le possibili presenze mafiose
nella nostra regione. Tavolo della legalità peraltro previsto anche
dal programma di governo della Giunta attuale e suggerito nelle
conclusioni della Commissione speciale. Siamo al paradosso che
tocchi a me proporre di dare seguito agli impegni presi dalla
maggioranza, impegni di cui probabilmente vi siete scordati.
Si stabilisce infine, anche per mantenere alta l'attenzione sul
fenomeno, che annualmente l'Osservatorio presenti una relazione
alla Commissione consiliare competente sulla propria attività, in
seguito pubblicata sul sito del Consiglio regionale in un apposito
spazio.
Queste in sintesi le principali attività e caratteristiche
delineate da questa proposta di legge relativamente all'istituzione
dell'Osservatorio permanente sulla criminalità organizzata di
stampo mafioso. Grazie.
Presidente -
Grazie collega Bertin. La parola al
Consigliere Farcoz.
Farcoz (UV) -
Merci Président.
La modifica del Regolamento del Consiglio interno ci permette di
intervenire su un argomento molto delicato che, grazie ad un ordine
del giorno approvato dal Consiglio, ha visto la I Commissione
impegnata nell'affrontare tale questione in questi anni. Ringrazio
sin d'ora pertanto, per la parte temporale che poi è stata di mia
competenza, i colleghi per la serietà con la quale è stato trattato
l'argomento. Due anni e mezzo di approfondimento vero non sono
pochi, ma allo stesso tempo hanno permesso alla Commissione di
analizzare le questioni tecniche relative all'Osservatorio. Da far
rilevare, tuttavia, ciò che è stato fatto in questi anni per
contrastare la criminalità organizzata a livello amministrativo e
politico: dalla legge regionale n. 11/2010, che ha come obiettivo e
finalità la diffusione della legalità e il contrasto dei fenomeni
legati alla criminalità organizzata, istituendo peraltro un sistema
integrato di sicurezza e la Conferenza sulla legalità e la
sicurezza, alla sottoscrizione dei protocolli della legalità tra la
Regione e la DIA di Torino per garantire massima trasparenza e il
pieno rispetto della legalità nei lavori di interesse pubblico, e
quello sottoscritto da Confindustria con il Ministero, alle
attività scolastiche per la sensibilizzazione ai fenomeni mafiosi e
alla Giornata della legalità. Non ultima per importanza la
Commissione speciale istituita nella passata legislatura in seno al
Consiglio regionale che ha potuto analizzare per le sue competenze
il fenomeno elaborando diverse relazioni.
Per non creare confusione e per delimitare marcatamente i
confini di competenza ricordati anche in sede di audizione, vorrei
citare e ringraziare le forze dell'ordine per l'ottimo lavoro che
stanno portando avanti nel contrasto alla malavita organizzata.
Sarebbe pertanto illogico immaginare che l'Osservatorio incardinato
nel Consiglio regionale si sostituisse, anche solo in parte, ad una
qualsiasi attività svolta dalle forze dell'ordine, sulle quali
poniamo la nostra completa fiducia. Per questo motivo già
nell'estate scorsa la Commissione aveva voluto produrre una
proposta di Osservatorio così declinato: "un organismo snello che
permetta una gestione efficiente e rapida; un organo che sia
rappresentato da tutte le diverse forze politiche presenti nel
Consiglio Valle; un organo che sia permanente e che monitori
costantemente la realtà socio-economica attraverso delle audizioni;
un organo che non vuole essere in alcun modo sovrapposto ad altro
genere di strutture e/o tavoli già esistenti; un organo che
permetta alla parte politica di acquisire informazioni e di
elaborare strumenti amministrativi utili al fine di contrastare
potenziali fenomeni di malavita". Osservazioni queste nate
internamente alla Commissione, la quale ha identificato a
maggioranza lo strumento ottimale al fine di soddisfare tali
fabbisogni, ovvero di incardinare l'Osservatorio in capo alla I
Commissione, modificando il Regolamento interno. Approfitto
ovviamente anche per ringraziare la Commissione Regolamento per
essersi riunita e per aver deliberato in così poco tempo.
In particolare, la modifica del Regolamento è composta da due
articoli: il primo volto ad includere tra le competenze della I
Commissione quelle in materia di politiche per la legalità e la
sicurezza; il secondo, comma primo, finalizzato ad assegnare alla
stessa Commissione le funzioni di Osservatorio permanente sulla
criminalità organizzata in Valle d'Aosta. Tali funzioni, come
previsto dal secondo comma, troveranno attuazione in un programma
di audizioni di soggetti strategici per consentire il monitoraggio
della situazione socio-economica della Valle d'Aosta e nella
presentazione di una relazione annuale al Consiglio sull'attività
svolta. A questo proposito, voglio inoltre ringraziare l'Ufficio di
Presidenza per la disponibilità finanziaria data nel momento in cui
se ne ravvisasse la necessità.
In conclusione, visto che i punti vengono discussi
congiuntamente, merita un ringraziamento il collega Bertin per
avere sempre seguito con puntualità l'argomento, presentando in
autunno la proposta di legge sulla quale, nonostante la sensibilità
di tutta la Commissione fosse unanime nell'affrontare tale
argomento, la Commissione non ha condiviso a maggioranza, come
peraltro non condividerà a maggioranza oggi proponendo un voto di
astensione per le motivazioni precedentemente argomentate.
Grazie.
Presidente -
La parola al Consigliere Laurent Viérin.
Viérin L. (UVP) -
Merci Monsieur le Président.
A nome del gruppo UVP, abbiamo già condiviso queste
considerazioni in Commissione e annunciamo subito che noi abbiamo
sostenuto in Commissione l'iniziativa di ALPE. Noi, al di là delle
persone che propongono le iniziative, preferiamo sempre codificare
le iniziative come sensibilità personali, ma anche come espressioni
di gruppi politici che sono importanti nella politica valdostana.
Diciamo questo perché, al di là delle sensibilità dei singoli, il
tema diffuso della legalità è un tema che anche l'Union Valdôtaine
Progressiste fa suo, come altre forze politiche hanno cercato in
Commissione di fare loro, ma senza alla fine arrivare, come
ricordava il collega Farcoz, ad una sintesi, però il lavoro è stato
utile anche nelle audizioni.
Condividiamo il fatto che forse l'Osservatorio aveva una valenza
- e utilizziamo l'imperfetto perché sappiamo che quest'iniziativa
non sarà invece condivisa dalla maggioranza e che quindi non potrà
avere una collocazione futura -, ma le aperture che ci sono state
potranno forse vedere, al di là della modifica del Regolamento,
della volontà di inquadrare queste competenze all'interno della I
Commissione...cosa che noi giudichiamo peraltro positiva, è
comunque un inizio e quindi noi sosterremo, da un lato,
l'iniziativa dei colleghi dell'ALPE, del collega Bertin, ma
sosterremo anche la volontà di passare queste competenze alla I
Commissione, cosa che non c'era e che quindi è un tentativo di
sintesi.
Per quanto riguarda il merito, parlavamo delle audizioni, perché
forse anche nelle audizioni non abbiamo avuto la possibilità di
capire se l'Osservatorio era qualcosa che effettivamente andava
nella direzione auspicata anche da chi lavora quotidianamente sul
tema della legalità: parliamo delle forze dell'ordine, perché il
nostro dubbio era sempre evitare che la politica andasse a
sovrapporsi ad azioni di polizia, ad indagini che sono
effettivamente delicate, quindi non c'era da parte nostra la piena
convinzione che l'Osservatorio fosse lo strumento giusto, perché
qualche perplessità è emersa dalle audizioni e bisogna dirlo. Noi
accreditiamo quest'iniziativa proprio da un punto di vista formale
- forma che diventa sostanza - come una nostra volontà di aderire
ad un'iniziativa che comunque va nell'ottica di dire che anche la
Valle d'Aosta si sta attivando su questo dossier.
Tanto si sta facendo da anni sul tema della legalità, vorrei
ricordare tutto il tema sul Procuratore Caccia, che fa parte di un
progetto anche scolastico che avevamo messo in piedi negli anni per
sensibilizzare soprattutto le giovani generazioni, perché il tema
della legalità non è qualcosa che la politica può risolvere e i
fatti di questi giorni anche a livello nazionale purtroppo ci fanno
capire che in certe zone d'Italia nessuna forza politica, nessuna
sensibilità personale è esente dall'essere tentato da infiltrazioni
criminose, malavitose e mafiose e purtroppo la politica diventa,
soprattutto in certi territori e soprattutto anche in certi
territori del Nord, il luogo, attraverso le persone che la
incarnano, dove la malavita può giungere e arrivare per incidere da
un punto di vista operativo. È chiaro quindi che c'è molta
preoccupazione per tutto ciò che sta accadendo, soprattutto nel
Nord e anche in Valle d'Aosta nell'ultimo periodo, quindi
sicuramente è necessaria la sensibilizzazione che parte dalle
giovani generazioni, quindi dalle scuole con tutti i progetti che
sono stati messi in campo, dal percorso della legalità che è
riassunto in tantissimi rivoli di azioni quotidiane che cercano di
sensibilizzare i singoli. Ciò che è importante è oggi riuscire ad
avere in ruoli distinti tra politica, magistratura, forze
dell'ordine, chi è impegnato quotidianamente una possibilità di far
sentire la voce delle istituzioni per condannare questi tentativi
di infiltrazione che sono pesanti, pressanti soprattutto quando c'è
una concentrazione di denaro, di appalti di grandi opere e di
momenti che possono attrarre la criminalità. La vicenda del non
pirogassificatore è stata, per esempio, un momento di dibattito
anche nella vita politica valdostana molto acuto, perché grandi
opere come quella diventano opere appetibili e suscettibili di
interesse da parte di altri interessi che non sono politici. Non
vogliamo fare grandi disamine che vanno oltre quelle che sono le
nostre competenze, ma sottolineiamo la nostra volontà di continuare
nel percorso di difesa di questo tema attraverso il sostegno
all'iniziativa del collega Bertin, per sottolineare anche che tutto
ciò che la politica cerca di sintetizzare e di trovare in termini
di condivisione, con uno sforzo magari maggiore potrebbe
effettivamente vedere degli sviluppi futuri.
È un primo inizio il fatto che la I Commissione si occuperà
anche di questi argomenti che non erano previsti, quindi è un
qualcosa di importante, ma effettivamente uno strumento che riesca
a monitorare, perché noi non possiamo neanche caricare la I
Commissione di tutti i ruoli del mondo, perché in questo periodo
effettivamente con la necessità di riforme, tutti i temi della zona
franca che abbiamo dibattuto in questo periodo, i temi della
fiscalità piuttosto che evoluzioni romane che coinvolgeranno,
bon gré mal gré
, anche questa Commissione, si parla di un
referendum che a livello nazionale tanti stanno già caricando anche
dal punto di vista personale di una valenza politica che, per
quanto ci riguarda, esula completamente dai temi che invece vengono
addotti...e le riforme costituzionali sono temi che riguarderanno
anche la Valle d'Aosta. La I Commissione quindi nei prossimi mesi
sarà sicuramente impegnata anche su questo, però il fatto di
aggiungere competenze anche solo dal punto di vista formale è
importante, è un segnale che la politica dà fuori da questo
Palazzo.
Rimaniamo a disposizione, effettivamente adesso che la
Commissione avrà queste competenze, per verificare l'eventualità di
strumenti che possano in modo permanente o in modo magari
transitorio in certe fasi svolgere funzioni che non vadano a
pregiudicare l'azione quotidiana della magistratura e degli organi
che già esistono: pensiamo al Comitato di ordine pubblico e
sicurezza, che ha già incardinato al suo interno la parte politica
per delle prerogative anche che esistono in Valle, avere le
funzioni accorpate politiche e prefettizie, che possano
effettivamente coinvolgere maggiormente anche il monitoraggio di
certi eventi e di certe situazioni che preoccupano seriamente.
Concludo dicendo che gli ultimi sintomi sulla città di Aosta
in primis
e negli ultimi anni su episodi che mai avremmo
voluto vedere in Valle d'Aosta di intimidazioni, piuttosto che
episodi che effettivamente sono stati anche
à la une
di
servizi nazionali televisivi, non sono quella che è l'immagine di
una Valle d'Aosta che noi conosciamo e che quindi capiamo possa
effettivamente anche essere un momento di allarme. Accanto a questo
vogliamo ringraziare le forze dell'ordine e tutti coloro che stanno
lavorando e l'audizione, per esempio, del Questore è stata molto
interessante perché è stato veicolato il messaggio alla politica
sulla delicatezza di certi dossier che esulano, tra l'altro, anche
da competenze incardinate in certe parti di forze dell'ordine qui
in Valle d'Aosta, perché esistono le Direzioni nazionali antimafia,
piuttosto che altri organismi, che stanno lavorando in sinergia con
altre Regioni per evitare che anche la Valle d'Aosta possa essere
ammaliata e soprattutto infiltrata pesantemente da questi fenomeni
che noi tutti condanniamo. Grazie.
Presidente -
La parola al Consigliere Ferrero.
Ferrero (M5S) -
Grazie Presidente.
Alcune brevissime considerazioni per appoggiare con convinzione
il progetto di legge che è stato proposto dal collega Bertin e per
fare anche ripensare la maggioranza sulla decisione che è stata
assunta di non sostenere il progetto di legge, perché, quando
parliamo di mafia, non dobbiamo pensare alla mafia che spara, alla
mafia del boss. C'è un concetto giuridico che si è andato
estendendo di mafia che prende proprio le origini da fatti che sono
avvenuti in Valle d'Aosta, perché le prime sentenze all'interno
delle quali il fenomeno mafioso viene descritto diversamente da
come lo pensavamo risalgono proprio ai fatti del Casinò di
Saint-Vincent. C'è una famosa sentenza Chamonal in cui si dice che
anche le nuove organizzazioni disancorate dalla mafia tradizionale
tentano di introdurre metodi di intimidazione, di omertà e di
sudditanza psicologica per via dell'uso sistematico della violenza
fisica e morale in settori della vita economica, sintomatico è il
caso riguardante la gestione mafiosa di casa da gioco autorizzata,
quindi dobbiamo avere un concetto della mafia un po' più ampio. Per
vedere un fenomeno mafioso è sufficiente che ci siano tre persone
che fanno una micro-organizzazione, che, attraverso metodi di
intimidazione, di appropriazione di alcuni settori economici della
pubblica amministrazione, esercitano un certo tipo di azione.
Perché il collega Bertin chiede un Osservatorio e lo propone
svincolato dalla politica? Perché, senza dare la patente di mafioso
a nessuno, sappiamo bene che è nella politica che molte volte
fenomeni di clientelismo, che poi degenerano in corruzione e
concussione, nascono, si sviluppano e poi alla fine sappiamo come
finiscono le cose. Bisogna dare anche una garanzia ai cittadini che
un ambiente come quello politico, che potenzialmente ha
l'
humus
sul quale può crescere il fenomeno mafioso, non può
essere il controllore e il controllato allo stesso tempo, quindi
noi non possiamo controllare: ecco perché ci deve essere un organo
che è sganciato, indipendente.
Cosa farà la Commissione? La Commissione non ha compiti di
indagine, questo lo sappiamo. Quando si crea una Commissione, un
Osservatorio, il dubbio è sempre che si faccia qualcosa di inutile.
Cosa deve fare quest'Osservatorio? Deve fare quello che non ha
fatto la politica fino adesso, perché lo porteremo come Movimento
Cinque Stelle anche nei prossimi Consigli regionali, quando una
ditta ottiene 46 affidi senza gara nell'arco di sette-otto anni,
quando ci sono questioni come quella sollevata della Gecoval, anche
lì si tratta di affidi diretti di una ditta che poi è risultata
essere attenzionata per questioni mafiose, dobbiamo chiederci se è
la stessa politica che ha nominato quei dirigenti - perché poi c'è
un dirigente che ha fatto 37-38 affidi alla stessa ditta - che può
controllare veramente, può fare un monitoraggio e può dire: "dovete
cambiare strada"? Io penso di no, perché fino adesso non l'ha fatto
ed ecco l'esigenza di costituire un Osservatorio indipendente, con
dei professionisti che sappiano dare un indirizzo, poi la politica
deciderà se farlo o meno, ma nel momento in cui vengono violate le
normative di affido degli appalti, delle forniture, non vengono
fatte neanche delle gare, almeno con tre-quattro ditte, anche gare
informali...non chiediamo degli appalti europei per tutto, non
chiediamo l'appalto per una fornitura di 5 o 6 mila euro, ma quanto
meno che sia data la possibilità di partecipare a diverse ditte, in
caso contrario, effettivamente, per quanto ci riguarda, il fenomeno
mafioso è un fenomeno che è anche nella condotta
dell'amministrazione pubblica, dei funzionari e dei dirigenti
dell'amministrazione pubblica, ovviamente ci vuole un ente, un
osservatorio, una commissione, ci vogliono degli esperti che
possano suggerire come uscire da questa situazione: ecco perché la
proposta del collega è l'unica proposta accettabile. Far
controllare alla politica, ad una politica che poi attraverso anche
le partecipate - partiamo dagli antichi fatti del Casinò - ha
dimostrato di non essere in grado di controllare il fenomeno e
quanto meno qualche volta anche di essere invischiata nello stesso,
ecco, questa politica non può prendersi la briga di fare questo
controllo, perché non darebbe una garanzia sufficiente ai
cittadini: ecco perché la proposta di un qualcosa, di un organismo
indipendente è l'unica proposta che non sia semplicemente un
buttare il fumo negli occhi e di dire che siamo tutti contro la
mafia, questo è troppo facile, dimostriamolo nei fatti e sostenete
anche voi la proposta presentata dal collega Bertin.
Presidente -
La parola al Consigliere Chatrian.
Chatrian (ALPE) -
Grazie Presidente.
Ringrazio il collega Bertin che su questo tema non solo in
questa legislatura, nella passata legislatura ha affrontato con
tanta determinazione, ma anche competenza, cercando anche di
studiare gli effetti, le modifiche, le iniziative che sono state
fatte a livello territoriale, non solo statale, ma regionale nelle
altre regioni del Nord Italia: effetti devastanti, come sono stati
scritti nero su bianco e dichiarati questa mattina da Bertin, la
guardia, dal nostro punto di vista, deve essere tenuta
altissima.
Oggi invece discutiamo sullo strumento, come poter, se non
arginare, quanto meno tenere un'attenzione molto elevata. Sono
stati mesi di confronto, probabilmente in I Commissione da parte
del Presidente Farcoz e dalla maggioranza non c'era tutta questa
fretta di onorare l'impegno preso in quest'aula il 13 luglio 2013,
ma la nostra intenzione, come avete ben capito, è quella di trovare
lo strumento più adeguato possibile. Le due filosofie che oggi
discutiamo indubbiamente non vanno nella stessa direzione. Per chi
ci ascolta sia ben chiaro che le due proposte, quella della
maggioranza e quella che noi abbiamo cercato di fare con i colleghi
interessati dell'opposizione, o dell'ex opposizione, Presidente
Farcoz, andava in maniera precisa in una strada alternativa. Perché
dico questo? Perché il passaggio che fate all'interno della
modifica del Regolamento, non tanto nell'articolo 1 quanto
all'articolo 2, è molto chiaro: "la Commissione esercita le
funzioni di Osservatorio", cioè noi politici esercitiamo le
funzioni di Osservatorio permanente. La proposta che noi abbiamo
cercato di scrivere nero su bianco, di spiegare in Commissione, di
spiegare qui in aula da diverso tempo è che l'Osservatorio eserciti
le proprie funzioni in raccordo con la Commissione parlamentare
antimafia e gli organismi analoghi istituiti a livello regionale.
Sono due livelli completamente diversi: uno si avvale di un
Osservatorio in collaborazione con, l'altro invece è la Commissione
che fa l'Osservatorio.
La maggioranza ha già deciso, è inutile forse perdere altro
tempo, ma ci sembra che oggi non si giochi la partita fino in fondo
e non si voglia prendere il toro per le corna e decidere un
percorso dove la politica deve fare la politica e chi deve
occuparsi di questioni delicatissime deve avere anche altre
competenze, non deve essere un eletto, perché abbiamo dei ruoli
diversi, invece tocca a noi tenere altissima l'attenzione per
quanto riguarda comunque temi delicati da non sottovalutare, che
abbiamo visto anche in quest'ultimo periodo essere temi che toccano
purtroppo anche la nostra regione valdostana. Questo per qualche
elemento in più rispetto alla discussione che è già avvenuta
poc'anzi, ma soprattutto il prosieguo, per onorare il dibattito in
Consiglio regionale nel mese di luglio 2013.
Arriviamo lunghi e c'è più che il rammarico all'interno di
questa filosofia, perché non si è voluto staccare la spina,
distinguere il nostro ruolo rispetto a quello che invece deve avere
un ruolo completamente diverso. Mi ricordo molto bene il dibattito
in Commissione, il problema non era di natura economica di reperire
o meno i 10 mila euro, era sostanziale, era politico. Presidente
Farcoz, lei era un po' in difficoltà in Commissione, perché ad un
certo punto sembrava quasi che il problema fosse di natura
economica, ma non è di natura economica, ma
l'imprinting
che
questa maggioranza ha voluto dare all'Osservatorio è di tipo
diverso, è in antitesi e in alternativa alla proposta di legge che
il nostro gruppo ha fatto e che insieme ad altri gruppi abbiamo
comunque condiviso durante la discussione in I Commissione.
Grazie.
Presidente -
Grazie collega. La parola al collega
Borrello.
Borrello (SA) -
Grazie Presidente.
Il tema che stiamo trattando è sicuramente importante.
Ovviamente anche i toni, l'attenzione che c'è all'interno di questo
Consiglio ne dimostrano la valenza. È un tema che non deve essere
sottovalutato e, al di là delle indicazioni di voto sulle singole
iniziative che sono state portate all'interno dell'aula consiliare,
ricordo la proposta di legge del collega Bertin e le modifiche al
Regolamento del Consiglio, al di là delle indicazioni di voto, io
ritengo importante che il Consiglio regionale parli di questa
tematica, abbia quest'azione verso l'esterno di sensibilizzazione,
perché è una tematica, io direi anche un tumore che esiste a
livello della società moderna, soprattutto in un contesto
amministrativo e politico, ma è un tumore del quale non bisogna
aver paura, bisogna parlarne e affrontarlo. Questa è la premessa
per poter andare a definire questo mio piccolo contributo in merito
a quella che è stata l'azione all'interno della Commissione
consiliare. Io ritengo necessario sottolineare il fatto che non c'è
una divisione politica o delle singole persone sull'individuazione
di un percorso da definire per combattere questo tipo di tumore,
questo tipo di problematica: quella delle infiltrazioni mafiose. È
un ragionamento solo di come andare a codificare lo strumento per
andare a sensibilizzare il territorio rispetto a questa
problematica.
Io ringrazio veramente in maniera diretta il collega Bertin per
il lavoro e per la passione che ha posto nell'affrontare questa
tematica e anche per tutta la documentazione che ci ha prodotto.
Ricordo che l'obiettivo che noi vogliamo portare avanti era quello
di andare a monitorare e sensibilizzare, tenere alta l'attenzione
rispetto a questa tematica e riteniamo opportuno farlo all'interno
dell'attività della I Commissione consiliare: dico questo perché la
I Commissione consiliare è l'elemento più rappresentativo
all'interno delle istituzioni dell'organo consiliare regionale,
perché, così com'è emerso all'interno delle audizioni, all'interno
del lavoro svolto nelle commissioni, bisogna fare attenzione a non
creare delle sovrapposizioni fra gli enti e gli organismi che già
stanno affrontando queste tematiche. È emerso soprattutto
nell'audizione del Questore, il quale ha detto che esistono già
tutta una serie di organismi che stanno facendo un'attività di
controllo, di investigazione e di monitoraggio delle problematiche
legate alle infiltrazioni di stampo mafioso. Da qui la necessità da
parte della politica di non sottrarsi alla responsabilità di
accendere un faro rispetto a queste tematiche, ma di restare nel
proprio ruolo, che è un ruolo, secondo me, nobile, legato alla
sensibilizzazione e a tenere alta l'attenzione rispetto ad una
problematica reale all'interno della società civile moderna. È per
questo che, come anticipato dal collega Farcoz, noi esprimeremo un
voto di astensione rispetto all'iniziativa proposta dal collega
Bertin e appoggeremo la proposta della modifica al Regolamento per
andare a definire in seno alla I Commissione quella che è la
sensibilità delle attività legate all'Osservatorio sulle
infiltrazioni di tipo mafioso.
Presidente -
La parola al Consigliere Guichardaz.
Guichardaz (PD-SIN.VDA) -
Grazie Presidente.
Il testo di legge recepisce sicuramente l'esigenza di monitorare
il fenomeno della proliferazione delle associazioni criminali di
tipo mafioso. Non possiamo negare, ce lo siamo detti in
Commissione, che allo stato delle nostre conoscenze anche in Valle
d'Aosta il fenomeno esiste, anche se, come detto più volte in
audizione, il fenomeno è conosciuto, lo diceva in maniera molto
chiara il Questore, e monitorato dalle forze dell'ordine, dalla
magistratura, da tutti gli organi che sono deputati
istituzionalmente a fare questo tipo di intervento.
È interesse del nostro gruppo mantenere alta l'attenzione anche
da parte della politica sull'evolversi di questo fenomeno e anche
sulla presenza in Valle d'Aosta di questo fenomeno. Crediamo però
che lo strumento previsto nella proposta di legge di cui discutiamo
non sia del tutto consono, non sia pienamente efficace. La nomina
da parte del Consiglio di tre membri dell'Osservatorio, la
definizione di un regolamento per il funzionamento
dell'Osservatorio da parte sempre del Consiglio, della Presidenza
del Consiglio, l'aleatorietà dei suoi compiti e dei rapporti con le
Commissioni antimafia, con gli organismi deputati, con la
magistratura, con le forze dell'ordine, con tutti coloro che sono
deputati al controllo e alle indagini sull'argomento
dell'infiltrazione mafiosa rendono sostanzialmente inefficace o
quanto meno, a nostro parere, poco chiara l'operatività di
quest'Osservatorio, essendo un organismo con poteri di
monitoraggio, di cambio di informazioni, di cui non è dato
conoscere i limiti operativi, che sicuramente non possono essere
definiti con legge regionale, visto che le Commissioni e le
istituzioni con le quali si dovrebbe mettere a confronto e
interloquire hanno piena autonomia operativa, poteri conferiti
attraverso leggi nazionali, anche poteri di polizia giudiziaria,
autorità giudiziaria. Si cita la Commissione antimafia, possiamo
anche citare la Commissione regionale, per esempio, della Sicilia
che hanno potere di indagini, che sono i poteri e le limitazioni
proprie dell'autorità giudiziaria. L'indipendenza reclamata dal
testo di legge della proposta è però deputata al Consiglio nella
scelta delle modalità operative, è deputata al Consiglio nella
scelta dei componenti e ciò rende sostanzialmente e
paradossalmente, per quello che ci riguarda, per la valutazione che
abbiamo fatto, l'idea di una non indipendenza di
quest'Osservatorio. Crediamo invece che, senza sottovalutare il
fenomeno e l'utilità di una costante attenzione di un monitoraggio
della situazione che, come abbiamo detto, tocca purtroppo anche la
nostra regione, sia direttamente la Commissione consiliare a
doversene occupare per le motivazioni che sono state esposte dal
collega Farcoz, ma anche con le dovute differenze e prese di
posizione dal collega Viérin. La I Commissione, che è composta,
come peraltro le Commissioni parlamentari, da rappresentanze della
minoranza e della maggioranza, quindi è rappresentata all'interno
delle istituzioni, poi la Commissione parlamentare ha dei poteri
che sono propri delle commissioni di inchiesta e delle commissioni
d'indagine, che ha la possibilità di invitare la I Commissione,
perché noi pensiamo ad uno strumento che si occupi di monitorare il
fenomeno, ma non possiamo costringere le forze dell'ordine, la
magistratura, le associazioni, i portatori di interesse a dare
delle informazioni. La politica può invitare, proprio nel rispetto
anche delle singole autonomie, quindi una Commissione che può
invitare, che ha anche l'autorevolezza di invitare soggetti
istituzionali e anche di altra estrazione: io penso, per esempio,
ai sindacati. È stato indicato che l'indipendenza di questi
soggetti, di questi saggi, di queste persone dovrebbe esulare, per
esempio, dal mondo dell'associazionismo. Io ho fatto per 15 anni il
sindacalista e devo dire che l'impegno, per esempio, delle
categorie degli edili all'interno del sindacato, che hanno
addirittura costituito degli osservatori interni, dei dipartimenti
interni sullo studio del fenomeno mafioso specificamente in quel
settore è un impegno altissimo, non so se ciò compromette
l'indipendenza, per esempio, di questi soggetti.
Dicevo che la I Commissione - ed è il motivo per cui noi abbiamo
votato convintamente l'assunzione da parte della I Commissione dei
compiti di osservatorio rispetto al fenomeno - è quella istituzione
peraltro ufficiale, istituzione politica che ha la possibilità e
l'autorevolezza anche di monitorare, di chiedere informazioni e di
porsi anche con gli interlocutori nel modo più corretto anche per
una questione proprio di livelli istituzionali.
La politica, a nostro parere, si deve assumere la responsabilità
di operare in questa direzione senza delegare, per quanto ci
riguarda, noi abbiamo fatto una valutazione, siamo convinti anche
delle motivazioni esposte in questa legge, però deve procedere in
questa direzione senza delegare, in modo per noi un po' ambiguo e
non troppo chiaro, funzioni a saggi, che non si capisce se siano
indipendenti o dei portatori di interesse. Peraltro, quando noi
parliamo di categorie, i cosiddetti "indipendenti" o gli
indipendenti che reclamano la propria indipendenza sono
indipendenti proprio perché reclamano un'indipendenza dalla
politica. C'è un po' un paradosso nell'individuare all'interno
della legge il potere di individuare dei cosiddetti "indipendenti"
quando gli indipendenti sono proprio quelli che spesso - vediamo le
associazioni, per esempio, l'Associazione Libera
in primis
-
reclamano la totale indipendenza e il totale distacco rispetto alle
istituzioni politiche.
Collega Bertin, peraltro non possiamo deputare funzioni a terzi,
funzioni delicate di monitoraggio e di verifica senza poter
prevedere delle franchigie, delle immunità, dei poteri, perché la
legge non ci permette di individuare dei poteri in maniera tale che
possa essere assicurata la piena operatività, ma anche dei limiti,
delle osservanze. È noto a tutti che informazioni a volte riservate
possono, o devono non essere diffuse magari anche per impedire che
queste possano essere anticipate e utilizzate, parliamo di segreti
d'ufficio. Io ho letto gli atti della Commissione speciale e devo
dire che molte informazioni, se non trattate correttamente, se
pubblicate
tout court
, potrebbero essere anche impeditive
rispetto a dei processi di indagine.
Chi stabilisce i criteri di riservatezza? I criteri di
riservatezza, il segreto d'ufficio è stabilito, per esempio, per
noi Consiglieri all'interno del Regolamento del funzionamento del
Consiglio, laddove si parla di Commissioni d'indagine, laddove si
parla di istituire degli organismi interni. Chi può invece
individuare per i soggetti che noi incarichiamo, questi
indipendenti che noi nominiamo, quali sono i limiti, che peraltro
non sono limiti solo ed esclusivamente all'attività, ma sono limiti
che potrebbero esporre queste persone anche a delle responsabilità
che francamente io non mi sento di conferire a persone, anche se
queste ultime magari possono accettare in piena consapevolezza.
Collega, anche l'individuare l'obbligo di relazionare, di
pubblicare sul sito ogni anno o di pubblicare
una tantum
per
esempio delle relazioni, chi verifica la congruità delle
informazioni pubblicate sul sito istituzionale del Consiglio? Io
non me la sentirei di fare questo tipo di valutazione, non so
nemmeno se gli uffici legali potrebbero farlo. E nel caso si
facessero delle valutazioni, per esempio, che possano in qualche
maniera comportare delle limitazioni a ciò che può essere
pubblicato, chi si prende l'onere di imporre queste limitazioni o
di apporre delle censure, per esempio, a delle relazioni di un
organismo cosiddetto "indipendente" senza essere accusato magari di
voler occultare o di voler reprimere delle comunicazioni o delle
informazioni? Che per alcuni possono essere pertinenti e per altri,
per valutazioni non di carattere politico che io non voglio fare,
ma delle valutazioni anche di carattere tecnico.
Noi quindi come gruppo all'interno della Commissione abbiamo
fatto anche delle valutazioni - e il mio contributo oggi vuole
andare in questa direzione - più che politiche tecniche, cioè delle
valutazioni rispetto all'utilità e alla congruità di uno strumento
come quello che è stato proposto all'interno di questa legge. Noi
pensiamo che il fatto di assorbire, quindi di ampliare i poteri
della I Commissione e di mettere
à la une
il tema del
fenomeno mafioso e dell'infiltrazione mafiosa sia un segnale
importante che va nella direzione di non sottovalutare il fenomeno
stesso, di non nascondere la testa sotto la terra come se il
fenomeno non esistesse. Il Questore è stato molto chiaro, è stato
molto esplicito nel raccontarci cosa sta avvenendo e in quali
situazioni. Pensiamo quindi che lo strumento che abbiamo
convintamente votato, la variazione e l'integrazione dei compiti
della I Commissione sia lo strumento adatto e sia conseguente ad
una presa di responsabilità della politica.
Io non penso - e qui concludo - che invece la politica rinunci o
cerchi di limitare l'operatività. Le associazioni, coloro che si
impegnano quotidianamente nel monitorare il fenomeno e nel
denunciare certi pericoli non credo abbiano bisogno di un
Osservatorio per poter denunciare questo fenomeno, ma forse hanno
bisogno di porsi in collaborazione. Penso che la I Commissione
abbia come interesse primario quello di creare una collaborazione
su più livelli, con il rispetto delle varie responsabilità e dei
ruoli, con tutti coloro che sono portatori di saperi in questa
materia, in questo tema che è estremamente delicato.
Presidente -
Grazie collega. Siamo sempre in discussione
generale. La parola al Presidente della Regione.
Rollandin (UV) -
Ho riletto la relazione, non avendo
potuto ascoltare l'intervento del collega Bertin, l'intervento che
è stato fatto per la presentazione della proposta di modifica del
Regolamento e ho ascoltato con attenzione gli interventi dei
colleghi. Se credo ci sia una disponibilità forte da parte di tutti
di fare in modo che ci sia la giusta attenzione al fenomeno, che è
stato ricordato essere sicuramente preoccupante a tutti i livelli,
credo di poter dire che le due proposte non stanno a graduare
l'interesse e la volontà di inserirsi in questo fenomeno in modo
tale che ci sia la capacità e la possibilità di reagire. Credo che
il problema sia a monte.
I veri interventi per limitare le azioni che in qualche modo si
raccordino al fenomeno chiamato mafioso sono quelli che si stanno
mettendo in atto per far sì che ci sia nell'amministrazione
pubblica soprattutto - perché parliamo di questo in particolare - e
nei settori che sono comunque collegati o collegabili alla parte
pubblica quella trasparenza e quell'efficacia nei provvedimenti,
rispettosi delle norme che in qualche modo eliminino i rischi di
entrare in collisione, che non sono legati alla trasparenza e alla
possibilità di seguire le regole che sempre di più si affinano e
sono in corso di affinamento a tutti i livelli. Non dimentichiamo
che quello che sta per succedere anche a livello di partecipate, a
livello di organizzazione, a livello di Comuni, a livello di quello
che è in particolare il problema - qualcuno lo aveva richiamato -
degli appalti, di quelli che sono i sistemi di affidamento dei
lavori...è alla base di un'attenzione specifica e particolare e
credo sia il vero problema, perché se questo funziona, se non è
permeabile questo terreno, che è la base su cui si costruiscono una
serie di problematiche...Credo che il punto essenziale sia quello
di prevenire. Il fatto successivo, il fatto dell'Osservatorio che
deve in qualche modo tenere in considerazione cosa succede è un
dato a posteriori, mentre il problema vero è quello di attivare
questi meccanismi propedeutici e operativi per evitare il fenomeno.
Ora, questa è l'azione di tutti i giorni.
Il discorso dell'Osservatorio, quindi di fare in modo che la
Commissione competente...che poi non è che perché ci sono i
politici automaticamente la Commissione non è credibile. In tutti
gli Stati, dappertutto, ci sono commissioni costituite da eletti,
che poi hanno competenze ai vari livelli, ma gli eletti fanno parte
e hanno degli incarichi specifici. Perché se diciamo che, siccome
sei eletto, non sei credibile, allora credo che la cronaca di
questi giorni ce lo dica, attenzione a questo, perché se caliamo il
livello e diciamo che di qualsiasi cosa, siccome se ne occupa il
politico, non può più essere credibile. Con tutte le eccezioni e
con tutto quello che succede, non vogliamo mica dire che non ci
siano anomalie o altro, però il problema vero è questo. Non è il
problema dell'Osservatorio o della legge che mi dice di mettere tre
esperti, non è mettendo tre esperti che io risolvo il problema. Il
problema vero devo risolverlo a monte, perché altrimenti
l'Osservatorio non risolve un bel niente. L'Osservatorio mi
permette solo di dire se c'è o meno o come aumenta, ma purtroppo
questo è il
post
. Il problema vero - e credo che in
quest'aula ci siano state delle discussioni forti - è quello di
dire come possiamo evitare questo fenomeno, come possiamo fare in
modo che non ci siano queste infiltrazioni.
Io non voglio spendere altre parole su quello che è stato,
qualcuno ha voluto richiamare i problemi del Casinò. Per fortuna,
sul discorso del delitto Caccia si è fatta un po' di chiarezza,
perché anche lì si sono dette e scritte tante cose, poi, per
fortuna, la verità è venuta fuori in un modo, che credo abbia
leggermente spostato il mirino, perché sicuramente il Casinò è
permeabile, però se sono rispettate le regole anche lì, è chiaro
che non è che si può andare oltre. Facciamo quindi attenzione a non
confondere quella che è l'azione di una Commissione o di un
Osservatorio, perché qui diciamo che la Commissione ha anche il
compito di fare l'Osservatorio, quindi ha tutte le possibilità di
fare quello che ritiene. Sembra quasi che se qualcuno è solo per la
Commissione estesa all'Osservatorio, sia meno attento al fenomeno,
è esattamente l'opposto, perché la valutazione di base è sul lavoro
e sul quotidiano, sugli strumenti che vengono messi in piedi per, è
lì il vero punto e lo snodo. Se noi riusciremo ad avere quella
capacità amministrativa a tutti i livelli, credo che sarà
sicuramente molto più difficile avere dei fenomeni che non siano in
regola con le capacità che noi conosciamo, e quindi per evitare i
fenomeni delle infiltrazioni possibili.
Sotto quest'aspetto io non voglio andare oltre su alcune
sottolineature che i colleghi hanno già fatto molto egregiamente.
Credo che ci sia la giusta attenzione e anche la giusta tensione
per evitare che questi fenomeni vadano ad inserirsi in un tessuto
come il nostro, particolarmente delicato, particolarmente fragile,
e sicuramente per quello dobbiamo essere in grado di lavorare nel
modo più prudente possibile. Al di là di questo, però, io credo che
la Commissione che ha anche questi compiti, che ha la possibilità
di intervenire nel senso di capire, di farsi portavoce di alcuni
elementi, credo sia sufficiente a garantire l'impegno, che ritengo
corale, mi permetto di dire di tutte le forze politiche, per far sì
che si possa dare un contributo ed evitare i fenomeni di cui
abbiamo parlato. Grazie.
Presidente -
La parola al Consigliere Bertin.
Bertin (ALPE) -
Grazie Presidente.
Ho ascoltato i vari interventi e mi sembra che molti abbiano
sbagliato l'obiettivo. Questo doveva essere uno strumento da
fornire all'istituzione e alla politica e per questo non poteva che
essere affidato a delle persone esterne. L'abbiamo verificato con
la Commissione speciale dell'altra legislatura, che non ha avuto
gli strumenti per capire questo fenomeno, perché questo è un
fenomeno estremamente complesso che noi che facciamo politica non
siamo in grado di capire nei dettagli, tant'è che, come sappiamo,
tutte le commissioni antimafia, le altre commissioni hanno dei
collaboratori esperti in queste materie, perché la politica, oltre
ad avere in certi casi anche dei problemi di conflitti di
interessi, non ha la capacità di analizzare certi fenomeni. Noi
abbiamo le competenze generali, quest'Osservatorio, per come
l'abbiamo delineato deve essere un supporto all'attività
istituzionale e politica, deve raccogliere la documentazione e
interpretarla, supportando la nostra azione amministrativa e
legislativa: questa avrebbe dovuto essere la funzione principale
dell'Osservatorio. Non si sostituisce alle indagini degli altri
organi, non ha lo stesso carattere di nessun altro ente già
presente, si pone su un altro piano.
Trasformare la I Commissione in Osservatorio è inutile, stiamo
compiendo un'operazione inutile. Affidare la competenza su questa
materia alla I Commissione è un fatto che prende atto della realtà,
nel senso che fino ad ora queste problematiche non erano attribuite
ad una Commissione specifica, pertanto già il fatto di attribuire
in termini generali la competenza su quest'argomento alla I
Commissione è condivisibile. Per quello che riguarda
l'Osservatorio, trasformare la I Commissione in un Osservatorio è
un'operazione inutile, oltre che un tentativo maldestro di
rispondere alla mozione approvata da questo Consiglio due anni e
mezzo fa. Due anni e mezzo di tempo perso, perché a questo punto è
stato tempo perso, per poi rispondere con un
escamotage
che
non serve a nulla e proprio il passare di questi due anni e mezzo
evidenzia il fatto che la politica non è particolarmente attenta e
sensibile alla gravità della situazione.
Il collega Guichardaz si è inoltrato in questioni tecniche, ma,
secondo me, anche in questo caso è un po' andato fuori dal
seminato. Le questioni sollevate hanno poco a che fare con
l'Osservatorio, anche qui non si vuole capire cos'è, non è un
organo di investigazione, ma è altro. Non abbiamo questo potere, né
l'Osservatorio ce l'ha, peraltro altre Regioni hanno fatto
interventi simili nominando degli esperti che possono dare un
supporto per decidere, a meno che uno non sia un esperto in tutto,
anche sulla mafia, ma diventa un po' ridicolo, secondo me,
affrontare la questione in questo modo.
La proposta di legge era chiara, aveva un obiettivo preciso:
fornire un ulteriore strumento per contrastare l'espandersi di
questi fenomeni. Non basta un Osservatorio, ce ne vogliono tanti
altri, ma questo poteva e doveva essere uno strumento da mettere in
campo rapidamente due anni e mezzo fa, non in ritardo e senza
rispondere alle necessità che la situazione impone. Rischiamo di
essere ricordati come il Consiglio che non ha avuto la capacità di
intervenire nel momento in cui dovevamo intervenire. Forse siamo
ancora in tempo a contrastare questo fenomeno, non so se tra dieci
anni lo saremo, sappiamo la deriva che può assumere una situazione
del genere e la particolarità della 'ndrangheta che è in continuo
radicamento sul nostro territorio, come nel Nord Italia. La nostra
regione non ha gli anticorpi per fermare questo fenomeno, dobbiamo
costruirli e l'Osservatorio è uno strumento importante, piccolo,
efficace ma importante. Voler invece non realizzare
quest'Osservatorio, rispondendo in modo sbagliato a questa
necessità è una responsabilità che vi prendete, è una
responsabilità grave, per il resto risponderò in seguito.
Grazie.
Presidente -
La parola al collega Ferrero per
dichiarazione di voto.
Ferrero (M5S) -
Grazie Presidente.
Com'era prevedibile, si è cercato di buttare fumo negli occhi,
l'Osservatorio non è uno strumento di indagine, continuate a far
finta di non capirlo, deve monitorare, che vuol dire guardare e
deve elaborare delle proposte, che deve portare poi a chi di
dovere, ma, per carità, si può continuare all'infinito a fare
questo giochetto.
La mafia, il metodo mafioso - deve essere chiaro - è all'interno
di alcuni settori dell'Amministrazione regionale, è all'interno di
alcune partecipate regionali e deve essere combattuto. Quando sento
il Presidente Rollandin - che non c'è ma poco importa - che dà
lezioni di trasparenza, quando, per ottenere un verbale del
Consiglio d'amministrazione del Forte di Bard in cui lui è
Presidente, abbiamo dovuto fare un ricorso al TAR che abbiamo
vinto...è con quella trasparenza che voi volete combattere i
sospetti che ci sono sull'andazzo che c'è in alcune società
partecipate? È quella la trasparenza? Perché dare lezione di
trasparenza qui...io penso che i Signori di questa maggioranza
siano gli ultimi che possano parlare, ivi compreso anche il
Presidente del Consiglio, perché poi alla fine nessun intervento è
stato fatto per garantire questa trasparenza, il fatto di non
garantire la trasparenza non vuol dire essere mafiosi, per carità,
però quando si propongono degli strumenti e li si sventolano in
aula, bisognerebbe essere coerenti e garantire poi queste cose a
tutti, perché se si ha paura di dare una fattura della CVA o una
fattura del Casinò e poi qui si viene a dire di fare tutto tra di
noi, basta! Non dobbiamo fare più tutto tra di noi, ci deve essere
qualcuno dall'esterno, perché la trasparenza qui non esiste e voi
non siete in grado di garantirla.
Il Presidente parlava di prevenzione, che bisogna fare la
prevenzione, non si capisce chi deve fare la prevenzione, ma come
si fa la prevenzione? La prevenzione si fa intanto conoscendo i
fenomeni, avendo i dati a disposizione e non devono essere i dati
sui sequestri di droga in Valle d'Aosta, su quante persone sono
state impallinate. Attenzione, torniamo sul fenomeno mafioso visto
dal punto di vista politico-amministrativo: è lì che non si è mai
intervenuto, è lì che si è fatto finta di niente. La politica non
avrebbe la dignità, dato che si affida alla Commissione, di
effettuare un lavoro egregio. Senza fare "le nom et le cognom", ci
sono stati dei fatti in questi recenti anni gravi che hanno messo
in dubbio, non ci sono ancora sentenze definitive, ci sono ancora
appelli, ma hanno messo in dubbio che la politica sia in grado di
dare la garanzia in ordine ad una trasparenza assoluta, in ordine
ad una non connivenza, quindi ecco la necessità di avere un ente
indipendente.
"Dove li andiamo a trovare...ma se è lo stesso Consiglio che li
nomina, si rischia di...", ma allora se partiamo da questo
principio, qualsiasi organo che viene nominato dal Consiglio
regionale non andrebbe bene perché ci potrebbe essere un interesse.
Se dobbiamo andare a girare sulle formalità e sui formalismi, per
carità, andate avanti. Qui si voleva intraprendere un'altra strada,
una strada diversa, una strada veramente della trasparenza. Una
trasparenza che non garantite neanche per una fattura, quindi
figuriamoci per un ente che potrebbe funzionare in maniera idonea
per stanare anche all'interno del Palazzo alcuni fenomeni.
Presidente -
Grazie. La parola al Consigliere Chatrian
per dichiarazione di voto.
Chatrian (ALPE) -
Grazie Presidente.
Quando si affrontano dei temi delicati, bisogna sempre soppesare
indubbiamente i vocaboli, le parole, ma cercando di essere
schietti, diretti, franchi, dire dove si vuole andare. Stiamo
parlando di strumenti, quali obiettivi vorremmo raggiungere.
Abbiamo quindi ascoltato con una particolare attenzione
l'intervento che ha fatto il Presidente, che con la sua abilità ha
spostato la discussione sulle premesse - giustamente, Presidente
Rollandin, ci mancherebbe, è una considerazione che faccio -
dicendo che dobbiamo inserire gli anticorpi, dobbiamo fare
prevenzione, dobbiamo muovere la classifica a monte, come non
essere d'accordo, Presidente Rollandin! Siamo completamente
d'accordo con il suo intervento, poi però dobbiamo scendere ad un
livello e dire che abbiamo tutti noi eletti la responsabilità,
perché abbiamo noi la responsabilità di inserire gli anticorpi.
Lasciamo da parte un secondo lo strumento, tocca a noi mettere in
campo quella trasparenza di cui parlavamo ieri sulle assunzioni,
sulle pari condizioni e pari opportunità. Noi cerchiamo di fare la
nostra parte, di stimolare, di modificare, speriamo di portare in
quest'aula fra poche settimane quell'atto che stiamo cercando di
cucire, quello è un discorso politico.
"L'eletto non è credibile", noi non siamo d'accordo. Noi siamo
credibili, ma la politica è credibile nel momento in cui fa degli
atti che vanno in una certa direzione. Ho ascoltato anche il
collega Guichardaz, che ha motivato la posizione del suo gruppo
come la motivazione del Presidente Rollandin che noi rispettiamo,
ma prendiamo le distanze, perché non possiamo essere d'accordo. Se
dobbiamo rivedere le regole per gli anticorpi, se dobbiamo rivedere
gli appalti per le partecipate, se dobbiamo rivedere la casa di
vetro per le partecipate, dove ancora c'è un po' di trippa, tutto
vero, e, secondo me, dobbiamo fare meglio, noi possiamo proporre,
ma se non c'è l'avallo della maggioranza, non modifichiamo le
regole, possiamo continuare a dire di fare i paladini, ma di che
cosa? Paladini nel momento in cui scriviamo una nuova legge e
modifichiamo queste cose, però queste criticità ci sono, esistono,
sia nelle cose piccole che nelle cose grandi.
Quello che noi oggi abbiamo cercato di portare a conoscenza e
soprattutto proporre in quest'aula è che ci sono due filosofie. Non
banalizziamo però la cosa, perché giustamente lei ha detto che
dobbiamo muovere la classifica sugli anticorpi a monte, sulla
prevenzione, tutto vero, però lo strumento, quello di cui si sta
discutendo, la proposta che noi abbiamo fatto non l'abbiamo buttata
alla carlona così sul tavolo come se fossero due cose simili, non
sono simili, perché una incarica la Commissione, l'altra non la
incarica, perché io non ho le competenze per verificare certi
effetti, non li abbiamo come gruppo. Magari voi come maggioranza
avete tutta una serie di competenze che noi non abbiamo, però le
filosofie sono in alternativa, perciò dico che rispettiamo la
vostra scelta, ma che prendiamo comunque le distanze relativamente
alla scelta che mettete in campo, in base alla quale sarà la
Commissione che esercita le funzioni di Osservatorio. Questa è la
sintesi dal punto di vista politico. Presidente, lei non sarà
d'accordo, ma noi la respingiamo perché la Commissione non può
esercitare le funzioni di Osservatorio sulla criminalità
organizzata, perché non abbiamo le competenze, non abbiamo i
numeri, non abbiamo quella capacità, secondo noi...
(interruzione dell'Assessore Perron, fuori microfono)
...noi non le abbiamo ed è per quello che abbiamo cercato di
presentare uno strumento, perché altrimenti è solo fuffa, è solo
aria fritta, che vada nella direzione alternativa: questo è lo
strumento.
Sul resto poi approfondiremo e ci confronteremo nel momento in
cui toccherà anche a noi e ci prenderemo tutte le responsabilità
per quanto ci concerne: modificare, prevenire con anticorpi,
inserire e rivedere le regole, però non prendiamoci in giro, se è
possibile perché - questa è la nostra opinione - le due proposte di
oggi sono in antitesi e noi non siamo tra quelli secondo i quali
l'eletto non è credibile, il ruolo dell'eletto è un altro.
L'Assessore Perron non sarà d'accordo, se vuole intervenire, prenda
la parola, dica perché lei è d'accordo su questo provvedimento
oppure no. Mi sembra che abbiamo la possibilità di parlare
all'interno di quest'aula e di affrontare serenamente dei dossier
delicati, per cui ci rammarichiamo che non ci sia stata da parte
della maggioranza la volontà di trovare un percorso che fosse
adeguato a queste criticità. Grazie.
Presidente -
La parola al Consigliere Cognetta.
Cognetta (M5S) -
Grazie Presidente.
Vorrei dire anch'io due parole rispetto a questa discussione
sull'Osservatorio, perché mi sembra che non sia ancora chiaro a
tutti qual è il nocciolo della questione che stiamo cercando di
portare avanti io, il collega Ferrero e i colleghi di ALPE.
Il vero problema, secondo me, è chi controlla i controllori. Noi
qui stiamo cercando di esprimere un concetto importante, che se
incardiniamo questa cosa sulla I Commissione, ancora una volta
facciamo quello che viene normalmente fatto in questa Regione, cioè
ci diamo entrambi i ruoli, è questo non funziona, Presidente,
collega Guichardaz. Non è possibile che noi stessi ci guardiamo le
nostre cose, non funziona più così, non ha mai funzionato.
Direi una cosa ancora più importante: è una questione ormai che
è evidente fuori di qui, una volta c'erano più soldi e non era un
grosso problema, ma adesso invece è evidente tutte le volte che si
crea una stortura nella gestione di una commessa, di un appalto,
tutte le volte che non si capisce chiaramente perché si assume
l'uno anziché l'altro e così via. Anche su questo si è giocato un
po' sull'equivoco, sulla questione antimafia, perché, come ha
cercato di spiegare il mio collega, che forse non avete voluto
capire, mafia non vuol dire l'omino con la coppola e la lupara, non
esiste più, è una cosa talmente tanto lontana ormai nella storia
che non c'è: la mafia è anche un'associazione di tre persone: il
politico, l'imprenditore e il faccendiere, cosa che in Regione
Valle d'Aosta è talmente tanto diffusa che probabilmente basta che
giriamo appena fuori da quest'aula. Queste persone cosa fanno?
Queste tre persone si mettono d'accordo per gestire in maniera
assolutamente legale, perché poi questa è la cosa migliore che fa
la mafia: cerca sempre di gestire le cose in maniera assolutamente
legale, tutto quello che in realtà è illegale. I fenomeni che noi
cerchiamo di valutare, contrastare e osservare sono proprio questi
e sono fondamentali se vogliamo che la nostra società, la nostra
Regione progredisca verso un modello migliore per tutti, altrimenti
resteremo sempre legati alla questione delle amicizie.
Qualche collega ha anche evocato il fatto che nessuno è
impermeabile, che tutti sono avvicinabili, questo è vero, ma è come
si reagisce al contatto che fa la differenza sostanziale, perché
sono certo che se qualcuno di noi fosse in un posto di potere
decisionale, verrebbe contattato, verrebbe sollecitato, gli
verrebbero richieste delle cose, ma è altrettanto ovvio che se
reagisce con un diniego, la cosa cambia, se invece reagisce
cominciando a distribuire favori e prebende, la cosa è un po'
diversa. Dobbiamo chiarirci proprio sull'aspetto, forse se
l'avessimo chiamato Osservatorio sui comportamenti poco corretti
rispetto alla gestione della cosa pubblica, non si sarebbe nemmeno
cominciato a parlare, perché sarebbe stata una cosa talmente grossa
che guai a metterla in campo, anche il semplice fatto che ci
abbiamo messo due anni e mezzo per arrivare a questo punto, secondo
me, la dice lunga.
Secondo me, la proposta della maggioranza di incardinare questo
nella I Commissione serve solo a depotenziare questo strumento,
quindi è un'altra cosa di facciata che noi rappresentanti eletti
dal popolo, tutti, per l'ennesima volta diamo come dimostrazione
verso l'esterno di una figura miserrima. Abbiamo cercato di trovare
una soluzione che in realtà non lo è, è solo di facciata. È vero
che siamo stati tutti quanti eletti, però ci sono differenze enormi
tra gli eletti, si vedono nei comportamenti e nei voti: questo è
quello che si cerca di esprimere sostenendo la proposta di legge
dei colleghi di ALPE rispetto alla vostra. Purtroppo volete
continuare su questa strada, perché così voi pensate di lavarvi la
coscienza e di far vedere che fuori non si capisce che invece in
realtà è successo questo, ma in realtà è successo proprio
questo.
Presidente -
Grazie. La parola al Consigliere Bertin.
Bertin (ALPE) -
Grazie Presidente.
Intervengo per spiegare il voto che daremo fra poco. La prima
proposta: quella di attribuire la competenza su queste materie che
sinora non era prevista per nessuna commissione è una proposta di
buon senso che recepisce una cosa evidente, pertanto su questa
proposta di dare la competenza alla I Commissione su
quest'argomento voteremo e lì finisce perché attribuite la
competenza: questa è l'unica cosa che propone questo Regolamento,
il resto è una risposta di facciata. Il trasformare la Commissione
in un Osservatorio è soltanto un
escamotage
per dire di aver
fatto qualcosa che va nella direzione della mozione di due anni fa;
in realtà, non serve a niente, attribuire le competenze alla
Commissione di per sé, da questo punto di vista, è l'unica cosa che
si fa, il resto è un voler confondere le cose. Sul secondo articolo
di questa modifica del Regolamento - che prevede la trasformazione
tout court
della I Commissione in Osservatorio, che è
assolutamente inutile - pertanto voteremo contro, mentre nel suo
complesso ci asterremo sulla modifica del Regolamento.
Mi dispiace che questa proposta di legge non sia stata accolta.
Ci sono voluti due anni e mezzo per affrontare questa questione. In
Commissione abbiamo in più occasioni cercato di trovare un modo per
trovare un punto comune per affrontare la questione e risolverla.
Quello che abbiamo fatto dopo due anni e mezzo è stata soltanto una
perdita di tempo. La Regione non si dota di strumenti nuovi ed
efficaci per contrastare questo fenomeno, ma semplicemente fa finta
e niente di più, questo è un peccato, perché poteva essere il
completamento di un lavoro che si è svolto nel tempo e purtroppo
non si fa. Un Paese, una Regione, una città possono essere più o
meno ricche, ma se poi cedono di fronte alla criminalità
organizzata, al diffondersi di pratiche e rapporti illeciti, non
hanno futuro, indipendentemente dalla ricchezza, su questo bisogna
essere attenti. La legalità deve essere una priorità di questa
Regione, perché i rischi ci sono e sono elevati. Oggi purtroppo non
forniamo alla Regione il nuovo strumento di cui la Regione avrebbe
bisogno, ma ci limitiamo a fare un'operazione di immagine,
malamente tra l'altro, perché l'Osservatorio di fatto non è
istituito, peccato ognuno si prenderà le proprie responsabilità.
Grazie.
Presidente -
Grazie collega. Non vedo altre
richieste.
