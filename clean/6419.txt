Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 902 del 14 novembre 1984 - Resoconto
OGGETTO N. 902/VIII - RINVIO DELLA TRATTAZIONE DEL DISEGNO DI
LEGGE CONCERNENTE: "CONTRIBUTI A FAVORE DI ASSOCIAZIONI DI
CATEGORIA E DI VOLONTARIATO OPERANTI IN VALLE D'AOSTA".
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Tutti gli anni, come succede in altri
settori, venivano elargiti dei contributi alle diverse associazioni
di categoria che operano in Valle. Come è già stato fatto per
l'istruzione pubblica, anche in questo settore si pensa di fare una
legge per disciplinare questi contributi.
I punti del provvedimento da sottolineare sono due: il primo è
che il contributo non deve più essere dato secondo il parere di una
persona o della Giunta, ma deve essere regolamentato da una legge.
Il secondo è che questo rappresenta un vantaggio per le
associazioni di categoria che annualmente possono sapere, più o
meno, di quanto possono disporre con il contributo regionale.
Ci sono degli emendamenti, che illustrerò brevemente.
Da parte della Commissione Affari Generali, all'art. 1, dopo le
parole "Associazione valdostana paraplegici" si propone di
aggiungere "Lega italiana per la lotta contro i tumori"; inoltre,
come Assessorato, dietro richiesta della Consulta per gli
handicappati, si propone di inserire due emendamenti di cui il
primo all'art. 1, 2° comma, che dopo le parole "con deliberazione
della Giunta regionale" aggiunge le parole "sentita la Consulta
regionale per i problemi concernenti le persone handicappate";
questo qualora si dovessero inserire altre associazioni nella
legge.
Il secondo emendamento è relativo all'art. 2, e modifica il
punteggio da assegnare a chi ha le sedi, in quanto la Consulta
suggeriva di tenere maggiormente la distanza fra chi è proprietario
e chi è in locazione.
PRESIDENTE:
E' aperta la discussione sul disegno di legge
in oggetto.
Ha chiesto di parlare il Consigliere Baldassarre, ne ha
facoltà.
BALDASSARRE - (P.S.D.I.):
Solo per una questione tecnica
che vorrei porre all'Assessore. Al 1° emendamento proposto dalla
Commissione Affari Generali, di cui faccio parte, si legge "Lega
italiana per la lotta contro i tumori", e secondo me la dicitura
non è esatta. Dovrebbe essere "Associazione italiana per la ricerca
sul cancro".
Siccome in Valle d'Aosta c'è la sede di questa Associazione, la
si potrebbe inserire.
Se sono due associazioni collaterali, ne basta una, ma se sono
indipendenti, chiedo di inserire anche l'"Associazione italiana per
la ricerca sul cancro".
PRESIDENTE:
Consigliere Baldassarre, non so se vuole
formalizzare il suo emendamento, però debbo informarla che la legge
prevede questi tipi di contributi per le associazioni che hanno
sede nella Regione Valle d'Aosta. Mentre la "Lega italiana per la
lotta contro i tumori" ha la sede in Valle, l'altra associazione ha
una sede in Torino e si chiama "Associazione italiana per a ricerca
sul cancro - Regione Piemonte e Valle d'Aosta", cioè include anche
il territorio della Valle d'Aosta, alla quale fa pervenire alcune
notizie, senza però avere una sede da noi.
Ha chiesto di parlare il Vice Presidente Dolchi, ne ha
facoltà.
DOLCHI - (P.C.I.):
Vorrei annunciare un emendamento
aggiuntivo all'articolo l. Visto che qui si comprendono diverse
associazioni che coabitano con l'Associazione nazionale partigiani
d'Italia - ANPI - Comitato Valle d'Aosta, che hanno gli stessi
scopi per la loro attività associativa e per i loro interventi di
carattere assistenziale nei confronti di questa categoria, mi
permetto di proporre l'emendamento all'art. i che aggiunge,
nell'elencazione delle associazioni, "Associazione Nazionale
Partigiani d'Italia - ANPI - Comitato Valle d'Aosta, sede via De
Tillier, 15".
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Voglio sottolineare che nel provvedimento
si danno dei contributi a cui, almeno in passato, faceva un certo
tipo di assistenza tra gli iscritti o fra gli orfani delle loro
associazioni. Evidentemente a me non risultava che l'ANPI avesse
fatto anche questo tipo di assistenza. Pur non avendo la
documentazione, penso che l'inserimento dell'ANPI, se viene
formalizzato dal Consigliere Dolchi, lo possiamo accettare, però
raccomanderei, per il futuro, qualora ci fossero delle Associazioni
che vogliono essere inserite, che si presentino con un minimo di
documentazione che comprovi l'assistenza che prestano.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Esprimo dei grossi dubbi su questo
provvedimento legislativo e il mio voto sarà di astensione.
Dico solo che contributi a favore di associazioni di categoria e
di volontariato operanti in Valle mi sembrano una cosa abbastanza
strana, perché il volontariato, per definizione, è una prestazione
che si dà volontariamente, e se noi istituzionalizziamo i
contributi per queste associazioni vuol dire che non abbiamo ben
capito cos'è il volontariato.
Quello che mi turba di più è il discorso appena fatto
dall'Assessore, per cui ci sarà un proliferare tale di associazioni
che non riusciremo più a districarci, e sarà difficile andare a
valutare - se non adottando la tecnica del bilancino del
farmacista, cosa che in Amministrazione è sempre molto complicata -
come o perché delle Associazioni di categoria svolgono delle
funzioni che sono quelle per cui si ha diritto ad un
contributo.
Non metto in dubbio che ci siano associazioni che hanno finalità
altamente meritevoli, però questo discorso di ricorrere
continuamente all'ente pubblico perché questo eroghi dei contributi
mi sembra una forma legata più ad un concetto vecchio,
anacronistico, di assistenza e di beneficenza, che non a quello di
associazioni che, oltre ad avere degli scopi benemeriti devono, per
qualche verso, anche autogestirsi.
In caso contrario l'ente pubblico entra con un discorso
finanziario e con tutte le conseguenze che si hanno quando si deve
mantenere un atteggiamento di assoluta imparzialità nei confronti
delle associazioni, il che farà certamente nascere dei problemi per
l'Amministrazione regionale.
Si è fatto indubbiamente un passo avanti sulla base di alcune
proposte a livello nazionale, per il fatto che la Regione abbia
cercato di darsi una disciplina anziché lasciare alla
discrezionalità della Giunta, e questo è un fatto positivo, ma così
com'è strutturato questo disegno di legge darà adito al
malcontento.
Mi asterrò su questo provvedimento, proponendo di fare almeno
attenzione al testo della legge, perché associazioni di categoria
mi stanno bene, di volontariato no.
PRESIDENTE:
Ha chiesto di parlare il Vice Presidente
Dolchi, ne ha facoltà.
DOLCHI - (P.C.I.):
Colleghi Consiglieri, dall'esame
completo delle associazioni risulta, almeno per quanto concerne le
associazioni combattentistiche, che svolgono anche azione
assistenziale, che ve ne sono altre che non sono comprese, per cui
il mio emendamento sarebbe il frutto fortuito della presenza in
Consiglio regionale di un rappresentante di una associazione che
non è elencata, mentre altre che forse avrebbero la possibilità di
essere ammesse, non avendo un iscritto in Consiglio, si vedrebbero
escluse.
Pertanto, siccome il penultimo comma dello stesso articolo
prevede che altre associazioni da ammettere ai benefici previsti
dalla legge saranno individuate con deliberazione di Giunta, ritiro
l'emendamento, riservandomi con i rappresentanti delle altre
associazioni di avere un incontro con l'Assessore competente o il
Presidente della Giunta, per prospettare la situazione non solo
dell'ANPI, ma anche delle altre associazioni che si trovano nella
stessa condizione.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Seulement pour dire qu'il y
aura des difficultés pour faire un examen des différentes
associations, d'autant plus que pour le bénévolat il y a déjà une
loi spécifique. Ici il s'agissait de prévoir, comme quelqu'un l'a
souligné, le fait de pouvoir donner avec un certain critère des
contributions qui avaient été prévues.
M. Dolchi a soulevé un problème qui peut être examiné. Je
pensais qu'en Commission on avait eu le temps et même la
possibilité de l'examiner mais si, par hasard, on veut encore en
discuter, rien n'empêche de revoir ce problème avant de le porter à
l'attention du Conseil.
Nous sommes prêts à soupendre l'examen au lieu de faire ici une
discussion, car le projet de loi était finalisé à donner une
certaine indication de principe sur les contributions. S'il y
a la possibilité et si le Conseil croit que ce soit mieux de
le renvoyer encore en Commission ou de soulever le problème auprès
des différentes associations, nous sommes tout à fait disponibles,
pour ne pas pénaliser une association par rapport à d'autres.
PRESIDENTE:
C'è una proposta di rinvio della legge in
Commissione. Se il Consiglio è d'accordo, rinviamo il provvedimento
all'esame della IV^ Commissione Consiliare Permanente per una più
attenta valutazione del problema.
