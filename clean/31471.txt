Classificazione
TRASPORTI E VIABILITÀ
Trasporti



Oggetto del Consiglio n. 529 del 6 maggio 2009 - Resoconto
OGGETTO N. 529/XIII - Interpellanza: "Intendimenti in merito
all'incentivazione dell'uso della tratta ferroviaria quale
principale vettore di mobilità all'interno della regione".
Interpellanza
Premesso che:
- negli ultimi anni la Regione Valle d'Aosta ha stipulato
accordi di vario tipo con enti diversi, Regione Piemonte, Ministero
delle Infrastrutture, RFI, Ministero dell'Economia, al fine di
migliorare la qualità del servizio di trasporto ferroviario tra
Aosta e Chivasso, sia per quanto concerne gli aspetti
infrastrutturali, sia per quanto attiene ai servizi da offrire ai
viaggiatori;
- nell'accordo di programma quadro stipulato nel 2004 tra
Ministero dell'Economia e delle Finanze, Ministero delle
Infrastrutture e dei Trasporti, RAVA e RFI, tra gli altri
interventi, si programmava la realizzazione di centri di
interscambio modale in corrispondenza delle stazioni di Châtillon,
Verrès e Pont- Saint-Martin;
- riguardo quest'ultimo aspetto, l'allegato n. 1 del suddetto
accordo rilevava come non esistesse un'adeguata integrazione tra le
fermate ferroviarie e le autolinee, indispensabili per raggiungere
le varie località della nostra Regione, sia in ordine ad aspetti
informativi, sia in ordine agli spazi necessari alla sosta e alla
manovra dei pullman;
Preso atto che diversi cittadini si sono lamentati che,
nonostante le rassicurazioni date, non sono ancora presenti, tra le
altre manchevolezze, tabelloni abbastanza chiari in grado di
fornire ai viaggiatori orari e coincidenze tra treni e
autolinee;
i sottoscritti Consiglieri regionali
Interpellano
l'Assessore competente per sapere:
1) qual è la reale situazione nelle stazioni di Verrès,
Châtillon e Pont-Saint-Martin riguardo all'integrazione tra
trasporto ferroviario e autolinee in ordine a orari, coincidenze e
spazi per i mezzi;
2) quali sono al momento attuale i lavori in corso lungo la
tratta ferroviaria o direttamente legati alla ferrovia (stazioni,
passaggi a livello, parcheggi, aree verdi);
3) se è intendimento della Giunta incentivare l'uso della
tratta ferroviaria come principale vettore di mobilità all'interno
della Regione, opportunamente collegata con le autolinee, e non
solo come infrastruttura per il collegamento con le maggiori città
del Nord Ovest.
F.to: Zucchi - Tibaldi
Président
- La parole au Conseiller Zucchi.
Zucchi (PdL)
- Questa interpellanza ha come oggetto
l'argomento che più volte è stato trattato anche nel corso di tale
legislatura in quest'aula e ci dà la possibilità, partendo da un
fatto secondario, di dare un aggiornamento della situazione in
merito alla tratta ferroviaria Aosta/Torino, Aosta/Chivasso, con
particolare riferimento alle intenzioni del Governo regionale in
merito all'utilizzo di questa tratta per quanto attiene gli
spostamenti all'interno della nostra regione. Il fatto in sé da cui
scaturisce l'interpellanza è un fatto che riguarda quelle che sono
forse delle mancate applicazioni di accordi, che nel tempo si sono
susseguiti fra le parti in causa (la Regione, RFI e il Governo) in
merito ad un impegno che è stato sancito da determinati allegati
che fanno parte di accordi più complessi per una maggiore
razionalizzazione delle divulgazioni degli orari, dei collegamenti,
di tutte le possibilità di collegamenti con le valli laterali, che
sarebbero dovuto essere esposte nelle stazioni in una maniera ampia
e visibile. A seguito di determinate segnalazioni giunte da alcuni
cittadini sembrerebbe che questo impegno non sia stato assolto
nella sua interezza; diversi cittadini hanno sollevato la mancata
esistenza di questi pannelli che non ricordo se nella stazione di
Verrès o altre sono affissi nella tabaccheria di fronte, piuttosto
che nel bar di fronte, e che suscitano delle perplessità nei
confronti dei cittadini che utilizzano il mezzo ferroviario anche
per raggiungere le nostre valli laterali.
La prima domanda di questa interpellanza è volta a sapere se su
questo argomento nel frattempo sono state svolte delle attività di
sollecito o dei miglioramenti in questo senso, per capire se nelle
stazioni più importanti (ma io direi tutte) sono stati affissi i
tabelloni che riguardano i collegamenti con gli autobus che vanno
nei nostri centri principali di villeggiatura, in modo che questa
situazione di servizio venga al più presto riparata. L'occasione è
anche per sapere dall'Assessore quali sono i lavori in questo
momento in corso, con particolare riferimento alle stazioni
esistenti nella nostra tratta che potrebbero essere maggiormente
valorizzate e per capire lo stato dell'arte dell'intendimento del
Governo regionale in merito ad un maggiore utilizzo anche in chiave
turistica della tratta all'interno del nostro territorio.
Concludo riallacciandomi a quest'ultimo elemento che ho
descritto, esprimendo l'auspicio che vi sia da parte della Giunta
regionale un'azione volta a migliorare, al di là degli aspetti che
sono stati trattati in questo caso, relativi ai collegamenti
esterni che sono molto importanti (ne abbiamo parlato qui quando
abbiamo affrontato le difficoltà degli snodi legati alla lunetta di
Chivasso e le problematiche riferite ai collegamenti con Torino,
Milano e i grandi centri), i collegamenti all'interno della nostra
regione fruibili dai cittadini, dai villeggianti, dalle persone che
vengono nella nostra regione, affinché il mezzo ferroviario possa
essere visto anche in questa veste.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Non vorrei avere
mal interpretato la prima domanda posta dal collega Zucchi:
"qual è la reale situazione nelle stazioni di Verrès, Châtillon
e Pont-Saint-Martin riguardo all'integrazione tra trasporto
ferroviario e autolinee in ordine ad orari, coincidenze e spazi per
i mezzi"
, quindi nella risposta non mi sono concentrato
sull'aspetto espositivo e della comunicazione, perché era un
ragionamento... rispetto comunque al tema della comunicazione, sia
essa una comunicazione relativa all'esposizione degli orari, sia
essa verbale tramite gli amplificatori per tutte le eventuali
modifiche (ritardi, soppressioni), ho avuto più volte, ecco perché
lo dico in premessa, degli incontri con Trenitalia per sollecitare
questo tipo di attenzione, perché più di un utente ha lamentato una
carenza di informazione. Se quindi è vero che è possibile avere dei
disagi e dei disguidi nell'ambito dell'esercizio della tratta
ferroviaria, è sicuramente possibile dare un'informazione corretta
con un'attenzione nei confronti dell'utenza; quindi, rispetto a
questo, c'è stata una sollecitazione e c'è una condivisione
rispetto al problema. Lo sviluppo della risposta in realtà era
fatto proprio in un'altra direzione, ovvero, per quanto riguarda
gli orari e le coincidenze fra il trasporto ferroviario e il
trasporto pubblico locale su gomma, ho fatto predisporre sei
tabelle (di cui poi le darò copia) che evidenziano le coincidenze
esistenti e i relativi tempi di attesa con riferimento alle
principali linee automobiliste che servono le tre stazioni, in
particolare queste tabelle riguardano la stazione di Châtillon,
coincidenza fra treno e bus, dove ci sono le partenze per Breuil,
Saint-Vincent e Pontey, piuttosto che la stazione di Verrès dove
abbiamo i bus per Ayas, Montjovet e Hône e nell'altra tabella
abbiamo la stazione di Pont-Saint-Martin e le coincidenze con i bus
per Gressoney e Hône. Dall'analisi di queste tabelle si può
evincere che c'è un discreto livello di integrazione fra bus e
treno, con tempi di attesa variabili e tendenzialmente inferiori a
15-20 minuti, con coincidenze lievemente migliori verso la valle
del Lys e in generale con tempi di attesa più bassi nel passaggio
da treno a bus, piuttosto che viceversa. Non tutti i treni sono
caratterizzati da coincidenze con i bus, così come non tutti i bus
hanno una coincidenza con il treno. Le relative disomogeneità e
l'incompletezza delle coincidenze sono una conseguenza della
complessità del sistema di trasporto e delle molteplici variabili
in gioco. Vi sono diversi gestori, non tutti controllabili dalla
Regione, c'è una ferrovia caratterizzata da un unico binario, pochi
punti con possibilità di incrocio, e la necessità di adeguamento
con il traffico ferroviario gravitante sui nodi di Chivasso e
Torino, su cui un cadenzamento rigoroso dell'orario comporterebbe
un appiattimento verso l'alto dei tempi di percorrenza; c'è la
necessità di adeguare i bus anche ad utenti che non usano la
ferrovia, fra cui
in primis
gli studenti, non è pensabile
avere un numero illimitato di corse, che invece vanno studiate in
base alla domanda di trasporto. Quanto agli spazi per i bus nelle
stazioni di Verrès e Pont-Saint-Martin, grazie ai lavori di
realizzazione di un centro di interscambio modale in corrispondenza
della stazione, con i quali si è estesa l'area di manovra e di
sosta dei mezzi pubblici, oggi le autolinee raggiungono agevolmente
la stazione ed operano sulla stessa senza difficoltà. A Châtillon
un intervento analogo è in fase di realizzazione e a lavori
ultimati la stazione disporrà altresì di una pensilina dotata di
pannelli di informazione sugli orari. È opportuno osservare che gli
interventi per la realizzazione dei centri di interscambio sono
rivolti a tutti gli utenti intermodali, a quelli che utilizzano
l'auto o la bicicletta in aggiunta al treno. A proposito, abbiamo
fatto un paio di riunioni anche con il Comune di Aosta per creare
quelle situazioni nella stazione di Aosta, dove i vari utenti
possono ricoverare la bicicletta ed eventualmente, utilizzando la
ferrovia, transitare in Aosta con una bicicletta di quelle messe a
disposizione dal Comune o una bicicletta di proprietà, che possono
ricoverare in uno spazio assicurandola per eventuali furti. Abbiamo
avuto quindi un incontro con il
mobility manager
del Comune
di Aosta, con i rappresentanti degli utenti e abbiamo cercato di
fare un ragionamento. Rispetto a questo tema, abbiamo sollecitato
RFI nel creare nel sottopasso dove ci sono gli scalini delle
apposite corsie per portare la bici senza trasportarla di peso,
quindi degli scivoli dove transitare, ma sempre nella logica
dell'intermodalità. È opportuno osservare che gli interventi per la
realizzazione dei centri di interscambio sono rivolti a tutti gli
utenti, quindi a quelli che utilizzano l'auto o la bicicletta in
aggiunta al treno. I lavori sono finalizzati, oltre alla
realizzazione di spazi di manovra per i bus, a migliorare
attraverso una riqualificazione della stazione e delle aree
circostanti il
confort
e la fruibilità della stazione.
Quando la Regione acquisirà le necessarie competenze in materia di
trasporto ferroviario regionale, sarà possibile migliorare
ulteriormente sia le stazioni, sia gli orari e le coincidenze fra
bus e treno.
Seconda domanda:
"quali sono al momento attuale i lavori in
corso lungo la tratta ferroviaria o direttamente legati alla
ferrovia (stazioni, passaggi a livello, parcheggi, aree
verdi)"
, tutti i principali interventi su un'infrastruttura
ferroviaria di proprietà di RFI sono stati programmati e definiti
tramite APQ e cofinanziati fra Regione e Stato. I lavori
attualmente in corso di completamento lungo la tratta Aosta/Torino
sono quelli relativi alla realizzazione di centri di interscambio
modale in corrispondenza delle stazioni di Châtillon, Verrès, Hône
e Pont-Saint-Martin. Presso la stazione di Châtillon è prevista una
nuova pensilina per i bus e sarà ampliata la zona sosta in fronte
alla stazione. I lavori già in corso dovrebbero concludersi entro
il terzo trimestre 2009. Presso la stazione di Verrès è previsto il
rifacimento del piazzale antistante il deposito della stazione
ferroviaria, adibendolo ad uso parcheggio a raso e ad uso area
attestamento delle autolinee, i lavori sono pressoché conclusi.
Presso la stazione di Pont-Saint-Martin sono previsti: nuova
viabilità, nuovi parcheggi e spazi di fermata antistante la
stazione per gli automezzi pubblici; i lavori hanno raggiunto uno
stato di avanzamento di circa il 90% e dovrebbero essere
definitivamente completati a breve. Presso la stazione di Hône sono
previsti posteggi per bus navetta e mezzi privati, la
ristrutturazione della sala di attesa, un centro di
accoglienza/ostello con capienza di circa 25 posti letto, i lavori
già in corso dovrebbero concludersi nel 2011. Sulle stazioni di
Châtillon, Verrès, Pont-Saint-Martin inoltre il programma attuativo
regionale per l'utilizzo dei fondi FAS 2007-2013, ad oggi in attesa
di finanziamento da parte dello Stato, prevede ulteriori interventi
di completamento. Sono invece ultimati i lavori di soppressione di
11 passaggi a livello lungo la linea Aosta/Ivrea, uno in ognuno dei
comuni di Pont-Saint-Martin, Chambave, Fénis, Quart, due nei comuni
di Donnas e Nus, tre in comune di Saint-Vincent. Il fatto di
togliere i passaggi a livello toglie poi la possibilità di avere
dei ritardi, mentre sulla tratta piemontese questo tipo di attività
è ancora indietro, quindi molte volte il ritardo dei treni è dovuto
a degli inconvenienti nei passaggi a livello, dove, qualora il
meccanismo trovi delle difficoltà, c'è l'impossibilità del treno di
procedere. Oltre ai cantieri aperti, sono in corso varie attività
di progettazione: la cosiddetta "lunetta di Chivasso", una variante
fra Châtillon e Verrès, l'elettrificazione della linea,
l'adeguamento localizzato del binario.
Per quanto attiene la terza questione:
"se è intendimento
della Giunta incentivare l'uso della tratta ferroviaria come
principale vettore di mobilità all'interno della regione,
opportunamente collegata con le autolinee, e non solo come
infrastruttura per il collegamento con le maggiori città del nord
ovest"
, ad oggi esistono collegamenti di lunga percorrenza di
tipo automobilistico e di tipo ferroviario che percorrono il
fondovalle. Con il prossimo piano di bacino di traffico 2011-2020,
che sarà la sede dove andremo a concepire la nuova organizzazione e
che è in fase di predisposizione, si prevede di rafforzare il ruolo
della ferrovia nei collegamenti di fondovalle, attraverso le
stazioni principali e di potenziare quello del trasporto su gomma
per i collegamenti che si diramano dall'asse principale, ovvero per
le valli laterali e per le località minori. Con tale evoluzione si
potenzierebbe il ruolo della ferrovia, incentivandone l'uso sia per
la mobilità interna alla Regione, sia per i collegamenti
interregionali. Attualmente la Regione non è dotata di reali
competenze in materia di trasporto ferroviario, così che tali
indirizzi possono tradursi in azioni concrete solo sull'offerta
relativa alla gomma, mentre vanno condivisi quanto all'offerta
ferroviaria con le società del gruppo Ferrovie dello Stato, che
impostano l'orario e il numero di treni. Non solo, per quanto
attiene questo discorso, siamo ovviamente legati alla tratta
Ivrea/Torino, ossia tutta la tratta piemontese e già in altre
situazioni avevo rappresentato non un conflitto, ma una sorta di
obiettivi diversificati fra la Regione piemontese e la nostra
Regione, nel senso che nella prima non hanno soppresso i passaggi a
livello, hanno addirittura incrementato le fermate anziché
sopprimerle, per cui la nostra tratta, non avendo un'autonomia, è
in concorrenza con le esigenze dei due territori. Quello che stiamo
cercando di fare è trovare un punto di accordo con la Regione
Piemonte per meglio andare a definire. Dal punto di vista degli
utenti, in Valle d'Aosta c'è una petizione delle comunità di Nus e
limitrofe per reinstituire la fermata di Nus, perché abbiamo lì un
bacino importante che si trova privo di una fermata. Spero di
averle dato tutti gli elementi.
Président
- La parole au Conseiller Zucchi.
Zucchi (PdL)
- Brevemente. Ringrazio l'Assessore per le
risposte, volevo solo precisare in merito all'inizio del suo
intervento, che forse mi sono espresso male nella stesura
dell'interpellanza, ma non era sicuramente in discussione la
situazione legata ad eventuali possibili disservizi sui
collegamenti, la mia attenzione era solo incentrata sulla
comunicazione ed essenzialmente su questa. Prendo atto quindi che
forse c'è stato un malinteso, ma era solo finalizzata alla
segnalazione di diversi cittadini in merito alla carenza delle
informazioni sui collegamenti.
Nulla
quaestio
sul
problema dei collegamenti e su eventuali ritardi, che sappiamo
tutti essere connessi a delle problematiche di altra natura, quindi
solo su questo punto e anche dal punto di vista della competenza è
ovvio che ad ottemperare agli accordi presi fra le parti in causa
non è tanto la Regione quanto RFI. Era solo un sollecito ad
intervenire, prendo atto che la cosa è stata fatta, a migliorare la
questione della comunicazione.
Per i punti n. 2 e n. 3 esprimo la soddisfazione in merito agli
intendimenti futuri che vedranno la loro enunciazione nei tempi
delineati dall'Assessore.
Si dà atto che dalle ore 11,21 assume la presidenza il
Vice-presidente André Lanièce.
