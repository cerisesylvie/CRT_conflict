Classificazione
CASA DA GIOCO



Oggetto del Consiglio n. 3275 del 7 marzo 2018 - Resoconto
OGGETTO N. 3275/XIV - Interrogazione: "Interventi per una
corretta gestione delle ferie inerente il personale della Casa da
gioco".
Grosjean (Président) -
Point n° 7 à l'ordre du jour. La
parole à l'Assesseur Testolin pour la réponse.
Testolin (UV) -
In merito al punto n. 1: "quali sono
state le opportune indicazioni date dall'Assessore Testolin agli
uffici in modo da far attuare tutte le misure utili affinché tali
situazioni siano attentamente verificate, al fine di evitare le
distorsioni o le eventuali situazioni di illegittimità che
potrebbero verificarsi" e al contestuale punto n. 2: "quando sono
state date tali opportune indicazioni", si risponde che, nel corso
della precedente interpellanza con il medesimo oggetto, ho
affermato che sarebbe stata mia cura chiedere all'Amministratore
unico di dare indicazioni ai propri uffici di attuare le misure
utili ad evitare distorsioni o possibili illegittimità. Pertanto il
25 gennaio scorso, il giorno stesso del Consiglio in cui abbiamo
discusso questa interpellanza, in esecuzione all'impegno preso
dinanzi a questa Assemblea si è provveduto a scrivere
all'Amministratore unico chiedendo di verificare attentamente le
circostanze nelle quali i giorni di ferie non sono stati goduti dal
personale della società, tenendo in debito conto gli eventuali
esodi futuri, e si è chiesto di fornire ai responsabili aziendali
le opportune indicazioni affinché possano essere evitate possibili
illegittimità. L'Amministratore unico ha risposto
all'Amministrazione regionale, con una lettera datata 16 febbraio
2018, illustrando gli esiti della verifica e significando come il
maggior impiego da parte di alcune funzioni, legato da una parte
all'uscita di diversi lavoratori e dall'altra ad una modifica dei
processi lavorativi, abbia portato all'accumulo di giornate di
spettanze non godute da parte di alcune figure. Con successiva nota
del 20 febbraio la Regione ha poi chiesto all'Amministratore unico
di essere informata circa l'andamento, il prosieguo del piano di
smaltimento di queste spettanze residue.
Per quanto riguarda il punto n. 3: "se l'Assessore era a
conoscenza della situazione di anomalia rispetto alle comunicazioni
ai dipendenti emessa dalla Direzione della Casa da gioco il
27/10/2015", fermo restando che l'asserita anomalia resta
evidentemente da verificare, non essendo ravvisabili, alla luce di
quanto riportato nell'interpellanza, evidenze di illegittimità, si
ribadisce che quanto da me conosciuto in ordine alla questione
delle ferie non godute del personale del Casinò si limita a quanto
già esposto nella risposta dell'interpellanza discussa in Consiglio
regionale il 24 o il 25 gennaio, e a quanto comunicato
dall'Amministratore unico su richiesta dell'Amministrazione
regionale in risposta alla sua richiesta di un ex articolo 116
(sono quindi i dati riportati su questa interrogazione che lei ha
presentato nelle scorse settimane), oltre a quanto specificato
dall'azienda nella lettera del 16 febbraio, che ho menzionato
precedentemente e che ci dava le indicazioni esposte dalla
dirigenza.
Président -
La parole au collègue Cognetta pour la
réplique.
Cognetta (GM) -
Vede, Assessore, il problema di questa
interrogazione è il seguente (giusto per fare un piccolo
riassunto): abbiamo saputo in un'audizione che un dipendente aveva
preso, nel momento in cui era uscito con la "Fornero", una
buonuscita aggiuntiva - se così la vogliamo chiamare - per una
quantità enorme di giorni di ferie non goduti, anche se all'interno
del manuale che prescrive a cosa si devono attenere i dipendenti
c'è scritto chiaramente che, per coloro che appartengono al livello
quadro, primo o secondo, di fatto la loro retribuzione include già
quello che normalmente viene definito "orario di superamento di
lavoro" o "recupero".
Siccome conosciamo benissimo la situazione economica del Casinò,
quell'esborso enorme mi ha preoccupato molto. Con un "116" ho
voluto allora fare un ulteriore aggiornamento e ho scoperto che il
numero mediato che mi viene fornito per la parte "Servizi
Alberghieri" alla voce "Quadri" - cioè i dipendenti inquadrati come
livello quadri, che sono tre - corrisponde ad una media da
recuperare di 107 giorni ciascuno. In realtà, essendo una media, è
un po' come la questione dei polli: se io ho due polli e lei
nessuno, la media dice che ne abbiamo uno a testa, però lei muore
di fame e io invece scoppio. Qui succede la stessa cosa: è vero che
la media è di 107 giorni, ma in realtà parrebbe che ci sia un
dipendente che ne abbia più di 200, per la precisione 257. Lei
capisce che, se ha 257 giorni di ferie o permessi non goduti,
potrebbe succedere - anzi, quasi sicuramente potrebbe accadere,
come è successo per un suo collega - che gli daremo un'ulteriore
buonuscita. Per carità, se gli spetta non ho nulla da dire, però,
vista la situazione economica, mi sembra esagerato, Assessore!
Siccome la nota del 27/10/2015 a cui faccio riferimento dice che
i giorni di riposo o di permesso non possono essere portati al mese
successivo - te li devi fare e neanche nell'anno successivo - mi
dovete spiegare come fa un quadro ad avere 257 giorni! Capisce che
non è possibile? Al di là di quello che risponde l'Amministratore,
che non è lei, ma lei riporta, riporti all'Amministratore che,
oltre a cercare i soldi dalle banche, dovrebbe anche cercare di
migliorare la spesa spendendo meno, in particolare in questo caso
facendo fare le ferie o dando i permessi a chi li chiede, così
evitiamo di pagargliele (ammesso che gli spettino, perché poi ci
sarebbe da valutare anche questo aspetto).
