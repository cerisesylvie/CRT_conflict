Classificazione
NOMINE E INCARICHI DI CONSULENZA E SPECIALI
Incarichi di consulenza e speciali


Resoconto integrale del dibattito dell'aula
Oggetto del Consiglio n. 1410 del 21 giugno 2000 - Resoconto
OGGETTO N. 1410/XI Affidamento di una consulenza legale
esterna relativa al pagamento di interessi su un mutuo per l'
"Hostellerie du Cheval Blanc". (Interpellanza)
Interpellanza Premesso:
- che a seguito di deliberazione di Giunta n. 4934 del
28.05.1993 la Regione Autonoma Valle d’Aosta ha
riconosciuto un contributo in conto interessi a Federbanca, Credito
Industriale S.p.A., sino a estinzione del mutuo di Lire
6.500.000.000 richiesto dalla società Alga s.r.l. per la
realizzazione di un complesso alberghiero sito in Aosta
all’insegna "Cavallo Bianco";
- che in data 16.04.1994 la società Alga s.r.l. è stata
dichiarata fallita;
- che la Regione Autonoma Valle d’Aosta ha
provveduto a corrispondere all’istituto mutuante gli
interessi sino al 30.12.1996 e che successivamente ha richiesto il
rimborso dell’ammontare dei contributi in conto
interessi versati successivamente alla sentenza di fallimento;
Appreso:
- che l’istituto mutuante ha richiesto il
pagamento anche delle ulteriori rate per un ammontare di Lire
4.704.000;
- che la Giunta con delibera n. 1610 del 22.05.2000 ha affidato
una consulenza legale al fine di ottenere nel termine di 20 giorni
un parere relativamente alla verifica delle contrapposte posizioni
dell’Amministrazione regionale e
l’Istituto di Credito;
i sottoscritti Consiglieri regionali
Interpellano
l’assessore al bilancio, finanze e programmazione
per sapere:
1) su quali presupposti giuridico-legali
l’Amministrazione regionale abbia protratto i
pagamenti sino al dicembre 1996;
2) quali sono i motivi per cui a quattro anni dalla sospensione
dei pagamenti viene richiesta una consulenza legale esterna;
3) quali sono i contenuti del parere commissionato.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Abbiamo appreso della consulenza che è stata
data per quanto riguarda il mutuo o meglio per il pagamento degli
oneri derivanti da un mutuo che a suo tempo l'Amministrazione
regionale aveva concesso alla società Alga, poi risultata
fallita.
Penso che le premesse dell'interpellanza siano sufficientemente
chiare per inquadrare la vicenda, sulla quale vogliamo avere
maggiori ragguagli, anche perché dovrebbero essere scaduti i
termini dei 20 giorni per i quali i consulenti dovevano provvedere
a fornire il parere, salvo che non abbiamo firmato con ritardo la
convenzione contenuta nella deliberazione di Giunta del 22 maggio.
Quello che però ci lascia perplessi, ed è su questo aspetto che
vorremmo dei chiarimenti, è come mai questa vicenda sia rimasta nel
dimenticatoio per oltre 4 anni.
Dagli atti risulta che la Regione ha pagato gli interessi fino
al 30 dicembre 1996, e qui è bene ricordare che il fallimento è
avvenuto nel 1994, perciò la Regione ha pagato ancora per i due
anni successivi gli interessi su questo mutuo, ha deciso di
sospendere i pagamenti solo il 31 dicembre 1996; nulla sembrerebbe
essere accaduto sino all'altro ieri, intendendo per l'altro ieri la
deliberazione di Giunta di fine maggio con cui l'Amministrazione
regionale ha conferito una consulenza, per capire se effettivamente
i pagamenti degli oneri derivanti da questo mutuo dovessero o meno
essere corrisposti.
Allora vorremmo capire quali sono le valutazioni che sono state
alla base della sospensione del pagamento degli oneri al dicembre
1996 e quali sono invece le diverse determinazioni che a distanza
di 4 anni hanno portato l'Amministrazione regionale a rimettere in
discussione l'opportunità o meno di effettuare questo tipo di
pagamento, fino all'estinzione totale degli oneri derivanti dal
mutuo.
I contenuti del parere: è evidente che se il parere non è stato
ancora consegnato, l'Assessore non sarà in grado di fornirceli,
però sugli altri due punti vorremmo avere maggior chiarezza.
Président
La parole à l'Assesseur au budget, aux finances
et à la programmation, Agnesod.
Agnesod (UV)
L'interpellanza è riferita all'erogazione di
un intervento finanziario ai sensi della legge regionale n. 36 del
31 agosto 1991, la cosiddetta "legge per i grandi alberghi", che
prevede la concessione di incentivi per il potenziamento e la
qualificazione della ricettività alberghiera.
A seguito della deliberazione della Giunta del 28 maggio 1993 la
Regione concedeva un contributo in conto interessi alla Federbanca,
ora Mediocredito, fino all'estinzione del debito sul mutuo di 6,6
miliardi da contarsi dalla società Alga, per la realizzazione di un
complesso alberghiero sito in Aosta in via Clavalité, denominato
"Hostellerie du Cheval Blanc".
Quindi l'intervento della Regione era finalizzato, come previsto
dalla legge, al potenziamento e qualificazione della ricettività
alberghiera.
In data 16 aprile 1994, come diceva nell'illustrazione il
Consigliere Frassy, la società Alga è stata dichiarata fallita dal
Tribunale di Aosta, che ha disposto l'esercizio provvisorio
dell'impresa fino al 28 febbraio 1995. La Regione ha versato prima
del fallimento il rateo di contributo di preammortamento di lire
304.851.000 e successivamente lire 1.816.000.000.
Con nota protocollo n. 12407/5 delle Finanze, il 16 giugno 1997
la Regione ha richiesto a Mediocredito il rimborso dell'ammontare
dei contributi versati successivamente alla sentenza di fallimento,
ammontanti appunto a lire 1.816.000.000 che dicevamo prima, in
quanto il contratto di mutuo con il fallimento si è risolto e
Federbanca, diventata Mediocredito, si è insinuata nel passivo
fallimentare.
In tale comunicazione si richiama inoltre l'articolo 55 della
legge fallimentare, che considera scaduti alla data del fallimento
i debiti pecuniari, per cui nulla può essere richiesto in conto
interessi a decorrere dalla medesima data.
La Regione ha inoltrato questa comunicazione dopo avere
esaminato con attenzione la problematica al suo interno, tentando
comunque di percorrere una strada nell'interesse della Regione
stessa che, non dimentichiamolo, si era impegnata con una
convenzione a pagare per 15 anni il contributo in conto interessi
alla banca, a fronte di una legge regionale che per quanto riguarda
questo aspetto non prevede assolutamente nulla.
Questo è il quadro di riferimento.
Quindi alla prima domanda io risponderei che in effetti la
Regione ha ritenuto non di protrarre i pagamenti, di conseguenza
non si sono persi due anni, ma ha ritenuto di interrompere dopo un
attento esame anticipatamente il pagamento del contributo, facendo
presente all'istituto bancario le ragioni che abbiamo visto in
precedenza.
L'ultima comunicazione della Regione è del 2 settembre 1997, in
cui si ricorda a Mediocredito che il beneficiario del contributo è
il mutuatario e non l'istituto mutuante. La sentenza di fallimento
comporta la risoluzione automatica del contratto, indipendentemente
dalla volontà dell'istituto, il quale non può più vantare crediti
nei confronti del fallito per semestralità che non può più
emettere.
La lettera in conclusione, e questo è importante, dichiara la
disponibilità ad un incontro soprassedendo al versamento dei
contributi ulteriori. La Regione ha fatto questa comunicazione,
dicendo: io non ti pago più, sarai tu, banca, a dirmi qualcosa, a
farti comunque viva rispetto a questa problematica.
Ciò detto, nessuna comunicazione è stata inviata dalla banca
fino al 20 agosto 1999, a conferma della complessità di questa
problematica - qui si trova anche la chiave del discorso e anche la
motivazione per cui la banca ha aspettato così tanto prima di
rispondere a questa comunicazione della Regione - e le parti hanno
evidenziato che la vicenda per la sua specificità presenta larghi
spazi di opinabilità.
Inoltre, una chiusura del contenzioso sarebbe stata di molto
facilitata da una chiusura della partita fallimentare, e qui tutto
era collegato al fallimento; la chiusura della partita fallimentare
avrebbe potuto chiudere anche questa parte di contenzioso riferito
alla convenzione sul pagamento del conto interessi della
Regione.
Per rispondere al secondo quesito, sono queste le motivazioni
che hanno indirizzato verso la scelta di una consulenza legale
specifica.
Sulla terza domanda, come prima accennavo, la deliberazione di
Giunta n. 1610 del 22 maggio 2000, nella parte in cui approva il
disciplinare di incarico per la redazione di un parere finalizzato
a verificare le posizioni dell'Amministrazione regionale e di
Mediocredito, prevede che il parere richiesto dovrà essere fornito
all'Amministrazione regionale entro 20 giorni dalla sottoscrizione
del disciplinare stesso, il quale è stato sottoscritto l'8 giugno
2000 e pertanto il parere, che non è stato ancora fornito, dovrà
essere rilasciato entro il 28 giugno. Evidentemente sono 7 giorni,
però 7 giorni su 20 hanno la loro importanza!
Président
La parole au Conseiller Frassy.
Frassy (FI)
Non possiamo non esprimere perplessità
sull'iter che l'Assessore ha ricostruito in risposta alla nostra
interpellanza, anche perché qualsiasi privato operasse con questi
tempi e con questi risultati, probabilmente seguirebbe i destini
dell'Alga, il fallimento.
L'Assessore ci dice che 304 milioni di preammortamento sono
stati pagati prima della data del fallimento; dalla data del
fallimento al 31 dicembre 1996, un anno e mezzo circa, la Regione
ha versato una cifra ammontante a oltre 1.800 milioni, per rendersi
conto - secondo la ricostruzione che l'Assessore ha fatto - che il
contratto di mutuo avrebbe dovuto ritenersi risolto e che comunque
beneficiato era il mutuatario e non l'istituto mutuante.
Senza addentrarci in quella che può essere una valutazione di
diritto sulla fondatezza o meno di questa asserzione, va
evidenziata quella che è l'inaccettabile dilatazione dei termini,
perché - sostiene l'Assessore –
"non abbiamo
protratto i pagamenti, ma li abbiamo sospesi"
. Sta di fatto che
il miliardo e otto poi l'Amministrazione, mi sembra di capire, l'ha
richiesto in restituzione a Mediocredito.
Perciò possiamo dire che ad oggi, sulla base di quella che è
l'impostazione giuridica che l'Assessorato e l'Amministrazione
hanno dato a questa vicenda, l'Amministrazione regionale ha fatto
pagamenti indebiti per la bella cifra di 1.800 milioni, perché ad
oggi ci dovrebbe essere nei crediti vantati da questa
Amministrazione scritta la posta di 1.800 milioni.
Diventa anche sorprendente che il convincimento maturato non
abbiamo capito bene come e dove, ma riteniamo a questo punto
all'interno degli uffici dell'Amministrazione regionale, è maturato
con quasi due anni di ritardo, per essere rimesso in discussione in
maniera onerosa, perché qui l'Assessore è stato vago, ma non ha
fatto riferimento a pareri e a giurisprudenza che Mediocredito
abbia comunicato alla Regione per sostenere la propria tesi.
Mi sembra semplicemente che a fronte di una richiesta di
Mediocredito di ultimare e di integrare i pagamenti, la Regione,
ritornando sulla decisione che le aveva fatto sospendere i
pagamenti al dicembre 1996, abbia deciso di conferire un incarico.
Penso che se nel 1996 valeva il ragionamento che gli uffici erano
nelle condizioni di dare dei pareri sui quali poi far conseguire
atti concreti, a maggior ragione nel 2000 quegli stessi uffici
dovessero essere nelle condizioni di dare dei pareri.
A me sembra che, invece, questa procedura non sia stata
assolutamente seguita e che in questo caso siano stati scavalcati
gli uffici dell'Amministrazione.
La sensazione è che stiamo probabilmente precostituendo
l'ipotesi di una transazione, perché molto probabilmente il
miliardo e otto lo salutiamo e riusciremo a chiudere così questa
vicenda.
Sarò curioso di leggere questo parere, per poi capire in quale
direzione l'Amministrazione nella persona dell'Assessore alle
finanze, che deve seguire da vicino gli interessi finanziari
dell'Amministrazione regionale, intenderà muoversi con tempi che mi
auguro più celeri di quanto non sia accaduto nel passato, per
chiudere a vantaggio e non in danno dell'Amministrazione questa
vicenda.
