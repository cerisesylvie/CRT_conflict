Classificazione
ASSISTENZA SOCIALE



Oggetto del Consiglio n. 3340 del 22 febbraio 2024 - Resoconto
OGGETTO N. 3340/XVI - Interrogazione: "Iniziative attivate
nell'ambito del progetto regionale per la prevenzione del suicidio"
e interpellanze: "Azioni svolte nell'ambito del progetto regionale
per la prevenzione del suicidio" e "Analisi delle cause dei suicidi
in Valle d'Aosta e predisposizione di azioni preventive del
fenomeno".
Marguerettaz (Presidente) -
Abbiamo tre atti ispettivi,
che sono riuniti: i punti n. 23, n. 42 e n. 49. Per la
presentazione del punto n. 42, la parola alla collega Minelli.
Minelli (PCP) -
Nel mondo ogni 40 secondi una persona si
toglie la vita. L'Organizzazione mondiale della sanità stima
annualmente più di 700 mila suicidi in tutto il mondo. Secondo
Eurostat, nel 2020 nei Paesi dell'Unione europea la media è stata
di 10,2 decessi ogni 100 mila abitanti e il nostro Paese, l'Italia,
aveva un tasso più basso di 5,6 decessi ogni 100 mia abitanti. I
dati sui suicidi nella nostra regione sono invece molto più alti
rispetto a quelli del Paese, la Valle d'Aosta purtroppo ha da anni
il più alto tasso di suicidi in Italia. Nel 2019 i dati Istat
riferiscono di un rapporto di 12 suicidi ogni 100 mila abitanti, ma
soprattutto i dati relativi agli ultimi anni sono estremamente
preoccupanti. Per il 2023 alcune fonti parlano di 17 casi, altre di
23, comunque in aumento rispetto agli 11 ufficiali del 2022 e ai 9
del 2021. Ciò che risulta ancora più angosciante è che al 12
febbraio scorso si contavano già 3 suicidi, uno ogni 14 giorni, due
dei quali di giovani tra i 20 e i 30 anni, se poi aggiungiamo anche
l'ultimo caso di Verrayes, arriviamo a 4 suicidi dall'inizio
dell'anno. Credo che siano dati che si commentino da soli e non
possono non suscitare in tutti noi una reazione forte.
Da tempo l'Organizzazione mondiale della sanità valuta la
prevenzione al suicidio come un imperativo globale e ha proposto a
tutti i Governi di implementare le strategie esistenti richiedendo
uno sforzo supplementare per contrastare e contenere il più
possibile questo tragico fenomeno. In Valle d'Aosta, dove la
situazione è evidentemente grave, con la delibera 522/2022 è stato
approvato l'importante progetto regionale per la prevenzione del
suicidio; nel documento si evidenzia che tale progetto è stato
predisposto al fine non solo di sistematizzare le attività già
poste in essere per contrastare il fenomeno di cui trattasi, ma
anche per avviare nuovi interventi mirati a contrastare gli atti
anticonservativi; in particolare - nel cito soltanto alcuni - una
campagna di prevenzione e sensibilizzazione della popolazione, un
programma di formazione e di educazione, di istituzione delle
sentinelle, la prevenzione specifica sui giovani, il sostegno ai
superstiti e alle persone coinvolte, e ce ne sono altri. Una serie
di interventi articolati e anche ambiziosi su cui c'è molto lavoro
da fare.
A proposito dell'efficace presa in carico e trattamento, devo
dire che ci è giunta una notizia, però non abbiamo degli altri
elementi, che si sarebbero verificati degli episodi in cui alcuni
soggetti, a seguito di una crisi anticonservativa, sarebbero stati
poi dimessi dalla Psichiatria senza un adeguato supporto e
sostegno.
Nel progetto citato si afferma correttamente che, per il
perseguimento delle strategie e degli obiettivi fissati, è
necessaria un'azione fortemente partecipata, fare rete per una
comunità più responsabile. Per tale finalità un obiettivo che si
ritiene prioritario è l'istituzione di un tavolo interistituzionale
al quale partecipino tutti i portatori d'interesse a garanzia e con
l'auspicio di non sottovalutare nessun aspetto e di offrire un
lavoro il più possibile completo e capillare. Al tavolo
partecipano, oltre agli Assessorati competenti in materia di opere
pubbliche, territorio, materia d'istruzione, Università, politiche
giovanili e USL, molti altri soggetti che, a vario titolo,
risultano coinvolti, fra questi l'Associazione di volontariato "Il
mandorlo fiorito" composta da familiari di persone vittime di
suicidio. Dalla lettura dei documenti, ci pare tuttavia che al
tavolo non partecipino in modo continuativo e strutturato
rappresentanti del mondo della scuola, ad esempio dirigenti
scolastici o insegnanti, fatta eccezione per l'Università. Noi
pensiamo però che un coinvolgimento diretto degli operatori
scolastici sarebbe sicuramente opportuno.
Diverse sono state le iniziative consiliari su questo tema, in
ultimo l'interrogazione del gruppo Lega discussa il 20 dicembre
scorso riguardo alla quale l'assessore Marzi nella sua risposta
aveva sostenuto che la particolarità e la natura del fenomeno non
consentono una sua misurabilità rispetto ai meri dati degli
accadimenti, come non sono direttamente misurabili gli effetti
delle azioni di prevenzione adottate e aveva evidenziato
l'affidamento all'Università della Valle d'Aosta di uno studio
specifico tramite la delibera 913/2023. Con tale delibera si è
approvata, per una spesa complessiva stimata pari a 100 mila euro
per l'anno 2023, "la realizzazione - cito dalla delibera - di
interventi formativi previsti nell'ambito del progetto regionale
per la prevenzione del suicidio, come di seguito specificati..." e
riassumo: una formazione destinata agli operatori sanitari, agli
operatori di pronto intervento e alle sentinelle, un progetto di
azione/ricerca rivolto agli studenti delle scuole secondarie di
secondo grado della Regione agli insegnanti e ai genitori, una
formazione a supporto dei
survivor
, i superstiti. Interventi
sicuramente importanti, da supportare adeguatamente e da conoscere,
perché il preoccupante fenomeno dei suicidi non solo deve essere
studiato in modo approfondito e affrontato a ogni livello, ma deve
esserci una presa in carico della comunità tutta, a partire dal
superamento dei pregiudizi nei confronti della salute mentale, con
un impegno corale che porti a occuparsene con la stessa attenzione
che si riserva alla salute fisica.
Significative e condivisibili a tal proposito sono state le
parole del Vescovo di Aosta durante l'omelia della Santa Messa di
domenica 11 febbraio scorso, Giornata del malato, e riportate dal
quotidiano
on line
"Aosta Oggi": "Penso che tutti voi siate
stati colpiti quanto lo sono io del numero di suicidi che ci sono
nella nostra regione, c'è qualcosa che non funziona. Le persone
sono sole, sono abbandonate, non è colpa di chissà chi, delle
Istituzioni, è che non riusciamo a costruire quella rete di
fraternità per cui ci sentiamo supportati e portati da amici vicini
e altre persone che fanno parte della stessa comunità". Credo sia
una riflessione che, in qualche modo, è anche un monito per tutti
quanti.
È importante quindi che ci sia un'attenzione e un coinvolgimento
più incisivi, a partire da quelli promossi dalle Istituzioni, bene
quindi le azioni di sensibilizzazione come l'incontro del 10
settembre scorso a Saint-Vincent in occasione della Giornata
mondiale per la prevenzione del suicidio, in collaborazione proprio
con "Il mandorlo fiorito", momenti che devono crescere. Abbiamo
però verificato che nel bilancio 2024-2026 approvato a dicembre
sono stati dimezzati i finanziamenti inerenti le spese per la
prevenzione dei suicidi per il 2024 e per le successive annualità,
rispetto a quelli previsti nel 2023, da 100 mila passano a 50
mila.
Alla luce di queste considerazioni, chiediamo di conoscere: dato
che il dato non è certo, "quanti sono effettivamente i casi di
suicidio accertati in Valle d'Aosta nel corso del 2023 e quanti dal
1° gennaio 2024 alla data odierna, suddivisi per sesso ed età, con
indicazione dell'eventuale precedente presa in carico da parte dei
servizi e della sua relativa durata; nel corso del 2023 quante
volte si è riunito il tavolo interistituzionale previsto dalla
citata delibera, quali azioni del progetto regionale per la
prevenzione del suicidio sono già state effettuate, in particolare
nell'ambito della formazione e nelle scuole; se vi è l'intenzione
di implementare i soggetti che partecipano strutturalmente al
tavolo interistituzionale con rappresentanti del mondo della
scuola; qual è il motivo per cui i finanziamenti destinati al
progetto per la prevenzione del suicidio sono stati dimezzati per
il 2024" e le susseguenti annualità.
Presidente -
Per la presentazione del punto 49, la parola
al collega Manfrin.
Manfrin (LEGA VDA) -
Torniamo in quest'aula a parlare di
un gravissimo fenomeno, abbiamo già presentato un'interrogazione un
paio di Consigli fa a cui era stato risposto in maniera purtroppo
sbrigativa dicendo che c'erano una serie di iniziative, si era
approvato un piano, però non c'è e non c'era purtroppo altro che
andasse nella direzione di provare a tracciare una soluzione.
Crediamo che l'analisi dei dati sia fondamentale ed essenziale
per comprendere il fenomeno e trovare delle modalità di
prevenzione. Rispetto alle analisi e alle ricerche che abbiamo
potuto effettuare, purtroppo questo fenomeno è in gravissimo
aumento, nel 2021 - ovviamente tralasciamo il 2020 in cui c'era la
pandemia - erano 9 i suicidi accertati, nel 2022 erano 11 e nel
2023 sono stati 17, un aumento veramente io trovo sconcertante che
purtroppo mal si accorda con un po' l'immagine di "isola felice"
che si cerca di dare all'esterno di questa regione. Immaginare che
ci siano - e parliamo soltanto del 2023 - 17 persone che arrivino a
eseguire un gesto anticonservativo per cui ci va una fortissima
forza di volontà, a volte in maniera tragica, a volte ragazzi
giovanissimi, lascia sicuramente sgomenti. Nelle ultime settimane
del 2023 purtroppo avevamo potuto prendere atto dei suicidi fatti
da persone: un 55enne di Sarre e un 35enne che si è suicidato sul
ponte di Introd, che purtroppo non avevano fatto presagire buoni
propositi per il nuovo anno ed effettivamente in questo nuovo anno
3 suicidi sono già avvenuti, tra l'altro, si tratta di ragazzi
giovanissimi: una ragazza ventenne di La Salle che si è gettata da
un ponte e altri ragazzi giovani che, purtroppo, hanno deciso di
arrivare a quest'estremo gesto.
Quello che abbiamo potuto vedere, verificare e che è stato reso
noto da chi si occupa del fenomeno in Valle d'Aosta è che alcune
ipotesi sono state formulate circa le motivazioni. Non è facile o
non è sempre facile riuscire a comprendere appieno quali siano le
motivazioni che portano a compiere certi gesti, certo è che
un'analisi di lungo periodo rispetto a questo fenomeno e alla sua
purtroppo esecuzione ci può aiutare per comprendere e magari
prevenire.
Abbiamo visto e abbiamo ricercato un po' quelle che sono state
individuate come cause indicative, quindi che hanno suscitato
quest'azione: l'isolamento, i problemi economici, una che, tra
l'altro, è stata citata dalla dottoressa Seganfreddo, se non
sbaglio, che non abbiamo compreso appieno e sarebbe importante e
interessante se l'Assessore ce ne chiarisse il senso, cioè il
fattore culturale predisponente - indica forse che ci siano dei
fattori che predispongono a questo tipo di gesto, ma quali siano
questi fattori culturali predisponenti non abbiamo idea -,
l'incapacità di risolvere i propri problemi e l'incapacità di
gestire lo stress. Su tutti questi problemi evidentemente pesa ed è
necessaria un'azione, ma soprattutto va chiarito e vanno
esplicitate purtroppo le azioni e le motivazioni che stanno alla
base di questi gesti.
Quello che ho letto mi ha colpito molto, mi ha colpito molto
l'appello del Vescovo di Aosta, che è arrivato a parlare di questo
tema, perché sicuramente questo tema ha acquisito una rilevanza
importante nel dibattito pubblico e sicuramente ha suscitato e
acceso un interesse dell'opinione pubblica e necessariamente delle
Istituzioni, che devono assolutamente intervenire su questo
fenomeno per trovare una soluzione e mi ha stupito in maniera
positiva la campagna del giornale "Aosta Oggi", che ha riportato e
riporta puntualmente il purtroppo triste incedere di questi eventi
tragici chiedendo un intervento e chiedendolo a viva forza.
Noi con quest'interpellanza ovviamente sappiamo che non
risolveremo le cose, però quello che esortiamo a fare è quello che
esortavamo a fare la volta scorsa, cioè noi non desideriamo
risposte di circostanza, però desideriamo che si comprenda che
avere un elenco di motivazioni e poi portare avanti delle azioni
che possano intercettare il disagio e prevenire il fenomeno sono
sicuramente una conseguenza auspicabile, soprattutto se noi vediamo
- e questa, purtroppo, è la segnalazione che ci arriva direttamente
dal territorio - che molta di quell'attività che dovrebbe essere di
prevenzione viene sostanzialmente demandata al volontariato, quando
invece, a fronte di un fenomeno così importante, dovrebbe avere una
presenza fortemente istituzionale, quindi le Istituzioni, a fronte
di un problema così grave, dovrebbero in prima persona riuscire a
prendere in carico il problema in maniera professionale e non
affidarsi al volontariato, che, purtroppo, per sua natura, è caduco
e quindi sappiamo che ha diverse criticità. Ma soprattutto quella
che riteniamo sia l'azione più importante, quella che dovrebbe
essere condotta con maggiore incisività, è l'abbattimento dello
stigma sociale verso chi arriva a chiedere aiuto. Bisogna riuscire
ad abbattere questo stigma per il quale chi chiede aiuto è una
persona debole, fragile o che non è in grado di portare avanti la
propria vita in maniera autonoma. Bisogna abbattere assolutamente
questo stigma e bisogna dire a chiare lettere che chiedere aiuto è
un'azione fondamentale, importante, che non colloca la persona fra
i diversi, ma invece riporta la persona all'interno del nostro
tessuto sociale. Questo è importante promuoverlo e renderlo
assolutamente evidente.
Con quest'interpellanza, Assessore, noi le chiediamo se sia
intenzione procedere con un'analisi delle cause di questi luttuosi
eventi per predisporre ogni iniziativa utile che possa intercettare
il malessere e prevenire il fenomeno suicidio.
Presidente -
Per la risposta ai tre punti all'ordine del
giorno, la parola al collega Marzi.
Marzi (SA) -
Inizierei con una disamina il più puntuale
possibile all'interrogazione n. 23 visto che esplicita in maniera
chiara delle domande: "quanti tentativi di atti anticonservativi si
sono verificati nel 2021, 2022 e nel 2023 e di questi quanti con
età inferiore a 35 anni". I dati riferiti ai tentativi di atti
anticonservativi sono quantificati sulla base dei ricoveri
effettuati dalla Struttura di Psichiatria dell'Azienda USL. I
pazienti ricoverati con volontà suicidaria sono stati 71 nel 2021,
di cui 22 di età inferiore a 35 anni; 57 nel 2022, di cui 19 di età
inferiore ai 35 anni; 57 nel 2023, di cui 37 di età inferiore a 35
anni.
"Quanti casi di suicidio si sono invece verificati in Valle
d'Aosta nel 2021, 2022 e nel 2023 e di questi quanti con età
inferiore a 35 anni". Nel triennio 2021-2023 si sono registrati i
seguenti atti non conservativi: 16 nel 2021, di cui 2 con età
inferiore ai 35 anni; 11 nel 2022, di cui 2 sotto i 35 anni; 22 nel
2023, di cui 3 sotto i 35 anni. Di questi 22 il dato reale però
scende a 18 in quanto 4 persone avevano residenza e domicilio fuori
Valle d'Aosta. Dagli anni Novanta e fino al 2023 il numero di
suicidi è rimasto stabilmente sopra i 20 casi all'anno, da un
minimo di 20 casi sino a un massimo di 34. Dal 2004 ad oggi, seppur
ancora molto significativo, il
trend
è ridotto a un valore
tendenzialmente inferiore a 20 casi se si eccettuano le singole
punte annuali del 2006, con 26 casi, e del 2018, con 23 casi. I
dati dimostrano come nella nostra regione il fenomeno sia endemico,
con incidenza preoccupante e costantemente superiore alla media
italiana e che quindi, in quanto fenomeno sociale, ogni sua analisi
e valutazione debba essere considerata in un ampio periodo
temporale. Di fatto, in assenza di un reale incremento dei casi
negli ultimi anni rispetto al passato, la percezione però del
fenomeno è oggi maggiormente sentita, probabilmente per una
maggiore diffusa e corretta maggiore sensibilità a livello di
comunità.
Veniamo alla domanda n. 3: "quali iniziative di prevenzione si
sono attivate nell'ambito del progetto regionale per la prevenzione
del suicidio". Come abbiamo già avuto modo di rappresentare in
quest'aula, la particolare incidenza del fenomeno nella nostra
regione e la risposta all'Assessorato insieme all'Azienda USL è
stata quella di costruire e approvare a maggio del 2022 un progetto
dedicato al tema. Nella consapevolezza che la complessità del
fenomeno debba essere affrontata coinvolgendo ampi settori della
nostra organizzazione sociale abbiamo quindi creato un tavolo di
lavoro trasversale costituito dagli Assessorati competenti in
materia di opere pubbliche, territorio e in materia di istruzione,
università, politiche giovanili, l'organizzazione dei volontari del
Soccorso Grand Paradis, attraverso la sezione "Il mandorlo fiorito"
costituita appunto dai familiari superstiti con cui
l'interlocuzione è continuativa, l'Azienda USL della Valle d'Aosta
con tutte quante le strutture, medici di medicina generale,
pediatri di libera scelta, Dipartimento di salute mentale,
l'Oncologia, la Neurologia, la Geriatria, il Pronto Soccorso, la
Centrale unica del soccorso, l'Arma dei Carabinieri, la Polizia di
Stato, la Guardia di Finanza, la Polizia penitenziaria, il Corpo
valdostano dei vigili del fuoco, il Corpo forestale della Valle
d'Aosta, il Vescovato, l'Università della Valle d'Aosta, il CELVA
con tutti gli Enti locali, la Polizia locale, la Chambre
Valdôtaine, gli organi d'informazione. Il tavolo, tra l'altro, si
riunirà nuovamente il prossimo 1° marzo per condividere le azioni
che nel frattempo sono state avviate. Il tavolo ha il compito di
definire, nel rispetto degli indirizzi dell'Organizzazione mondiale
della sanità, le strategie che spaziano dalla prevenzione,
sensibilizzazione della popolazione sino alla presa in carico e al
sostegno delle famiglie superstiti.
È da evidenziare che la nostra Regione è stata la prima in
Italia ad aver avviato una politica specifica e programmata su
questo delicato tema; su queste basi infatti stiamo diventando, di
fatto, Regione di riferimento in una rete sempre più ampia di
Regioni interessate a sviluppare, come sta facendo la Valle
d'Aosta, un programma condiviso.
Tra le iniziative di prevenzione messe in atto nell'ambito del
progetto vogliamo anzitutto ricordare i primi interventi di
dissuasione degli atti anticonservativi realizzati nei primi mesi
del 2022 sui ponti di Introd e di Avise, ritenuti tra i siti
maggiormente sensibili. Questi interventi sono stati fortemente
consigliati dai familiari delle vittime che hanno dato origine
all'Associazione "Il mandorlo fiorito", sezione dei volontari del
soccorso della Grand Paradis, che fa parte del tavolo e collabora
costantemente con gli uffici dell'Assessorato.
Le altre azioni sino ad ora messe in atto sono anzitutto la
campagna di prevenzione e sensibilizzazione della popolazione
avviata nel corso del 2023 dall'Assessorato in collaborazione con
"Il mandorlo fiorito", con il quale il confronto è continuo, e
l'Azienda USL. Si sono già svolti alcuni incontri con la
popolazione finalizzati a far diminuire lo stigma legato al
suicidio e a cambiare l'approccio nei confronti del fenomeno.
Questa è sicuramente la Regione che, prima di tutte, ha portato
a parlare in piazza degli atti non conservativi, i suicidi; in
particolare, l'evento pubblico svoltosi a Saint-Vincent lo scorso
10 settembre, in occasione della Giornata mondiale per la
prevenzione del suicidio, ha riscosso una significativa
partecipazione, a dimostrazione di come l'interesse sul tema inizi
a manifestarsi, anche pubblicamente, e che è possibile cambiare
l'attuale approccio nei confronti del fenomeno.
Ricordiamo inoltre il servizio di accesso alle offerte di aiuto,
attività prevista nel realizzando Centro di salute mentale al quale
il nuovo atto aziendale dell'USL ha dedicato una specifica
struttura organizzativa che offre il supporto e il sostegno ai
familiari tramite gli psicologi dell'emergenza, la creazione presso
il Dipartimento di salute mentale di una
équipe
multidisciplinare dedicata al suicidio per garantire una presa in
carico e i trattamenti efficaci, l'istituzione delle sentinelle,
figure determinanti nel riuscire a cogliere precocemente i segnali
sul territorio per poter intervenire preventivamente, ove
necessario, il sostegno ai superstiti, nonché la collaborazione con
gli organi di informazione per una particolare sensibilità sul tema
nell'ambito della comunicazione.
Veniamo alla risposta al collega Manfrin rispetto alle domande
poste. Lo scorso gennaio è stata sottoscritta la convenzione con
l'Università della Valle d'Aosta per il progetto di azione e
ricerca di prevenzione al suicidio. Condividiamo la necessità di
approfondire le ragioni di un'incidenza così elevata del fenomeno
nel nostro contesto regionale; proprio in tale consapevolezza, tra
le varie azioni ricomprese nell'ambito del progetto regionale per
la prevenzione al suicidio, approvato con delibera 522/2022,
abbiamo previsto uno studio specifico dedicato al fenomeno. Lo
studio comprenderà una parte curata da docenti qualificati e in
possesso di competenze specifiche di valenza nazionale e appunto la
parte di ricerca-azione sviluppata con l'Università della Valle
d'Aosta. Questa ricerca, oltre ad approfondire le dinamiche sociali
e le ragioni del malessere che possono condurre a compiere atti
così drammatici, ha lo scopo d'implementare azioni volte a
prevenire il disagio psicologico e il rischio suicidario degli
adolescenti e dei giovani adulti. Proprio a tale scopo è previsto
il coinvolgimento di studenti e insegnanti delle scuole secondarie
di secondo grado, dei genitori e dei luoghi con funzioni educative
come famiglie, scuole, associazioni sportive e oratori. Gli altri
più ampi e importanti obiettivi compresi nella ricerca nell'ambito
della salute mentale sono: una riduzione del disagio psichico
percepito dai giovani, un aumento della consapevolezza di sé e
delle competenze utili a favorire e proteggere la salute ed un
aumento della consapevolezza negli adulti di riferimento nel
riconoscere precocemente i fattori di rischio per lo sviluppo di
problematiche nei giovani nel favorire e tutelare il loro benessere
psicologico. Gli obiettivi messi in campo sono ambiziosi, ma è
necessario questo tipo di approccio vista la delicatezza del
tema.
La scelta che è stata fatta dal Consiglio di trattare queste tre
iniziative assieme naturalmente rende evidente il fatto che questo
tipo di iniziative avevano una serie di dati che si rincorrevano e
sovrastimavano. Vista però la rilevanza che tutte quante queste
iniziative hanno, la scelta che ho fatto nel rispondere è stata
quella di dare comunque delle risposte puntuali alle risposte che
vengono poste, in alcuni casi sembra che questi dati si ripetano
ma, in realtà, ognuno dei tre proponenti, nell'interrogazione e
nelle due interpellanze, ha fatto in alcuni casi le stesse domande
per avere però poi un dato diverso in termini di risposta.
Soprattutto per quanto riguarda il punto 42, è fondamentale
concentrarsi su un aspetto: ecco perché adesso vado a leggere la
risposta anche al punto 42, che in alcuni casi riprende anche le
domande che sono state fatte dall'interrogazione del collega
Baccega.
Nel corso del 2023 sono stati registrati 22 suicidi, 16 maschi e
6 femmine, di cui 4 residenti e domiciliati fuori dalla Valle
d'Aosta; di questi 3 avevano un'età inferiore ai 35 anni e 10
avevano avuto almeno un accesso presso i servizi del Dipartimento
di salute mentale. Dal 1° gennaio 2024 si sono registrati 3
suicidi, 2 maschi e 1 femmina, di cui 2 con età inferiore ai 35
anni. La femmina non risulta aver avuto alcun contatto con i
servizi del Dipartimento di salute mentale, al contrario entrambi i
maschi avevano avuto accesso ai servizi.
Il tavolo interistituzionale istituito con delibera 522/2022,
che ha approvato il progetto regionale per la prevenzione del
suicidio, è stato convocato due volte nel corso dell'anno 2022: il
28 luglio e il 10 di novembre. Gli incontri sono stati finalizzati
a porre a fattor comune diversi punti di vista sul fenomeno da
parte di interlocutori che lo vivono sotto differenti dimensioni.
Negli incontri si sono poste le basi per dare attuazione all'azione
del progetto. La scelta fatta nel 2023 è stata quella di
concentrare l'attività su questo tema in seno alle riunioni con
cadenza bisettimanale, quindi ogni 15 giorni, con la Direzione
strategica, vista l'opportunità che abbiamo avuto di beneficiare
del progetto regionale già in corso dalla delibera 522/2022, ma
soprattutto di poter definire, con il nuovo atto aziendale, un
rafforzamento del Dipartimento di salute mentale. Il nuovo atto
aziendale dell'USL ha infatti dedicato una specifica struttura
organizzativa al Centro di salute mentale, la quale darà efficacia
e concretezza alle azioni del progetto regionale per la prevenzione
del suicidio.
Abbiamo quindi istituito un tavolo operativo e continuativo -
naturalmente all'interno di questi incontri con cadenza
bisettimanale, dove il tentativo di contrasto agli atti
anticonservativi era praticamente uno degli argomenti continuativi
- che ha come obiettivo quello di preparare anche i prossimi
incontri del tavolo interistituzionale sia perché c'era la
definizione dell'atto aziendale in corso, sia perché nel 2023, come
abbiamo avuto modo di verificare, ci sono stati molti episodi
suicidari, sia per la verifica delle azioni sperimentali sui ponti,
posta in essere nel 2022, sia per affiancare a quanto deciso con la
delibera 522/2002 di ampio respiro anche una serie di azioni e
progetti più immediati e coordinati sempre con la delibera quadro,
cioè la 522/2022. Nel corso del 2023 si è lavorato infatti anche
per approfondire i rapporti con l'Università della Valle d'Aosta e
per definire la convenzione di collaborazione, quella che ho citato
poc'anzi, sottoscritta appunto lo scorso 31 gennaio, volta a
realizzare un progetto di azione e ricerca riservato agli studenti
delle scuole secondarie di secondo grado, agli insegnanti e ai
genitori.
La sinergia tra l'Assessorato e l'Azienda ha portato alla
costituzione inoltre in seno al Dipartimento di salute mentale di
una
équipe
multidisciplinare dedicata al fenomeno, questo
sempre durante il 2023, composta dalle figure dello psichiatra,
dello psicologo, dell'infermiere, dell'assistente sociale e
dell'educatrice, dando concretezza anche amministrativa a un tema
così importante. Il disagio così rilevante, rivolto sempre più ai
giovani, ha visto, tra l'altro, nell'ambito delle scuole, la
formazione prevista nella citata ricerca per il tramite
dell'Università della Valle d'Aosta che è rivolta agli studenti
delle scuole secondarie di secondo grado della Regione, gli
insegnanti e ai genitori. In raccordo con le finalità di contrasto
al fenomeno del suicidio, in un'ottica di prevenzione del disagio,
la Sovrintendenza agli studi realizza anche azioni di
collaborazione sia con l'Università che con l'USL. Con l'Università
nel progetto di promozione dell'inclusione socio-educativa di
adolescenti e giovani adulti con fragilità psico-emotive e/o in
situazioni di svantaggi importanti, anche rispetto al
riconoscimento dei possibili segnali di allarme per un intervento
precoce in un'ottica di prevenzione del malessere psicologico.
Stiamo inoltre collaborando sia con l'Assessorato dello sport
che con l'Assessorato della pubblica istruzione a un progetto
sperimentale, che è tutto in via di definizione, rispetto al tema
del bullismo e del
cyberbullismo
. Quale promozione specifica
nelle scuole, citiamo inoltre lo spettacolo teatrale dello scorso
mese di ottobre: "Sostenere, prevenire, esperienze di suicidialità"
organizzato dalla Neuropsichiatria dell'infanzia rispetto a una
lezione spettacolo sul tema della suicidialità negli
adolescenti.
Fatto tutto ciò e per condividere quello che abbiamo rispetto
alla convenzione con l'Università, lo scorso 31 gennaio abbiamo
inoltre convocato il tavolo interistituzionale per il 1° di marzo,
per cui una volta che noi, in parallelo a quanto tutto è stato
fatto nel 2023, creando tutta una serie di azioni specifiche su
questo tema, vista la cosa, visto quanto poi è successo sempre nel
2023 in termini di incidenza rispetto a questi atti, abbiamo anche
convocato il tavolo interistituzionale previsto dalla 522, dove, di
fatto, andremo a condividere quanto vi abbiamo appena
rappresentato. Rispetto a questo tavolo, la sua composizione è
ampia e trasversale, a dimostrazione di come la complessità del
fenomeno coinvolga ampi settori della nostra organizzazione
sociale. Il mondo della scuola partecipa formalmente al tavolo
tramite la Sovrintendenza agli studi con la nomina, fra i suoi
componenti, tra l'altro, di un docente in distacco presso l'ufficio
Supporto autonomia scolastica. I rappresentanti del mondo della
scuola, formalmente nominati, possono autonomamente estendere
l'invito a partecipare, tra l'altro, a ulteriori figure del mondo
della scuola per approfondire e arricchire i contenuti e i temi
specifici trattati. Avrete notato che nelle azioni poste in essere
durante il 2023 in seno a questo tavolo operativo continuativo il
coinvolgimento con il mondo della scuola e dell'Università sia in
termini di ricerca che in termini di rapporto è stato
continuativo.
Venendo alla domanda n. 4 dell'interpellanza della collega
Minelli di cui al punto n. 42, gli stanziamenti registrati sul
capitolo di bilancio specifico sono dedicati alle attività di
formazione previste con la delibera 913/2023, coinvolgendo tutti i
soggetti che a diverso titolo si occupano del delicato tema. La
quantificazione dello stanziamento iscritto a bilancio regionale,
pari a euro 100 mila per l'anno 2023 e a euro 50 mila annui per le
successive annualità 2024-2025-2026, è correlata al cronoprogramma
di realizzazione delle attività. Non si tratta quindi di una
riduzione di risorse, bensì di una distribuzione delle medesime sul
triennio 2024-2026 per un totale che quindi ammonterà a 150 mila
euro, che nello stanziamento precedente risultava invece essere
soltanto di 100 mila solo sul 2023. Anche probabilmente per le
tempistiche collegate al cambio di Rettore, l'Università ha
approvato la convenzione nel proprio Consiglio solo a fine 2023
rendendo impossibile procedere con l'impegno dello stanziamento in
corso d'anno che quindi è stato disposto sulle risorse negli anni
2024 e 2025. È facile comprendere, per i numeri che le ho dato, che
naturalmente le cifre sono aumentate tenendo conto che ci muoviamo
su un triennio.
L'obiettivo di queste risposte che noi abbiamo cercato di
articolare, alla luce di queste tre iniziative, stava nel difficile
compito di dare delle risposte a tutte le domande, che, come ho
spiegato in alcuni casi erano le stesse ma avevano finalità
diverse, in altri casi invece erano specifiche perché andavano a
individuare parti specifiche di quanto stiamo facendo... Ci tengo a
dire semplicemente una cosa: proprio richiamando quello che un po'
tutti avete rappresentato, anche rispetto al richiamo fatto dal
Vescovo su questo tema. Non c'è bisogno che dica che il richiamo
fatto è un richiamo comunitario: il Vescovo non ha assolutamente
chiamato in causa nessuno, neanche sé stesso, ha semplicemente
richiamato tutta una comunità a capire che esistono le comunità
perché gli individui applicano relazioni, vivono relazioni. Quando
gli individui vivono relazioni, si trasformano in persone e le
persone compongono e creano appunto le comunità. Tutto quello che
elimina i rapporti tra le persone e le lascia sole facilita la
possibilità per ognuno di noi di essere soli e, in alcuni momenti
della nostra vita, abbiamo o pensiamo di avere le energie per far
fronte alle difficoltà da soli, in altri, invece, in momenti di
fragilità, la solitudine è il principale dei mali. Ecco che quindi
la volontà di rispondere a queste vostre iniziative qui in aula non
ha assolutamente né la volontà di concepire gli atti
anticonservativi, i suicidi, come delle malattie, non esistono
delle cure. La sanità valdostana, così come qualsiasi altra sanità,
non è nelle condizioni di curare questo male comunitario: la sanità
valdostana è nelle condizioni di prendere atto di una difficoltà
che esiste da sempre all'interno di questa comunità e di dare un
supporto per fare in modo che, assieme a tutti quanti gli attori in
causa, si possa migliorare la sensazione di essere vicini sia a chi
si trova in difficoltà, sia a tutti coloro i quali poi, dopo,
vivono l'esperienza di avere un lutto di questo genere. Anche con
l'Associazione "Il mandorlo fiorito" le interlocuzioni sono
continuative e sono continuative a 360 gradi, quindi sia con le
persone che purtroppo vivono un lutto di qualsiasi grado rispetto a
questo tema, sia rispetto a tutte le persone che si trovano in una
forte difficoltà prima.
È assolutamente necessario - e questo stiamo cercando di fare -
dare ai lavori rispetto ai suicidi una connotazione continuativa
perché questo tipo di fenomeni, che purtroppo in Valle d'Aosta
viviamo tutti da vicino, sono dei fenomeni che non vanno mai
dimenticati. Non è semplicemente mettendo in piedi la migliore
delle delibere, come la 522 - perché così è, la 522 è un atto
eccezionale che si sta occupando degli atti anticonservativi -, e
non è neanche lavorando soltanto sulle continue relazioni
quotidiane che si opera in tal senso. È facendo tutto quanto
assieme, sicuramente anche portando l'attenzione del Consiglio con
queste iniziative assolutamente di dignità a questo tema. Io credo
pertanto che tutto quello che viene fatto è qualcosa di corretto ed
è qualcosa in più, non esiste, ahimè, una ricetta unica: tutti
quanti assieme, per migliorare questa soluzione, soprattutto se
l'obiettivo è quello, a nostra volta dobbiamo dividerci nel cercare
delle soluzioni e collaborare tutti quanti per continuare a
lavorare e a migliorare in tal senso.
Presidente -
Grazie Assessore. Chiederei agli
interpellanti e agli interroganti di mantenere l'ordine dei punti
all'ordine del giorno. Il primo a prendere la parola è il collega
Baccega.
Baccega (FI) -
Grazie Assessore, il tema è certamente
complesso, molto, molto delicato e il fatto che ci siano oggi tre
iniziative in Consiglio regionale che vanno nella stessa direzione,
che non hanno finalità diverse, secondo me, bensì hanno alimentato
una forte preoccupazione che questa società ha, una preoccupazione
che, per quanto ci riguarda, sulla base della richiesta che abbiamo
messo in campo con l'interrogazione, arriva proprio dal mondo dei
giovani, dai nostri ragazzi di Forza Italia Giovani, che sono
preoccupati perché avvertono nelle loro frequentazioni forti disagi
e da queste preoccupazioni nasce un'importante richiesta di
approfondimento, perché questa è la volontà di chi ha voglia di
collaborare e contribuire al tema.
I dati che sono stati esplicitati mancano di un pezzetto, perché
sarebbe interessante anche sapere sul 2021-2022 e 2023 quanti di
quei casi erano stati presi in carico dal Dipartimento di salute
mentale, ma sono dati che comunque sono riuscito a recuperare,
erano ben 2 nel 2022, 5 nel 2021 e 8 nel 2023 ed è importante anche
ricordare alcuni passaggi che comunque questo Consiglio regionale -
parlo di quello che era in campo nel 2019 - aveva già affrontato
con un convegno dal titolo "Fuori dal buio", era il 13 dicembre
2019, c'erano dei tecnici che avevano relazionato e avevano
ascoltato le esigenze che erano arrivate dalla platea e soprattutto
dalle famiglie che purtroppo avevano vissuto momenti preoccupanti e
anche di disagio legati a suicidi che avevano colpito le loro
famiglie. Proprio da quel convegno venne fuori l'esigenza di
installare delle barriere protettive di prevenzione che poi, anche
a seguito di una nostra interpellanza, sono state posizionate al
ponte di Introd e al ponte di Avise.
Io credo che le misure che si sono messe in campo non sono
ancora sufficienti, c'è bisogno di più centri diurni, c'è bisogno
di più attività di sostegno psicologico, quindi incrementare da
quella parte, c'è bisogno di più Cittadelle dei giovani, perché il
numero dei giovani che si sono suicidati è importante, anche se
sono 2-3, è davvero tanto e non va bene, è un disagio. Noi per
"giovani" intendiamo gli
under
35 come abbiamo indicato
nella nostra interrogazione.
Lei ci ha parlato del progetto regionale per la prevenzione del
suicidio, abbiamo approfondito, ho avuto due confronti nell'arco
del periodo in cui si è instaurato, ha parlato di tavoli, ne
abbiamo tanti tavoli, ma quello che non capisco è perché questo
progetto deve essere coordinato dall'Assessorato della sanità
salute e politiche sociali e non dal Dipartimento di salute
mentale, che mi sembra che sia quello l'organismo più funzionale
per portare avanti un discorso di questo tipo e per dare corpo a
tutta una serie di iniziative.
L'altro quesito che ci poniamo è: in bilancio c'erano 100 mila
euro per la formazione rispetto a questo progetto, sono state
ridotte del 50%, fino adesso che cosa è stato speso di quei 100
mila euro? Niente mi pare, quindi dobbiamo dare più certezze e più
corpo alle iniziative; iniziative che possono in qualche modo
attenuare un fenomeno che, per la nostra regione, è davvero
allarmante, perché i dati sono allarmanti.
Io dico che non è certo la politica che può dare delle ragioni
di carattere tecnico sui temi sociali, ma leggere che il fattore
culturale predisponente è uno degli elementi, francamente mi ha
stupito, forse sarebbe il caso di interrogare chi scrive queste
cose in modo significativo per farci capire che cosa vuol dire.
Grazie Assessore.
Presidente -
La parola al collega Manfrin, ma dalla volta
prossima credo che vadano rispettati gli ordini, non è che quello
che è accaduto una volta fa giurisprudenza, quindi l'ordine logico
è seguire i numeri degli ordini del giorno. La parola al collega
Manfrin.
Manfrin (LEGA VDA) -
Mi scusi per l'errore, ero convinto
che si potesse fare visto che la collega l'ha fatto in altre
occasioni non curandosi ovviamente di chi invece aveva presentato
l'iniziativa regolarmente prima, quindi ritengo di essere
perfettamente titolato nell'intervenire prima di lei.
La ringrazio ovviamente, Assessore, per la sua risposta, il
problema è che, da quello che si coglie, siamo sempre in un
divenire, in un costruire, in un progettare, in un discutere che
però, purtroppo, non vede mai una sua concretizzazione da quello
che possiamo leggere. È chiaro che, come giustamente ha detto anche
qualche collega prima di me, è difficile comprendere quale sia
stata l'azione e l'efficacia preventiva di alcune iniziative messe
in campo, quindi è impossibile prevedere quale efficacia abbia
avuto una certa azione, però si può fare, come abbiamo detto, un
termine di paragone con la crescita purtroppo di questo fenomeno
esponenziale negli anni passati. Purtroppo questo paragone non è
positivo, perché se noi prendiamo 9 casi del 2021, 11 casi nel
2022, 17 casi nel 2023 e in questi primi mesi già 3 suicidi, è
evidente che magari sono state sicuramente prevenute altre azioni,
però è chiaro che questa crescita esponenziale non depone a favore
delle azioni che sono state messe in campo.
Dirò di più: lei ha detto che 10 casi su 17 nel 2023 erano
passati attraverso il servizio di prevenzione, così come 2 casi su
3 nel 2024. Purtroppo vediamo che c'è un'altissima percentuale, più
del 50% nel 2023, e qui abbiamo un quasi 70% nel 2024 di persone
che effettivamente si sono rivolte e hanno chiesto aiuto, ma
purtroppo poi nei fatti evidentemente non l'hanno ricevuto o non
hanno ricevuto a sufficienza al punto da purtroppo arrivare a
compiere questo gesto terribile.
Io l'ho detto la volta scorsa e lo ripeto, lei cita sempre, fra
le azioni di prevenzione o fra le azioni concrete messe in campo,
il fatto che siano state messe delle reti di protezione sui ponti;
vede, Assessore, il problema è che se una persona ha fatto quel
tipo di scelta, potrà scegliere altri ponti, potrà scegliere altre
metodologie e probabilmente o mettiamo le reti a tutti i ponti del
mondo, altrimenti credo che difficilmente questa sia una soluzione
risolutiva.
Veniamo alla questione degli studi che lei ha citato, gli studi
che si devono elaborare li fa l'Università della Valle d'Aosta,
però ne parliamo da un sacco di tempo. Abbiamo aspettato e abbiamo
parlato già nel 2022 degli studi che dovevano essere elaborati
sulla povertà e li stiamo ancora aspettando, adesso parliamo di uno
studio che deve essere elaborato dall'Università della Valle
d'Aosta e ne stiamo ancora parlando, il fenomeno però galoppa. Io
sinceramente, Assessore, non ritengo che le misure messe in campo
siano efficaci al momento, lo dicono i dati purtroppo, lo dicono
quello che possiamo leggere attualmente e quindi io ritengo che si
debba lavorare di più e lavorare soprattutto con maggiore urgenza,
maggiore responsabilità su questo terribile fenomeno, soprattutto
cercando di comprendere - e questo è stato un confronto che ho
fatto con il collega Lavy - quale sia questo fattore culturale
predisponente che, purtroppo, porta a questo tipo di azioni.
Sull'abbattimento dello stigma sociale che lei ha trattato - e
la ringrazio di questo - azioni specifiche possono essere messe in
campo da subito, senza aspettare ulteriori studi, ma ne vediamo
poche, così come un sostegno importante rispetto a un'azione
professionale e non l'affidarsi al volontariato.
Purtroppo su questo fenomeno bisogna assolutamente e
necessariamente fare di più e bisogna farlo in fretta. Io la esorto
davvero, Assessore, a prendere in mano la questione e andare
davanti nella maniera più celere possibile per addivenire a una
soluzione che possa fermare questo stillicidio.
Presidente -
Per la replica al punto 42, la parola alla
collega Minelli.
Minelli (PCP) -
Volevo soltanto rappresentare il fatto
che non è di certo un problema a replicare per ultima, al di là del
Regolamento. Il tema che stiamo affrontando è un tema che tutti
abbiamo a cuore e non è importante l'ordine. Ad onor del vero, però
devo dire che nell'occasione che è stata citata dal collega Manfrin
io avevo ricevuto la parola dal Presidente e avevo anche detto che
mi rimettevo alla decisione del Presidente e ho dovuto poi
proseguire, ma va bene così.
Sulle sue risposte, Assessore, che sono state articolate, visto
che il tema è stato affrontato più o meno da angolazioni simili dai
colleghi e dalla sottoscritta, entro nel merito delle risposte che
riguardano la mia interpellanza, in modo più specifico sono 22 i
suicidi del 2023, quindi abbiamo anche in qualche modo stabilito un
numero non che fosse poi così determinante, perché 22 o 23 è
comunque un numero alto, però effettivamente di questi 22, se
togliamo i 4 che non erano residenti nella nostra regione o
provenivano da fuori Valle, sono 18 le persone che si sono tolte la
vita e di queste 10 avevano avuto un accesso ai servizi. Credo che
questo sia comunque un dato che ci debba far riflettere, al di là
dell'impegno che sicuramente c'è da parte di chi è preposto a
questi servizi, secondo me, si può leggere un po' come una
criticità, non voglio usare la parola "fallimento", però credo che,
nel momento in cui di fronte a una situazione del genere c'è anche
stata una presa in carico che non ha sortito poi quegli effetti che
tutti quanti speravano, un'amarezza di fondo resti penso in
tutti.
Poi c'è la questione dell'età, stiamo parlando di molte persone
che sono sotto i 35 anni e che stanno anche crescendo, il dato è
questo, che mentre prima avevamo soprattutto persone che erano di
età più avanzata, adesso abbiamo tanti giovani.
Riguardo al tavolo, lei mi ha detto che il tavolo si è riunito
due volte nel 2022 e non si è mai riunito nel 2023 e poi ha citato
il tavolo operativo, che in maniera più continuativa ha continuato
a riunirsi. Io rilevo una cosa: quel tavolo interistituzionale di
cui lei ha elencato i membri, che sono tanti, ed è corretto che sia
così perché abbiamo detto tutti che ci vuole una grande presa in
carico da parte dell'intera comunità, e lì ci sono delle
rappresentanze... se l'obiettivo è quello di creare una
sensibilizzazione molto forte, io penso che anche quel tavolo debba
essere riunito più frequentemente e non soltanto, come mi ha detto
poco fa, il 1° marzo per condividere quelle informazioni che sono
state date oggi a tutti noi. Penso che avrebbe senso organizzare in
maniera che ci sia anche lì una maggiore partecipazione anche nel
tempo, perché se i tavoli si riuniscono soltanto per fare dei
bilanci, io credo che sia un po' riduttivo.
A proposito della partecipazione della scuola, che era quella
che io chiedevo, lei mi dice che partecipa la Sovrintendenza
attraverso la presenza di un insegnante distaccato. Quello che io
ho sottolineato è, a parere nostro, l'esigenza di far intervenire a
questo tavolo, che poi si riunisce anche poco da quel che ho
capito, persone che operano direttamente nella scuola. Direttamente
vuol dire che sono sul campo e parlavo di dirigenti scolastici o di
insegnanti, perché si sta evidenziando una situazione: fra i più
giovani - e questa è la cosa che mi preoccupa di più - sta
aumentando il malessere in maniera che si percepisce nel mondo
della scuola e bisogna giustamente, come lei dice, prevenire
piuttosto che poi dover prendere in carico delle situazioni quando
si sono cronicizzate e possono portare agli atti estremi di cui
abbiamo parlato, quindi io invito anche a rivedere un po'
quest'organizzazione.
Sulla questione dei finanziamenti lei ha chiarito che non c'è un
dimezzamento ma sono spalmati su più anni, io però rilevo una cosa:
se mettiamo però meno risorse e pensiamo di inserire in questi
interventi, ma non lo so se è così, anche le azioni sui ponti,
eccetera, quella somma diventa veramente minima per tutti i
progetti che invece sarebbero necessari.
Presidente -
Credo che si possano fare dieci minuti di
sospensione, dopodiché affronteremo anche un altro argomento:
quello dell'iscrizione delle risoluzioni. Chiederei un po' ai
colleghi di dare una lettura al Regolamento per capire se queste
risoluzioni rispondono esattamente alla prescrizione del
Regolamento, ma ne parleremo dopo.
La seduta è sospesa dalle ore 11:58 alle ore 12:11.
