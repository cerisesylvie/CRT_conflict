Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2070 del 23 novembre 2011 - Resoconto
OGGETTO N. 2070/XIII - Interrogazione a risposta immediata:
"Mantenimento dell'attuale dimensionamento delle istituzioni
scolastiche regionali".
Interrogazione a risposta immediata
Preso atto delle proposte dell'Amministrazione regionale al
fine di applicare l'art. 19 della L. 15 luglio 2011, n. 111
"Conversione in legge, con modificazioni, del decreto-legge 6
luglio 2011, n. 98 recante disposizioni urgenti per la
stabilizzazione finanziaria" che erano volte ad articolare in modo
diverso le istituzioni scolastiche Evançon 2 e Luigi Barone, Maria
Ida Viglino e J.B. Cerlogne;
Constatato che i cambiamenti proposti dall'Amministrazione
non determinano un contenimento della spesa ma un aggravio e non
garantiscono neppure in modo omogeneo la continuità didattica tra
la scuola dell'infanzia, primaria e secondaria;
Rilevato che le ragioni espresse ufficialmente da riunioni
pubbliche di docenti e genitori sono tali da non giustificare le
ipotesi di verticalizzazione prospettate dall'Amministrazione
regionale e che per la sua parte l'Amministrazione regionale ha
opportunamente non ravvisato le condizioni di accorpamenti visto
che tali istituzioni rientrano pienamente nella normativa nazionale
e regionale;
i sottoscritti Consiglieri regionali
Interrogano
la Giunta regionale per conoscere se sia vero che si intende
mantenere l'attuale dimensionamento delle istituzioni scolastiche
sopra elencate che per il momento ben risponde alla peculiarità del
nostro territorio di montagna.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Alla luce di un dibattito che già è stato
reso in questo Consiglio regionale e nel quale non era stato
prospettato alcun accorpamento fra le istituzioni - molto
opportunamente, devo dire, da parte dell'Assessorato - di base
della nostra Regione, era stata però lasciata aperta una
prospettiva di eventuale verticalizzazione per tutte le
istituzioni. Tenuto conto della specificità del nostro territorio
regionale e del fatto che, là dove era possibile, ciò era già stato
fatto in precedenza, alcuni insegnanti ed alcuni genitori delle
scuole più direttamente coinvolte, in particolare quelle
dell'Evançon 2 e del Luigi Barone avevano espresso delle
perplessità rispetto a questa iniziativa, che muove da una
disposizione dell'ultima legge finanziaria, la quale mirava a fare
cassa un po' ovunque, quindi aveva prospettato la verticalizzazione
non più come quel processo che c'era ai tempi della "riforma
Berlinguer", legato ad una riforma scolastica, ma semplicemente
come un accorpamento volto probabilmente a ridurre il numero delle
istituzioni.
Stante la particolare condizione di territorio valdostano e
stante il fatto che queste quattro scuole: Evançon 2 e Luigi
Barone, Maria Ida Viglino e Cerlogne, rispettano le norme del
dimensionamento previsto dalla legge nazionale e soprattutto dalla
nostra legge regionale, volevamo avere rassicurazioni sul fatto che
questo percorso fosse rientrato e che si potesse derogare almeno
fino al punto in cui non ci fosse stato un atto impositivo (ma noi
riteniamo che l'atto della finanziaria fosse volto a fare un
risparmio); se ciò non è possibile, vediamo quanto più possibile di
mantenere la nostra specificità e la nostra organizzazione
scolastica, che in questi anni nelle scuole di base sta dando degli
ottimi frutti. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Ringrazio per l'iniziativa e voglio subito tranquillizzare i
colleghi, perché è un argomento che avevamo già trattato. Vorrei
solo fare un po' di chiarezza sulle premesse, che poi è anche
l'informazione errata che è stata veicolata sul fatto che, quanto
all'applicazione dell'articolo 19 di questo decreto legislativo,
l'Amministrazione regionale non ha fatto alcuna proposta; anche
nelle convocazioni che erano state fatte era così segnalato... Ma,
come da procedura, l'Amministrazione si è semplicemente limitata -
perché così dovevamo fare - a chiedere agli enti territoriali
competenti sui due casi segnalati - quattro, ma su due zone sono le
Comunità montane, come abbiamo ricordato l'altro giorno - di
formulare chiedendo alle competenti amministrazioni delle proposte
in ordine all'opportunità o meno di operare interventi di revisione
dell'attuale articolazione delle istituzioni funzionanti nel
proprio ambito territoriale, precisando che tali proposte devono
tener conto di quanto previsto dall'articolo 4, rientrando fra le
disposizioni di contenimento e razionalizzazione delle spese in
materia di pubblico impiego e che va applicata anche a questa
realtà regionale. Questa normativa regionale stabilisce, per la
scuola dell'infanzia primaria e secondaria di primo grado,
l'obbligo dell'aggregazione degli istituti comprensivi dei tre
gradi di istruzione, la cosiddetta "verticalizzazione", al fine di
garantire un processo di continuità didattica nell'ambito dello
stesso ciclo di istruzione, che il termine di presentazione delle
proposte a seguito della mia lettera era ed è il 23 novembre, cioè
oggi, e che domani abbiamo convocato la Conferenza dei servizi dei
dirigenti scolastici e le organizzazioni sindacali, che ho già
incontrato nella giornata in cui avevo annunciato, per iniziare a
discutere anche con loro.
Con riguardo al contenuto dell'iniziativa, si ricorda che in
data 27 ottobre la Conferenza delle Regioni e Province autonome a
presentato al MIUR una modalità di applicazione dell'articolo 19,
che prevede e consente di non effettuare le operazioni di
aggregazione nel rispetto dei parametri numerici previsti da questa
norma, quando per motivi legati alle condizioni geografiche,
socioeconomiche ed alla storia del territorio, nonché alla
situazione dell'edilizia scolastica, le stesse operazioni non
rispondano alle finalità di favorire la verticalizzazione dei
percorsi e la continuità didattica per una maggiore qualità
dell'offerta formativa, pur impegnando le Regioni a favorire il
processo di verticalizzazione. Anche alla luce di questo, e come
già riferito per le vie brevi alle Comunità montane, in quanto
questa nota è stata illustrata alle Comunità montane per
coordinarci sulle opzioni che ci sono, diciamo che l'impegno e la
volontà dell'Amministrazione regionale sono quelli di mantenere la
situazione in essere prendendo spunto da questa possibilità, tanto
più che la verticalizzazione non produrrebbe nessuna sorta di
risparmio, altro aspetto importante; quindi, prendendo spunto da
questo spiraglio che ci dà la possibilità di lasciare immutata
l'architettura attuale del nostro sistema scolastico per quanto
riguarda la base fino alla media - altro caso, lo abbiamo detto, su
un'altra questione -, ma soprattutto per mantenere
l'
acquis
del nostro sistema scolastico,
l'organizzazione, la qualità e la professionalità di chi vi
opera.
Colgo l'occasione per rassicurare che, d'intesa con gli enti
locali competenti e le organizzazioni sindacali, l'indirizzo è
quello del mantenimento.
Presidente
- La parola al Consigliere Donzel.
Donzel (PD)
- Ringrazio sentitamente l'Assessore per
queste rassicurazioni, che saranno gradite agli insegnanti, ai
genitori ed agli amministratori di queste istituzioni scolastiche.
Mi scuso se mi sono permesso di parlare di "proposte
dell'Amministrazione regionale"; certo è che per il futuro non
demandiamo così alle Comunità montane o alle istituzioni, senza che
ci sia prima un certo raccordo con l'Amministrazione, la
formulazione di proposte o cose del genere, perché si è, almeno in
Bassa Valle, ingenerata una certa tensione che, se ci mettiamo
tutti attorno ad un tavolo e ragioniamo con calma, può essere
evitata. Grazie ancora.
