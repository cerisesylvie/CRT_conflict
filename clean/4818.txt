Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 516 del 6 ottobre 1982 - Resoconto
OGGETTO N. 516/VII - INIZIATIVE A FAVORE DEL POPOLO
PALESTINESE. (Approvazione di mozione).
PRESIDENTE:
Colleghi, vi ricordo che ci sono ancora le
mozioni iscritte agli oggetti ne. 24 e 30 per cui preghiamo i
Colleghi Tamone, Carlassare, Ricco, Mafrica e tutti gli altri che
vogliono aggregarsi a questi quattro, di riunirsi per vedere di
trovare un testo concordato per una votazione.
La seduta è sospesa.
Sospensione della seduta alle ore 19.43
Ore 20.07 ripresa della seduta
PRESIDENTE:
Siamo in numero valido per deliberare. La
Commissione ha raggiunto l'accordo su un testo unico che viene
letto dal Segretario Consigliere Tamone.
TAMONE:
Do lettura del testo della mozione:
L'invasione israeliana del Libano ha avuto lo sbocco
paventato da tutti coloro che non credono che i diritti dei popoli
vengano ribaditi e difesi con azioni di guerra: il
genocidio.
Alle stragi della popolazione civile avvenute in seguito agli
indiscriminati bombardamenti su villaggi e città, si è aggiunta la
barbarie consumata dai mercenari falangisti che nei campi profughi
palestinesi hanno ucciso, violentato, maciullato i corpi di donne,
vecchi, bambini assolutamente indifesi e non in grado di reagire in
alcun modo. A riprova di quanto queste persone non fossero in grado
di ferire sta il fatto che di fronte alle migliaia di vittime
palestinesi si ha notizia di un solo morto tra i mercenari di
Haddad.
IL CONSIGLIO REGIONALE DELLA VALLE D'AOSTA
Indignato per le feroci stragi compiute dalla destra
falangista libanese, con la connivenza dell'esercito israeliano,
contro la popolazione inerme dei quartieri occidentali e dei campi
profughi di Beirut;
Nel condannare la politica militarista ed i tentativi di
genocidio, messi in atto dal Governo israeliano, che ha occupato
Beirut con l'inganno, nonostante le intese raggiunte con l'OLP,
intese peraltro "garantite" dai governi degli USA, della Francia e
dell'Italia;
Ritenendo che soltanto la formazione di uno Stato palestinese
e trattative che garantiscano la sicurezza di tutti i popoli e
tutti gli stati della Regione possano consentire una pace stabile
in Medio Oriente,
RICHIEDE
al Governo Italiano:
a)
di riconoscere il diritto ad una patria per il
popolo palestinese;
b)
di intervenire nei confronti del governo israeliano
perché ritiri le proprie truppe dal Libano;
c)
di operare per una soluzione negoziata e con
garanzie internazionali della crisi mediorientale,
DELIBERA
di impegnare il Presidente del Consiglio regionale ad
organizzare una visita ufficiale in Valle d'Aosta di una
delegazione dell'OLP, al fine di rendere possibile incontri con
istituzioni forze politiche e sociali valdostane. Analoghe
iniziative dovranno essere prese con rappresentanti delle comunità
israelitiche.
PRESIDENTE:
Se non ci sono osservazioni, metto in
approvazione le due mozioni unificate nel testo unico testé
letto:
ESITO DELLA VOTAZIONE
Presenti, votanti e favorevoli: 18
Il Consiglio approva all'unanimità.
PRESIDENTE:
La seduta è terminata.
Il Consiglio è convocato per le ore 16.00 di martedì 12, sia per
quanto concerne la seduta meridiana, sia per quanto concerne la
seduta pomeridiana, o notturna come usano dire alla Camera e al
Senato.
La seduta è tolta.
L'adunanza termina alle ore 20.09.
