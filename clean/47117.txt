Classificazione
TRASPORTI E VIABILITÀ
Impianti a fune



Oggetto del Consiglio n. 3420 del 20 marzo 2024 - Resoconto
OGGETTO N. 3420/XVI - Interrogazione: "Innevamento
programmato nel comprensorio sciistico di Weissmatten".
Sammaritani (Presidente) -
Trattiamo adesso il punto 15
all'ordine del giorno. La parola all'assessore Bertschy.
Bertschy (AV-VdA Unie) -
Alcune piccolissime precisazioni
rispetto alle premesse della delibera. Per quanto riguarda in
particolare l'innevamento della pista Leonardo David che si dice
non essere stata innevata, uno dei due muri della pista Leonardo
David nera è stato innevato per dieci giorni e la pista è stata
aperta già a inizio stagione per gli allenamenti del locale sci
club, mentre la pista Leonardo David rossa è stata oggetto di dieci
giorni d'innevamento programmato. Si dice anche: "così come la
parte alta della pista Larici, che è quella maggiormente utilizzata
dai maestri di sci", io non ho avuto tempo ma lo chiederò poi per
il futuro, ho dei dubbi che quella sia la pista più utilizzata dai
maestri di sci per corsi e lezioni. I dati di quest'anno infatti lo
confermano, ma ovviamente bisognerebbe risalire ai dati di un
tempo, quando le piste erano completamente aperte grazie
all'innevamento, quindi lo farò, però generalmente questo vale per
il Weissmatten e vale per tutti, i maggiori passaggi si realizzano
negli impianti più bassi perché ci sono le attività di inizio
formazione dei ragazzi e poi ci si sposta negli impianti più alti.
Questo dato non glielo do con certezza, soprattutto perché i dati
di quest'anno confermano esattamente il contrario. Le dico, per
esempio, i dati dei passaggi sullo skilift Ronken sono 19 mila e
quelli di quella parte di passaggio sono 5 mila, però - ripeto -
vanno analizzati, quindi lo dico più che altro come attività di
studio per evitare di fare delle affermazioni che siano definitive
senza la base dei dati. Chiederò ulteriori dati per verificare
questa cosa e comunque l'obiettivo è di dare la massima
disponibilità di tutto il comprensorio nei prossimi anni.
Prima domanda: "quando si è iniziato effettivamente a produrre
neve artificiale a inizio stagione (nei mesi di novembre e
dicembre) e quante altre volte è stata prodotta durante la stagione
invernale in corso nel comprensorio di Weissmatten, in particolare
nella parte alta delle piste". Si è iniziato a produrre neve
artificiale il 25 novembre e si è prodotta neve artificiale per
venti giorni; nella parte alta delle piste si è prodotta neve
artificiale per sei giorni.
Altra domanda: "le motivazioni tecniche per le quali non sono
state innevate la pista Leonardo David slalom e tutta la pista
Larici, anche nella parte alta". Ho detto nelle premesse cosa è
stato aperto; per quanto riguarda l'effettiva attività
d'innevamento artificiale delle piste, si veda quanto sopra le ho
detto ma soprattutto, per quanto riguarda le condizioni per
l'attivazione del sistema d'innevamento, temperatura, umidità e
vento, è il caso di ricordare che in Valle d'Aosta l'inverno
2023-2024 è stato il più caldo da quando il centro funzionale della
Regione Autonoma della Valle d'Aosta registra le temperature, 50
anni. Di seguito i grafici delle località di riferimento, che
ovviamente non le posso descrivere ma le darò, riguardano la
temperatura media inverno Saint-Christophe, temperatura media
d'inverno a Issime, dove potrà desumere quali sono state le
finestre per le quali si è potuto procedere a realizzare
l'innevamento nelle condizioni attuali dell'innevamento
artificiale, che non permette una piena operatività su tutto il
comprensorio e l'abbiamo visto l'anno scorso in occasione delle
festività natalizie, dove si era data un'indicazione per lavorare,
in particolare per innevare la pista del Weissmatten, si era
lasciato un po' troppo indietro il comprensorio basso con
conseguenti proteste delle attività commerciali della zona, quindi
quest'anno si è cercato di operare ponendo massima attenzione a
tutti gli aspetti, comprese le attività economiche che appunto
fanno la loro attività nella parte bassa. L'obiettivo è, una volta
realizzato l'innevamento, di essere molto più efficaci e di
utilizzare al meglio le poche finestre di freddo che ormai sono
presenti.
"Quali sono e da chi devono essere rilasciate le eventuali altre
autorizzazioni mancanti o da perfezionare per lo Snowpark": ci sono
la procedura di accatastamento per la pista da sci secondo la legge
regionale 9/1992, la procedura di ottenimento della disponibilità
delle aree secondo la legge regionale 11/2004, la procedura per il
rilascio del permesso di costruire da parte del Comune di Gressoney
secondo la legge 11/1998, previa autorizzazione da parte degli enti
preposti, che sono; delibera di Giunta per la deroga alla
realizzazione delle opere in zona di cui all'articolo 35.1 della
legge 11/1998, di cui all'articolo 35.2 della legge 11/1998, di cui
all'articolo 37 della legge regionale 11/1998; il Dipartimento
programmazione risorse idriche e territorio dell'Assessorato
finanze e innovazione, opere pubbliche e territorio, ai sensi della
legge 11/1998 e della DGR 2939/2008; infine il Dipartimento Corpo
forestale della Valle d'Aosta e risorse naturali dell'Assessorato
dell'agricoltura e risorse naturali, ai sensi della legge
3267/1923; il Dipartimento Soprintendenza per i beni e le attività
culturali dell'Assessorato beni culturali, turismo, sport e
commercio, ai sensi del decreto n. 42 del 22/01/2004.
"Perché non è stata riportata la neve artificiale lungo il
tappeto dello Snowpark in modo da permettere uno spazio maggiore
per le attività dello stesso": lo Snowpark è aperto nella parte
dotata di innevamento artificiale, come negli anni passati, perché
non è stata portata e perché trasportare neve artificiale da una
località a un'altra ha un impatto ambientale non trascurabile. Per
innevare un solo lato del tappeto, occorre spostare neve per un
volume equivalente a quello di circa 150 camion, inoltre servono
macchine operatrici per il carico dei camion stessi, da ultimo far
transitare i mezzi d'opera su di un pendio erboso presenta ovvie
difficoltà di spostamento, espone gli operatori a oggettivi rischi
per la sicurezza e provoca evidenti danni ai prati attraversati.
Devo dire che mi stupisce molto che la domanda n. 4 me la faccia
una come lei che, di neve artificiale e di spostamento della neve
generalmente fa una battaglia esattamente contraria, però poi me lo
spiegherà sicuramente nella sua risposta.
Come osservazione generale, come già discusso e come da
confronto con il consigliere Lavy, con il quale, al di là delle
punzecchiature, c'è piena sintonia sull'obiettivo di dare
continuità agli investimenti per arrivare a dotare l'impianto di
Weissmatten di tutto quanto necessario per realizzare nei prossimi
anni il rilancio di questa piccola stazione turistica, ma
importante stazione turistica, quindi, dopo la revisione della
seggiovia, sono stati finanziati l'acquisto del tappetino nel 2022
per un valore di 390 mila euro di spese e 312 mila euro di
contributo e nel 2023 l'estensione di tutti gli investimenti che
sono necessari all'impianto di innevamento del Parco, alla
fornitura delle attrezzature, alla realizzazione del fabbricato per
il deposito delle attrezzature per il personale. Il valore di
questa richiesta di contributo è di 451 mila euro, 360 mila ammessi
a contributo. Con questi investimenti e con la richiesta
dell'innevamento artificiale che è nostra intenzione, come quella
degli altri piccoli comprensori, andare a finanziare nelle
programmazioni finanziarie che verranno si andrà a completare tutto
quello che è necessario per garantire la massima efficienza di una
situazione che, a livello climatico, vede le piccole stazioni,
quelle soprattutto a quote più basse, sempre più in difficoltà se
non dotate di impianti d'innevamento performanti ed efficienti.
Tutto questo in piena sintonia con il Comune; probabilmente nelle
mie parole della scorsa volta... io non mi riferivo ad
autorizzazioni mancanti rispetto al piano regolatore... il piano
regolatore ha concluso ad agosto... tra l'altro, come era stato
detto... La fase del piano regolatore è durata 17 mesi, non per
colpa del Comune, perché tutto questo è estremamente complicato,
era iniziata la discussione del piano a marzo 2022, con il Comune
c'è piena sintonia, devo dire che l'Amministrazione ha saputo dare
e valorizzare l'obiettivo di una buona parte immagino di tutti i
Gressonari: quello di lavorare per il rilancio di
quest'attività.
Ancora domenica scorsa siamo stati sull'impianto per fare alcuni
sopralluoghi e ci sono alcuni lavori da fare sulla pista riguardo
alle pendenze di alcuni tratti della pista che potrebbero
migliorare anche il servizio dei maestri di sci, quindi anche su
questo si sta lavorando, però la necessità - e lo dico per
l'ennesima volta - è quella di dare anche alla società la
possibilità di operare con massimo equilibrio, con interesse da
parte di tutti, in una visione che deve tenere in considerazione il
lavoro su tutte le piccole stazioni e sulle grandi stazioni, perché
anche le società hanno una potenzialità di lavoro che è limitata
alle forze lavoro che hanno a disposizione sia sotto l'aspetto
tecnico che sotto l'aspetto amministrativo.
Presidente -
Replica la consigliera Minelli.
Minelli (PCP) -
Grazie per la risposta, Assessore. Come
lei immaginerà, quest'interrogazione ha avuto origine proprio dalla
risposta che lei aveva dato a inizio febbraio scorso al consigliere
Lavy, una risposta proprio su Weissmatten che ha sollevato sul
territorio delle reazioni, e credo che siano state più reazioni,
visto che mi risulta di non esserne stata l'unica destinataria, ma
da colloquio con il collega Lavy la stessa cosa è successa anche a
lui. Per gentilezza poi il collega Lavy mi aveva fatto avere il
documento che lei aveva fornito in quell'occasione con i dati
relativi alle temperature registrate nei mesi precedenti, documento
che doveva servire anche lì ad avere un'idea delle possibili
giornate d'innevamento. Devo dire che, purtroppo - io sono
abbastanza cecata - non sono riuscita a leggere neanche un dato, ma
mi risulta che non abbia potuto farlo nemmeno il collega Lavy che
ha più di 30 anni meno di me, è giovane ed è molto più sveglio,
quindi c'era un problema a interpretare quei dati perché proprio
non ce l'abbiamo fatta: ecco il perché della prima domanda, che
aveva lo scopo di capire meglio quando si è innevato. Ora lei ha
dato delle date, mi ha detto che il 25 novembre si è iniziato per
quello che riguarda il comprensorio in generale, poi ha detto che
ci sono stati venti giorni di innevamento e sei giorni invece nella
parte alta delle piste, che mi sembrano veramente pochi. Sono
contenta se lei poi mi darà la risposta scritta perché forse anche
da quel nuovo grafico magari si potrà capire meglio. Mi fa un po'
strano però che dobbiamo desumere da un grafico quando sono state
fatte le giornate d'innevamento. Io pensavo che una società potesse
dire tranquillamente: "Si è innevato il tal giorno, quell'altro,
quell'altro", in modo da capire meglio. Faremo quest'operazione se
riusciremo con quel grafico che, se ho capito bene, ci parla delle
temperature di Issime, che non è proprio la stessa identica
cosa.
Riguardo alla pista Larici e Leonardo David, sulla pista Larici
lei dice: "Vorrei poi capire se effettivamente per i maestri di sci
viene utilizzata maggiormente"; io ho detto che è quella che è
utilizzata maggiormente dai maestri di sci. Io, da quello che so,
perché sono stata contattata evidentemente anche da maestri di sci,
quella pista viene utilizzata molto per quello che riguarda un
certo livello di apprendimento ed è considerata una pista adatta
proprio per chi deve avvicinarsi allo sci. Sulla questione della
pista Leonardo David lei ha parlato di dieci giorni d'innevamento e
credo che lei si riferisse in particolare per il Gigante e non alla
pista per lo Slalom perché su quella mi risulta che fosse molto
meno.
Sulla questione delle autorizzazioni, quella è stata la
questione che ha sollevato più reazioni, perché lei ha parlato di
mancanza di autorizzazioni senza specificare quali. Noi sappiamo
che c'è una delibera comunale dell'8 agosto del 2023, che ha in
pratica modificato il piano regolatore per l'inserimento dello
Snowpark e anche per questo
tapis
. Lei adesso ci ha detto
che è una pratica che è durata diciassette mesi e poi ha fatto un
elenco di quelle che devono essere ancora le autorizzazioni, quindi
in quel senso è più preciso e leggerò poi quali sono queste
autorizzazioni. Mi fa un po' strano però che da agosto ad arrivare
oggi ci siano ancora tutte quelle pratiche da mettere in ordine
considerato che si parla di questa questione da diciassette
mesi.
Nella risposta di febbraio poi lei aveva detto, riguardo allo
Snowpark di Sonne, che è apprezzato dalle famiglie e che non si era
fatto un riferimento a quest'offerta. È vero, è molto apprezzato
dalle famiglie, però, visto che si era prodotta la neve
artificiale, abbiamo chiesto perché non la si è spinta più in alto,
perché questa è la foto dello Snowpark di Sonne, questa è tutta la
neve, questo è il
tapis
completamente inutilizzabile perché
la neve non c'è e questa è la pista Larici nella parte alta.
Ora lei dice: "Come mai proprio voi venite a parlare di
innevamento artificiale visto che siete critici in generale su
quest'argomento"; io confermo la criticità in generale su
quest'argomento non presa così da sola, è una riflessione che
bisogna fare in senso generale, ma dal momento in cui lì si produce
e se ne è prodotta e si è detto che a Gressoney si doveva
privilegiare lo Snowpark, piuttosto che altre cose, quella neve che
c'è lì si poteva utilizzare in parte spingendola più su. Lei mi
dice che ci vogliono decine di camion che spostano, eccetera,
verificheremo se è così, sta di fatto che lì c'è un'offerta e anche
quell'offerta che sarebbe utilizzata e apprezzata, come lei
giustamente ha detto, è un'offerta monca, così come la parte in
alto delle piste.
