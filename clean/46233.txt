Classificazione
AMBIENTE
ENERGIA



Oggetto del Consiglio n. 2693 del 25 luglio 2023 - Resoconto
OGGETTO N. 2693/XVI - Interpellanza: "Azioni da realizzare
entro il 2040 per raggiungere l'obiettivo dell'abbandono dell'uso
del metano in Valle d'Aosta".
Marguerettaz (Presidente) -
Punto n. 43 all'ordine del
giorno. Per la presentazione, la parola alla collega Minelli.
Minelli (PCP) -
L'interpellanza intende affrontare una
grossa contraddizione nella programmazione energetica in Valle
d'Aosta: da un lato, sappiamo tutti che sono in corso importanti
opere per estendere la rete di distribuzione del metano e per
raggiungere l'intera Alta Valle, le vallate di Ayas e di Gressoney,
ed altri progetti ancora; dall'altro lato, sappiamo tutti che il
metano, nell'arco di diciassette anni - quindi non chissà fra quali
epoche geologiche - dovrebbe scomparire dall'utilizzo in Valle
d'Aosta come prevede la Road Map Fossil Fuel Free.
Quindi da una parte si programmano, si realizzano, opere che
comportano notevoli investimenti, spese ingenti, che vengono
giustificati come un miglioramento nell'uso dell'energia per vari
decenni, ma dall'altra, in realtà, per il metano e le sue
condutture, non c'è un futuro. Allora quello che ci si chiede è se
si voglia fare i conti con questa realtà oppure no.
La contraddizione che ho descritto è sotto gli occhi di tutti,
ma ci sono anche degli altri aspetti che sono meno noti e che
riguardano gli indirizzi europei in materia di uso del metano;
orientamenti che sono fortemente restrittivi come per tutti i
combustibili fossili.
Nella recente bozza di revisione del Regolamento Ecodesign, in
discussione a livello europeo, viene richiesto un indice di
efficienza delle caldaie a gas talmente elevato da escludere
praticamente la possibilità di produrre e di vendere in futuro tali
caldaie. Questo, a partire dal 2029.
In questa bozza che ho citato, vengono infatti introdotti dei
nuovi parametri che prevedono che gli apparecchi in commercio
dovranno soddisfare un indice di efficienza pari al 115% per le
caldaie a gas. Le linee guida poi sul risparmio energetico,
pubblicate dalla Commissione europea, prevedono un abbandono
graduale delle caldaie a combustibili fossili autonome da
concludere entro il 2029.
Di fatto, che cosa implica questo? Implica che per il
riscaldamento si dovrà favorire la graduale eliminazione di tutte
le caldaie a gas con il divieto di immissione sul mercato, anche di
quelle alimentate con gas rinnovabili, a partire appunto dal 2029,
e un anno dopo il divieto sarà esteso anche all'installazione.
L'obiettivo che si pone la Comunità europea è di eliminare tutti
i sistemi di riscaldamento alimentati da fonti fossili, al fine di
abbattere le emissioni di CO2. La scelta europea, in sostanza, è
quella di puntare sull'elettricità nel riscaldamento e nel
raffrescamento degli edifici e nei consumi domestici.
Dal momento che queste sono le prospettive che abbiamo davanti,
che senso ha - ci chiediamo - continuare ad ampliare la rete dei
metanodotti? A volte a questa domanda si risponde affermando che i
metanodotti potrebbero servire in futuro a trasportare idrogeno, ma
trasportare l'idrogeno dove e per farne che cosa? Non è chiara
questa questione, mentre è chiaro che l'idrogeno non potrebbe
comunque viaggiare negli attuali metanodotti; infatti, come è
correttamente spiegato nelle linee guida per lo sviluppo
dell'idrogeno in Valle d'Aosta, l'allegato al PEAR (Piano
Energetico Ambientale Regionale) del 2030, gli studi effettuati
hanno appurato che nelle condutture del metano al massimo si può
inserire un 15-20% di idrogeno e che, oltre tale quota, occorre
rifare l'infrastruttura. Questo è nell'allegato idrogeno al PEAR a
pag. 14, il punto 3.2.1.
Anche la prospettiva di un futuro utilizzo dei metanodotti per
il trasporto dei combustibili
green
appare
impraticabile.
Partendo da queste premesse, abbiamo chiesto di sapere quali
sono le nuove tratte di metanodotto in corso di realizzazione in
Valle d'Aosta e quale impegno finanziario comportano; se ci sono
anche dei progetti per altre tratte di cui è in corso l'
iter
autorizzativo; se c'è una valutazione sull'opportunità di estendere
ulteriormente la rete di distribuzione del metano e se non si
intenda invece investire in altre tecnologie a carattere elettrico;
infine, quali azioni si intendono programmare e realizzare nei
prossimi diciassette anni, cioè il tempo che ci separa al 2040, per
abbandonare l'uso del metano in Valle d'Aosta, come previsto
dall'obiettivo della Valle d'Aosta Fossil Fuel Free entro il 2040,
cioè l'ordine del giorno che abbiamo votato nel 2018.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Avremo tempo in autunno di fare
un ampio confronto su tutti questi temi, perché - come tutti
sappiamo - avremo la possibilità di lavorare sul Piano energetico
ambientale regionale e questi saranno temi centrali nella
discussione politica. Quindi io mi limiterò a dare qualche veloce
risposta, visti i tempi che abbiamo.
Per venire al primo tema: la rete di trasporto si divide fra
metanodotti, ovvero condotte di trasporto e la rete di
distribuzione esistente all'interno dei Comuni. I due grandi
metanodotti li ha citati lei: il metanodotto a Verrès/Ayas e, in
fase di costruzione, il metanodotto a
Pont-Saint-Martin/Gressoney.
Per quanto riguarda invece la rete di distribuzione, che è a
gestione degli Enti locali attraverso gli ATEM (Ambiti Territoriali
Ottimali) che sono stati definiti (ce ne sono centosettantasette in
Italia), per quello che riguarda la Valle d'Aosta l'ATEM è stato
costituito in Comune di Aosta, con apposita convenzione, e il
Comune di Aosta, per tutti i Comuni, è la stazione appaltante del
contratto. Il contratto è stato realizzato attraverso una gara che
ha visto assegnare a Italgas Reti S.p.A. per dodici anni il
servizio di gestione e sviluppo delle reti di distribuzione a
partire dal primo settembre 2021.
Nell'ambito di tale periodo contrattuale, il piano di sviluppo
del servizio prevede la realizzazione di circa 275 km di rete di
distribuzione, suddivisi tra interventi di nuova metanizzazione, di
estensione, interconnessione e potenziamento.
Sempre per andare un po' velocemente alle risposte, in questo
Piano si prevede di completare l'estensione della rete nei Comuni
già metanizzati con interventi volti a risolvere problematiche di
forniture esistenti e a contemplare i possibili sviluppi del
territorio in base ai piani urbanistici comunali, ad efficientare
la rete esistente, ampliare la rete nei Comuni di Aymavilles,
Arvier, Avise, Champdepraz, Courmayeur, Jovençan, La Salle,
Montjovet, Morgex, Pré-Saint-Didier, Saint-Marcel, Valtournenche,
Antey-Saint-André, Gignod, Roisan, Torgnon e Saint-Oyen.
Da settembre la gestione operativa di Italgas è entrata nel
pieno della sua attuazione.
Rispetto a questi contratti, come è ben chiaro a tutti, si
tratta di iniziative private e quindi di progettualità che non
richiedono impegno finanziario da parte della Regione o degli Enti
locali.
Sul punto 2, cioè se ci sono progetti anche per altri tratti in
cui è in corso l'
iter
autorizzativo: non risultano ulteriori
progettualità al momento.
Punto 3, se è in corso una valutazione sull'opportunità di
estendere ulteriormente la rete: le valutazioni sono state
effettuate nell'ambito della gara d'appalto e quindi quello che è
previsto è quello che è stabilito nei dodici anni di assegnazione
all'Italgas.
Per quanto riguarda il servizio di distribuzione, il Comune di
Aosta, in qualità di soggetto delegato da tutti i Comuni valdostani
come stazione appaltante, ha fatto presente che vi è un vincolo
contrattuale tra il medesimo e la società Italgas Reti S.p.A. che
non può essere sciolta senza una motivazione particolarmente forte;
quindi questo attiene a chi ha il contratto.
Rispetto alla semplificazione "togliamo il metano", noi in
questo momento siamo già molto soddisfatti di agire per gradi e, se
potremo fare molto di più, lo faremo molto volentieri, nel senso
che la rete di metano permette di smantellare tutta la rete di GPL,
gasolio, oli combustibili e tutta una serie di energie e
combustibili fossili molto più inquinanti di quello che non sia il
metano attualmente ma, ripeto, se si possono fare doppi salti, sarà
ben interessante valutarli, senza però poi lasciare la gente al
freddo o senza servizi.
Ovviamente, tutto questo se riusciamo a farlo con il metano, ci
permettiamo di avere minori emissioni e, se riusciamo a farlo con
doppio salto, sarà ancora meglio. Vero è che la rete del gas potrà
veicolare progressivamente quote crescenti di gas di origine non
fossile,
green
gas, quali miscele contenenti biometano e
idrogeno, così come già attualmente prospettato dai piani
strutturali dei principali
player
del settore.
Quali azioni si intendono programmare e realizzare nei prossimi
diciassette anni? Intanto, la riduzione del fabbisogno di energia
degli edifici attraverso interventi di efficientamento, ove
tecnicamente fattibile ed economicamente sostenibile, per la
sostituzione con fonti rinnovabili ed elettrificazione dei consumi,
in particolare con pompe di calore o integrazione con sistemi
ibridi.
Non si ritiene, al momento, ragionevole ipotizzare un completo
abbandono del gas metano, in particolare nel settore industriale,
ove le altre tecnologie non sono ancora efficacemente
utilizzabili.
Si ritiene infine proiettare e concentrare le azioni
principalmente sull'abbandono progressivo dell'utilizzo di prodotti
petroliferi e liquidi a seguire nei prossimi anni.
Vorrei solo ricordare, e vado a chiudere, che la Road Map Fossil
Fuel Free prevede di ridurre i livelli, non di azzerarli, e ridurre
i livelli a 2,20 tonnellate
pro capite
, cosa che, con le
compensazioni degli assorbimenti forestali, ci mette in condizioni
di rispettare la mappa.
Detto questo, ripeto, nel Piano energetico ambientale avremo il
tempo di valutare tutti questi aspetti e anche di entrare nel
merito dei rapporti privati e dei rapporti con gli Enti locali
rispetto alla metanizzazione in corso.
Presidente -
Per la replica, la parola alla collega
Minelli.
Minelli (PCP) -
Assessore, inizio replicando prendendo in
prestito il titolo di un articolo che è comparso qualche tempo fa
su "La Repubblica", il titolo è questo: "Il metano è un killer
dell'ambiente" ed è a firma
di uno scienziato; leggo un
breve passaggio: "Finora il metano ha contribuito a circa il 30%
dell'aumento globale delle temperature e contenere queste emissioni
è il mezzo più efficace disponibile per limitare il riscaldamento
globale nel breve termine. Intervenire sulle emissioni derivanti
dalle operazioni di combustibili fossili rappresenta una grande
opportunità in questo senso, dal momento che i percorsi per la
riduzione sono sia chiari, sia economici
".
Su "La Stampa" del 18 luglio c'è un'intervista a Luca Mercalli
che, ragionando sull'ondata di calore che ci ha colpiti, ha
scritto: "Non è più tempo di aspettare, se vogliamo essere
efficaci, dobbiamo intervenire entro il 2030. É come una malattia,
non si può più perdere tempo sennò condanniamo i nostri figli".
Adesso io rileggerò i dati, ma lei in pratica ha detto che è
prevista una costruzione di reti, oltre che nelle vallate che avevo
citato in Alta Valle, praticamente in mezza Valle d'Aosta; non ci
sono nuove progettazioni ma c'è questo contratto - chiamiamolo così
- per cui l'Associazione dei Comuni ha fatto sì che il Comune di
Aosta sia la stazione appaltante e lei mi ha detto che c'è un
vincolo che non si può sciogliere senza una motivazione
particolarmente forte, mentre invece io credo che di motivazioni
particolarmente forti qui ce ne sia una grossa come una casa.
Sulla questione dell'idrogeno, lei dice che si potrà utilizzare
biometano e idrogeno nella rete e veicolare questi combustibili
alternativi, ma non sono io che dico che il metanodotto potrà
essere utilizzato per l'immissione soltanto di un 15-20% di
idrogeno. Questo perché la molecola è talmente volatile e la
pressione è tale per cui quelle infrastrutture, soprattutto quelle
che sono già state realizzate, non sono utilizzabili. Noi andremo
ad aggiungere e a farne delle altre in virtù del fatto che c'è un
contratto, e questo lo capisco. Però so anche che ci sono delle
motivazioni fortissime che ci dovrebbero portare a rivedere le
scelte che sono state fatte in passato, scelte che - concordo,
Assessore - sono state fatte perché il metano è comunque un
combustibile che potenzialmente, almeno nel momento in cui erano
state fatte le prime valutazioni, era meno nocivo - diciamo così -
degli altri, ma il 30% delle emissioni sono comunque imputabili al
metano.
Io credo che occorra veramente mettersi a tavolino. Lei dice:
"In autunno ci sarà una riflessione politica da fare a proposito di
quello che è il PEAR" e questo è un tema centrale della discussione
sul quale concordo; credo però che l'ampliamento, a cui si dà
attuazione - perché questo è quello che si sta facendo -, della
rete dei metanodotti è ormai da considerarsi come un retaggio di un
passato che deve essere abbandonato al più presto perché,
altrimenti davvero, non avremo un futuro per quello che riguarda
tutta la questione delle emissioni, ma anche la questione del
calore, dell'aumento delle temperature.
In ultimo, lei dice che la Road Map non prevede questo. La Road
Map - ne abbiamo già discusso altre volte - segue un ordine del
giorno che è stato approvato nel dicembre del 2018 ed era
chiarissimo. Quell'ordine del giorno dice che entro il 2040 non
bisogna "limitare", ma bisogna liberarsi dall'utilizzo dei
combustibili fossili; mentre noi che cosa facciamo? In virtù del
rispetto di un contratto, eccetera, eccetera, non proviamo a fare
una marcia indietro e non facciamo una riflessione, seria e
approfondita, sul fatto che potremmo essere addirittura la prima
regione in Italia ad essere veramente Fossil Fuel Free.
Io mi chiedo, ogni tanto, se tutte le persone che hanno votato
all'epoca quell'ordine del giorno erano e sono coscienti di quello
che c'era scritto e della portata di quel provvedimento.
Presidente -
Telegraficamente, Assessore.
Bertschy (AV-VdA Unie) -
Il collega Grosjacques mi dice
che ho detto che sono partiti i lavori dei due metanodotti; ebbene,
non era riferito a quello che ha detto lei collega Minelli,
Verrès/Ayas e Pont-Saint-Martin/Gressoney. Si tratta di metanodotti
che hanno ottenuto l'autorizzazione unica e hanno il VIA
(Valutazione Impatto Ambientale) con esito positivo.
Era solo per chiarire questo, grazie.
