Classificazione
ISTRUZIONE PUBBLICA



Oggetto del Consiglio n. 127 del 2 dicembre 2020 - Resoconto
OGGETTO N. 127/XVI - Notizie in merito all'espletamento del
concorso straordinario per il personale docente della scuola
secondaria di primo e secondo grado.
Bertin (Presidente) -
Punto n. 14 all'ordine del giorno.
Per il Governo ha chiesto la parola l'assessore Caveri, ne ha
facoltà.
Caveri (VdA Unie) -
Questo è un concorso, come voi
sapete, nato male e finito ancora peggio, malgrado tutte le
Autorità, compreso l'Assessore che mi ha preceduto, che aveva fatto
presente come in epoca di Covid svolgere questo concorso sarebbe
stato del tutto assurdo. La ministra Azzolina ha insistito fino al
limitare del DPCM che poi ha bloccato i concorsi e, tra l'altro,
avremo comunque un grosso problema sia di ripresa come dite voi ma
anche per tutti coloro che non hanno potuto fare il concorso,
perché magari erano per un certo periodo nella zona rossa di alcuni
Comuni della valle oppure erano in quarantena.
La sospensione delle prove selettive scritte, delle procedure
pubbliche e private, quelle di abilitazione all'esercizio delle
professioni è stata disposta il 3 novembre e sono efficaci fino al
3 dicembre, la solita data legata al DPCM, quindi qualcosa lo
sapremo domani. A naso ho l'impressione che, viste le misure
draconiane che si stanno assumendo, è assai probabile che avremo
una conferma delle disposizioni. Questo, tra l'altro, crea
difficoltà a chi ha già fatto un pezzo di concorso, alcuni lo hanno
già fatto e sono in attesa di conoscere i risultati. Come dicevo,
vedremo che cosa capiterà, abbiamo preso contatto con il Ministero
della pubblica istruzione, tra l'altro, proprio oggi ho sollecitato
il senatore Lanièce a svolgere non solo su questo ma su altre
questioni significative un incontro
on-line
con la ministra
Azzolina perché non si riesce mai ad avere qualche elemento di
certezza.
Ricordo che i concorsi sono stati banditi dalla Regione in
riferimento al proprio fabbisogno di organico ed è evidente che la
copertura dei posti vacanti per l'anno scolastico 2021-2022 potrà
aver luogo solo se le procedure concorsuali si svolgeranno e si
concluderanno in tempo utile ma questo, come dicevo, dipende dalla
pandemia ma soprattutto dalle misure di contenimento che verranno
decise dalle competenti Autorità. È una situazione disdicevole, è
una situazione difficile, devo dire che, anche su sollecitazione
dei sindacati e del gruppo raccolto attorno ai precari, noi abbiamo
deciso di mettere in piedi nelle settimane prossime una Commissione
per approfondire ancora di più la possibilità da parte nostra,
quanto mai avvenuto fino ad oggi, di avere dei concorsi che siano
banditi da noi prescindendo dai concorsi di Roma, ma, come sa bene
anche Rollandin, sono temi giuridici, argomenti che si dibattono
ormai dal 1975, data in cui Maria Ida Viglino ottenne una parte di
trasferimento delle scuole alla nostra Valle.
Presidente -
Per la replica, ha chiesto la parola il
consigliere Carrel, ne ha facoltà.
Carrel (PA) -
È un concorso nato male, finito anche
peggio, sarebbe bello finisse, nel senso che mettiamo un punto di
domanda sul quando e se finisce questo concorso: dico questo perché
ovviamente ci sono stati diversi ricorsi: uno o, meglio, quello più
importante e più significativo è fatto al TAR del Lazio, nel quale
si riconosce al ricorrente, un'insegnante che non ha potuto
effettuare il concorso in quanto positiva al Covid, di sostenere la
prova scritta che non è riuscita a compiere. Di fatto, quindi,
tutti gli insegnanti in isolamento perché positivi al Covid-19
potranno andare a rifare la prova che hanno dovuto saltare per
motivazioni sanitarie.
Dico che non si sa se arriverà in fondo, perché si sente e si
dice già che diversi altri insegnanti, che invece hanno fatto la
prova, hanno intenzione di ricorrere a loro volta, perché chi farà
la prova in seguito avrà avuto di fatto un vantaggio in quanto
appunto ha avuto più tempo per studiare e perché in Parlamento,
leggendo un po' di atti del Parlamento, in diverse Commissioni sono
state portate anche delle richieste di ispezione abbastanza
specifiche su diverse ricerche fatte su
Google
alle due di
notte che riguardavano i temi che poi casualmente il giorno dopo
erano proprio materia del concorso.
Se questo concorso finirà è un enigma, non lo sappiamo, però, al
di là di quanto fa e decide la ministra Azzolina e lo Stato
italiano, come ha detto giustamente l'Assessore, noi dobbiamo in
qualche modo porre in essere - e questo era l'intento di questa
interrogazione ma già di un'interpellanza che avevo presentato due
Consigli fa, se non erro - una serie di analisi e una serie di
valutazioni per capire, vista l'emergenza sanitaria, visto che il
settore scuola ha delle esigenze oggi, perché solamente agendo oggi
possiamo poi coprire le mancanze per l'anno scolastico 2021-2022...
dobbiamo cercare di trovare delle soluzioni da porre in essere per
andare a soddisfare questi vuoti che abbiamo noi come scuola
valdostana senza guardare oltre, senza aspettare le risposte della
ministra Azzolina, perché ci è parso di capire che i problemi sono
tanti e quindi è inutile aspettare da Roma un segnale, iniziamo ad
agire.
Secondo noi - e lo abbiamo già sottolineato nell'interpellanza
del 4-5 di novembre agendo sull'articolo 7, comma 4, della legge
regionale n. 57 del 1983 -, ci potrebbero essere gli spazi o,
meglio, ci sono gli spazi per indire un concorso regionale e andare
a coprire le sedie destinate al ruolo ma non coperte ad oggi per
l'istruzione valdostana.
Cito questo articolo in quanto proprio il senatore Lanièce in
un'interrogazione di giovedì scorso, l'interrogazione n. 302 del 26
Novembre 2020, ha interrogato la ministra Azzolina in merito a
quello che avevamo già sollevato in quest'aula, cioè l'assunzione
o, meglio, la creazione di un concorso
ad hoc
per gli
educatori. In risposta al senatore Lanièce, la ministra Azzolina ha
ribadito, dopo aver detto di fatto che a livello nazionale non c'è
l'esigenza di andare ad assumere degli educatori, che i concorsi
per il reclutamento di detto personale sono indetti dalla Regione
stessa, riferendosi alla Valle d'Aosta, in concomitanza, di regola,
con i rispettivi concorsi banditi sul resto del territorio
nazionale e quindi l'articolo 7, comma 4. Come di fatto la risposta
della ministra Azzolina ci dice che possiamo agire così su una
classe importante quale quella degli educatori, secondo noi,
possiamo agire nello stesso modo per tutte le altre classi di
insegnanti, quindi chiediamo all'Assessore con il gruppo di lavoro
di agire e di agire molto rapidamente perché nell'anno 2021-2022
non possiamo avere gli stessi problemi che abbiamo avuto
quest'anno.
