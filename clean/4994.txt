Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 6 del 12 gennaio 1983 - Resoconto
OGGETTO N. 6/VII - TEMPESTIVITA' DELLE NOTIZIE DIRAMATE DAL
BULLETIN REGIONAL DES AVALANCHES - (Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Tonino:
INTERROGAZIONE
Ai cittadini che nella giornata di domenica desiderano
ricevere informazioni sul pericolo di valanghe e perciò compongono
il numero 31210 (Bulletin régional des avalanches), risponde una
segreteria telefonica che trasmette un Bollettino registrato il
venerdì precedente.
Poiché il fatto crea perplessità e dubbi sulla effettiva
tempestività delle notizie;
i sottoscritti Consiglieri regionali
INTERROGANO
l'Assessore all'Agricoltura e Foreste per sapere:
1°) se il Bollettino del venerdì conserva la propria validità
anche nei giorni successivi;
2°) se non sia possibile organizzare il servizio in modo da
avere bollettini quotidiani;
3°) se non sia opportuno far sapere ai cittadini notizie più
precise sul funzionamento dell'Ufficio valanghe.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
La redazione del Bollettino regionale
delle valanghe viene impostata secondo indicazioni meteorologiche
comuni fra Amministrazioni nazionali ed estere dell'arco alpino,
che svolgono tutte questo servizio. Tutti i giorni, sulla scorta
dei dati pervenuti dalle 7,30 alle 8,30 si è in grado di valutare
la situazione della Regione.
Il Bollettino redatto al venerdì risponde anche alle esigenze di
sabato e di domenica quando vi è la maggiore richiesta, in quanto è
il momento in cui l'affollamento delle piste è maggio re. Può
essere modificato in qualsiasi momento se vi sono delle mutate
condizioni climatiche che determinano questi mutamenti, sennò si
tratterebbe semplicemente di ripubblicare lo stesso bollettino con
una data cambiata. E' avvenuto che a Natale le mutate condizioni
del giorno 24 hanno fatto sì che fosse dato alle ore 17 un nuovo
bollettino. Per ragioni tecniche la registrazione non deve superare
i 60 secondi, pertanto il testo deve essere stringato e riportare
le notizie più significative ed utili, quelle che evidentemente
possono essere contenute in un brevissimo flash. Circa la
diffusione di informazioni sul funzionamento dell'Ufficio valanghe
sono predisposti i comunicati ai giornali, i comunicati
radio-televisivi con delucidazioni sull'argomento e vengono
inseriti sull'elenco telefonico sia del numero della segreteria
telefonica, il 31210, che di un altro numero, il 32444, per notizie
dirette più dettagliate per singola località di rilevamento dati.
Tale ultimo numero funziona dalle 8,30 alle 12,30 e dalle 14,30
alle 17,30 di tutti i giorni, compresi il sabato e la domenica, dal
10 novembre al 30 aprile. E' prevista la redazione di una
pubblicazione che uscirà alla fine del mese circa l'attività
annuale dell'ufficio, con ampie indicazioni sui rilievi effettuati,
sui bollettini redatti, sulle zone di rilievo dati e sulle altre
attività proprie dell'ufficio.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (P.C.I.):
Ringrazio il Presidente delle
informazioni. Il punto principale che abbiamo voluto sollevare è il
fatto che alla domenica si trasmette il bollettino del venerdì.
Sono valide le argomentazioni che ha portato il Presidente della
Giunta, però nei confronti dell'utente che si sente annunciare per
segreteria telefonica il bollettino delle valanghe del venerdì
l'impatto è sgradevole e tutto sommato di sfiducia. Sarebbe
opportuno a nostro avviso che fossero trasmesse, quando non vi sono
cambiamenti, registrazioni con il bollettino delle valanghe di quel
giorno, in modo che vi sia fiducia su quella notizia. Apprendiamo
con piacere che qualora ci siano dei cambiamenti, questi sono
tempestivamente riportati cambiando la registrazione.
