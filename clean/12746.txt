Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3702 del 24 settembre 1992 - Resoconto
OGGETTO N. 3702/IX Verifiche in merito all'applicazione della
legge 18 gennaio 1992, n. 16, recante norme in materia di elezioni
e nomine presso le regioni e gli enti locali.
(Interpellanza)
Interpellanza
Ricordato che lo scorso 16 luglio, rispondendo ad una
interpellanza del sottoscritto consigliere, il Presidente della
Giunta regionale aveva affermato che erano in corso verifiche e
acquisizioni di pareri legali in merito all'applicazione della
legge 18 gennaio 1992, n. 16 recante norme in materia di elezioni e
nomine presso le regioni e gli enti locali,
Esaminate le circolari ministeriali in materia di applicazione
della citata legge;
Appreso che è stata depositata la sentenza della Corte d'Appello
di Torino in merito al processo
per l'Affaire Casino che condanna il Consigliere Mario Andrione
a tre anni di reclusione e di interdizione dai pubblici uffici per
abuso del suo ruolo di Presidente della Giunta;
il sottoscritto consigliere regionale del Gruppo Verde
Alternativo
interpella
il Presidente della Giunta regionale per sapere:
1) quali verifiche sono state fatte in merito all'applicazione
della legge 18 gennaio 1992,n. 16, in particolare per quanto
concerne il ruolo di consiglieri regionali sottoposti a
procedimento penale per i reati indicati nella legge 16/92;
2) se si è provveduto a segnalare al Ministro dell'Interno la
situazione del Consigliere Mario Andrione che rientra pienamente
nella casistica prevista dalla legge 16/92;
3) che cosa si intende fare per dare corretta e doverosa
applicazione alla citata legge.
F.to Riccarand.
Presidente
Ha chiesto d'illustrare l'interpellanza il
Consigliere Riccarand.
Riccarand (VA)
Il nostro gruppo aveva già presentato
nello scorso mese di luglio un'interpellanza discussa il 16 luglio,
in merito all'applicazione della cosiddetta legge Scotti, del
gennaio 1992, che ha introdotto nuove discipline per quanto
riguarda le norme in materia di elezione e nomine presso le regioni
e gli enti locali. Norme più severe per cercare di contrastare
questa situazione di compromissione della pubblica amministrazione
con reati e vicende delittuose.
In quell'occasione il Presidente della Giunta mi aveva risposto
che si stavano esaminando le implicazioni della legge 18 e che
c'era una serie di circolari che il Ministero dell'Interno aveva
trasmesso alla Giunta regionale ed al Presidente della Giunta nella
sua qualità di prefetto e che la Giunta stava esaminando la
situazione e che si riservava di acquisire gli opportuni pareri
legali in materia.
Io ho chiesto di poter esaminare queste circolari, che mi son
state trasmesse dalla Presidenza della Giunta, che ho potuto
studiare meglio per capire quali erano le interpretazioni che
venivano date alla legge 18 del 1992.
Credo che la situazione a questo punto sia chiara dal punto di
vista dell'efficacia di questa legge sia rispetto a vicende
processuali precedenti all'entrata in vigore della stessa, sia
rispetto alla rilevanza di determinati reati contemplati dalla
legge.
Oltre a questa documentazione, nel corso del periodo estivo è
poi intervenuto un fatto ulteriore, rilevante ai fini
dell'applicazione della legge, che consiste nel deposito della
sentenza sull'Affaire Casino, deposito avvenuto il 24 luglio 1992.
È chiaro che, rispetto all'applicazione della legge, all'interno di
questa sentenza c'è una situazione molto chiara, molto evidente,
che riguarda questo Consiglio regionale: la figura dell'ex
Presidente della Giunta Mario Andrione, attuale Consigliere
capogruppo dell'Union Valdôtaine.
Il dispositivo della sentenza della Corte d'Appello di Torino
sull'Affaire Casino dice testualmente: "dichiara Andrione Mario
colpevole del reato di cui agli articoli 323 codice penale, come
sostituito 61 n. 7, 81 codice penale, così diversamente qualificata
l'imputazione di cui al capo 3, e concesse le attenuanti generiche
equivalenti all'aggravante e alla recidiva lo condanna alla pena di
anni tre di reclusione, dispone l'interdizione temporanea dai
pubblici uffici per pari durata, dichiara condonata la pena
detentiva e quella accessoria".
Noi ci troviamo di fronte ad una situazione di condanna ai sensi
dell'articolo 323 del codice penale che riassorbe e comprende anche
il vecchio articolo 314, che era il peculato. L'articolo 323 è
abuso d'ufficio, leggo il testo in modo che ci sia chiarezza anche
su questo: "il pubblico ufficiale incaricato di pubblico servizio,
che al fine di procurare a se o ad altri un ingiusto vantaggio non
patrimoniale o per recare ad altri un danno ingiusto, abusa del suo
ufficio, è punito se il fatto non costituisce più grave reato, con
la reclusione fino a due anni. Se il fatto è commesso per procurare
a se o ad altri un ingiusto vantaggio patrimoniale la pena è di
reclusione dai due ai cinque anni". È il caso che è stato
riconosciuto dalla Corte d'Appello con la condanna a tre anni, ed è
una condanna che sappiamo legata alla vicenda della trattenuta da
parte della Sitav del 25 percento della somma spettante alla
Regione sulle decadi che la Sitav doveva versare e che invece non
versò su autorizzazione dell'allora Presidente della Giunta.
Ora la legge Scotti, all'articolo 1, dice molto chiaramente che
non possono essere candidati alle elezioni regionali, provinciali,
comunali e circoscrizionali, e non possono comunque ricoprire le
cariche di Presidente della Giunta regionale, assessore,
consigliere regionale, coloro che si trovano in una ampia casistica
di situazioni.
Al fine che ci interessa ci sono i punti c) e d). Il punto c) -
"coloro che sono stati condannati con sentenza definitiva o con
sentenza di primo grado confermata in Appello per delitto commesso
con abuso dei poteri o con violazione dei doveri inerenti ad una
pubblica funzione o ad un pubblico servizio". Il punto d) - "coloro
che sono stati condannati con sentenze definitive o con sentenze di
primo grado confermate in Appello ad una pena non inferiore ai due
anni di reclusione per delitto non colposo".
Mi sembra sia proprio il caso in cui noi ci troviamo. Dice la
legge: "se alcune delle condizioni di cui al comma 1 sopravviene
dopo le elezioni o la nomina essa fuori dai casi previsti dal comma
4 che è il caso della riabilitazione intervenuta, comporta
l'immediata sospensione dalle cariche sopraindicate".
In realtà, questa immediata sospensione richiede un
provvedimento, che il 4-3 specifica: "la sospensione dei Presidenti
delle Giunte regionali, degli Assessori regionali e dei consiglieri
regionali è disposta con decreto del Presidente in accordo con il
Ministro delle Riforme istituzionali e degli affari regionali,
previa deliberazione del Consiglio dei Ministri".
Evidentemente si tratta qui di una situazione credo molto
chiara, e su cui è bene non fare come gli struzzi e nascondere la
testa sotto la sabbia, ma si tratta di adottare gli atti
conseguenti.
Quali sono gli atti conseguenti? Credo che il Presidente della
Giunta li conosca meglio di me. Ci sono degli atti che il
Presidente deve fare in quanto rappresentante del Governo, c'è
l'articolo 44 dello Statuto, che è molto chiaro, rispetto ai
compiti prefettizi e al fatto di dover rispondere al Governo
riguardo a questi compiti prefettizi. Ci sono queste circolari, che
sollecitano una segnalazione tempestiva di quello che si è
verificato. Quindi noi chiediamo di sapere se è già stata data e
quando è stata data comunicazione ufficiale al governo, al Ministro
degli Interni della situazione che si è determinata nel caso del
Consigliere Andrione.
Al di là di questo caso, se ci sono altre situazioni che sono
state rilevate, ho sentito ieri, nelle comunicazioni del Presidente
del Consiglio, che è stato fatto un esame per quanto riguarda le
nomine dei rappresentanti della regione in vari consigli di
Amministrazione eccetera, e non sono stati riscontrati dei casi che
contemplino delle incontabilità, però possono esserci altri casi
riguardanti l'Amministrazione e vorrei sapere anche su questo a che
punto è la situazione.
Presidente
Ha chiesto di parlare il Presidente della
Giunta, Lanivi.
Lanivi (GM)
Al di là della situazione specifica, di un
Consigliere regionale, mi pare doveroso che io renda conto di
quello che ho fatto in merito all'osservanza della legge n. 16 del
1992. Mi pare di dover premettere alcune considerazioni.
Di affermare, l'ha già detto l'interpellante, che gli
adempimenti connessi all'applicazione della legge 18 gennaio 1992
n. 16, demandati nelle province ai prefetti investono il Presidente
della Giunta regionale anche in quanto titolare delle funzioni di
prefetto per il territorio della regione.
È una situazione molto delicata, perché accumulano sulla stessa
persona le responsabilità di capo di governo, quindi di espressione
di una volontà politica che il Consiglio regionale esprime e nello
stesso tempo titolare di funzioni prefettizie e in quanto tale
tenuto a rispettare le indicazioni o gli obblighi, che gli derivano
altrove, dalle osservanze delle direttive del Ministero degli
Interni.
Questo ho premesso, solo per inquadrare il problema, e per dire
della delicatezza complessa di quel tipo di rapporto. In tale
veste, tenendo conto delle due funzioni, si è provveduto agli
adempimenti di legge, come precisato dal Ministero degli Interni.
Si rileva che il prefetto ha attribuzioni diverse, stabilite dalla
legge medesima, secondo che si tratti di amministratori degli enti
locali o di consiglieri regionali. Mentre nel primo caso,
amministratori di enti locali, il provvedimento di sospensione è di
competenza del Prefetto, per i consiglieri regionali il
provvedimento è disposto con decreto del Presidente del Consiglio
dei Ministri su proposta del Ministro dell'Interno. Mi pare questo
sia stato sottolineato dall'interpellante. In questa seconda
ipotesi, la circolare del Ministero dell'Interno n.1 in data 1
febbraio 1992, protocollo 250001735/2 precisa gli obblighi dei
prefetti, cioè quello di trasmettere al Ministero, le comunicazioni
riguardanti gli amministratori regionali.
Sulla base delle precisazioni fornite dalla citata circolare e
da quelle successive, questa Presidenza ha provveduto ai seguenti
adempimenti: si è proceduto a trasmettere a seconda del contenuto
le circolari ministeriali applicative della legge n. 16 1992, ai
comuni, comunità montane, U.S.L, e ai dirigenti regionali. Per
quanto concerne i consiglieri regionali e gli Amministratori degli
enti locali si è richiesta copia dei provvedimenti delle autorità
giudiziarie e dei certificati del casellario giudiziale alla
Procura della Repubblica presso il tribunale e presso la Pretura di
Aosta con lettera del sottoscritto in data 19 agosto 1992,
protocollo 4254. Si è provveduto sempre con lettera in data 19
agosto 1992 protocollo 4254 al Presidente del Consiglio regionale,
agli assessori regionali e ai dirigenti regionali, per quanto
riguarda le nomine e gli incarichi conferiti dagli organi
regionali.
Infine, per quanto riguarda la situazione del Consigliere
regionale Mario Andrione: la sentenza di secondo grado della corte
di Appello di Torino è stata trasmessa alla regione dal Professor
Lozzi, legale della regione in data 4 settembre 1992. In data 14
settembre 1992, si è provveduto alla trasmissione di copia della
sentenza al Presidente del Consiglio regionale. Debbo precisare che
sino ad oggi la cancelleria della Corte d'Appello di Torino non ha
ancora trasmesso la sentenza ai sensi dell'articolo 1 della legge
n. 16 1992.
Su questa vicenda, i nostri uffici, in collegamento con i nostri
consulenti, stanno approfondendo la questione.
Quello che posso dire al Consigliere Riccarand è che è
intenzione di questa Presidenza attenersi scrupolosamente agli
adempimenti previsti dalla legge in questione.
Presidente
Ha chiesto di parlare il Consigliere
Riccarand.
Riccarand (VA)
Non sono soddisfatto della risposta del
Presidente della Giunta, mi aspettavo che nel caso specifico il
Presidente della Giunta desse comunicazione di aver trasmesso al
Ministro dell'Interno l'informazione sulla situazione. Invece è
stata trasmessa la sentenza dal Presidente della Giunta al
Presidente del Consiglio. La legge dice che questa situazione
comporta l'immediata sospensione dalle cariche. Ora l'immediata
sospensione, io non sono un giurista, credo che non sia necessario
il deposito della sentenza. È sufficiente la condanna, che è già
intervenuta, molto tempo indietro, nel 1991. Il deposito della
sentenza, è un elemento ulteriore, si aggiunge, ma non è che noi
dobbiamo aspettare, che ci siano comunicazioni ufficiali da una
parte o dall'altra, per segnalare quanto di competenza. È una
situazione che oramai è esistente da tempo, e viene ancora più
avvalorata e precisata dal deposito della sentenza, che però non
aggiunge niente rispetto alla situazione che si è
determinata.
Abbiamo una situazione che già si sta protraendo, in contrasto
con la legge, da alcuni mesi.
Non sono soddisfatto del fatto che questa comunicazione, che è
di competenza del Presidente della Giunta al Ministero degli
Interni, non sia stata effettuata.
Sollecito, quindi, che vengano fatti gli adempimenti che sono
obbligatori ai sensi di legge e che sono richiesti da tutta una
serie di circolari: evidentemente io credo che non sia neanche
molto simpatico discutere in consiglio regionale di questi
argomenti, perché si tratta di adempimenti e di atti dovuti
dall'ufficio del Presidente della Giunta, in qualità di
prefetto.
Io non voglio ritornare su questo argomento, però credo sia
compito del Presidente della Giunta procedere a segnalare quanto è
a sua conoscenza, poi evidentemente ci sono gli altri organi che
devono assumere i provvedimenti. Se non parte però da chi di
competenza la segnalazione non si rispetta la legge, si fa
un'omissione di atti d'ufficio e ci si pone in contrasto con lo
spirito di questa legge, rispetto alla quale c'è una applicazione
che già in questo momento è sicuramente tardiva.
Non voglio aggiungere altro, chiedo che venga data immediata
comunicazione al Ministro degli Interni da parte del Presidente
della Giunta delle informazioni che sono in suo possesso in
applicazione della legge n. 16 del 1992.
