Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2886 del 4 dicembre 1991 - Resoconto
OGGETTO N. 2886/IX Piano regionale per la valorizzazione del
materiale lapideo
(Interpellanza)
.Errore. L'origine
riferimento non è stata trovata.
Presidente
Do lettura dell'interpellanza
presentata dai Consiglieri Stévenin e Vallet, iscritta al punto 20
dell'ordine del giorno.
Interpellanza Considerato che il settore lapideo e in
particolare il marmo verde della Valle d'Aosta è ritenuto unico ed
irripetibile nella sua bellezza cromatica;
valutato che i 9/10 della produzione vengono esportati
all'estero e sono quindi fonte di valuta pregiata;
tenuto conto che la trasformazione di questo marmo pregiato
viene eseguita quasi totalmente fuori valle e in particolare nelle
province di Carrara e Verona;
i sottoscritti Consiglieri regionali
interpellano l'Assessore competente per sapere se non sia il
caso di dare applicazione al piano regionale per la valorizzazione
del materiale lapideo che tra l'altro prevede la verticalizzazione
della produzione del marmo in Valle d'Aosta.
Presidente
Ha chiesto la parola il Vicepresidente
Stévenin; ne ha facoltà.
Stévenin (UV)"
La natura è stata particolarmente
benigna in Valle d'Aosta, perché ha voluto trasfondere il verde
scuro dei suoi boschi, il verde tenue dei suoi pascoli ed il bianco
candido dei ghiacciai, nei meravigliosi marmi racchiusi nelle
montagne..."
(...interruzione...)
... Non preoccupatevi, perché la citazione non è mia, ma l'ho
tratta da un articolo pubblicato su una rivista specializzata nei
problemi del marmo e dei lapidei.
I nostri marmi sono apprezzati dovunque, tant'è che li
ritroviamo in tutte le parti del mondo, dove architetti prestigiosi
li hanno inseriti nei loro progetti per realizzare opere d'arte,
grattacieli o edifici importanti, proprio perché è altamente
importante il loro aspetto decorativo.
Ci sono diversi tipi di marmo, con caratteristiche diverse
secondo la località di provenienza o di estrazione. Abbiamo il
"verde di Aosta", il "verde di Gressoney", il "verde di Issogne" e
poi il "verde" di Saint Denis", Issogne, Montjovet, Châtillon,
Nus... Abbiamo anche delle teste verdi e delle facce di marmo, ma
questo è un altro discorso.
C'è da considerare che i nove decimi del marmo estratto nei
giacimenti che in massima parte si trovano nella zona medio-Bassa
della Valle, vengono esportati e quindi sono fonte di valuta
pregiata.
Ora, tenuto conto che la maggior parte delle lavorazioni di
trasformazione del marmo viene eseguita a Carrara o a Verona e
tenuto conto che era stato predisposto un piano lapideo regionale,
che non si sa bene che fine abbia fatto o in che modo sia stato
attuato, noi poniamo al Consiglio regionale il quesito se non sia
il caso di verificare se esistono le condizioni per far sì che una
ricchezza importante per la Valle d'Aosta possa essere trasformata
nell'ambito regionale, in modo da incrementare il valore aggiunto
di questa produzione e permettere la verticalizzazione del prodotto
marmo nella nostra Regione.
Si dà atto che, dalle ore 16,59, presiede il Presidente
Dolchi.
Presidente
Ha chiesto la parola l'Assessore all'industria,
commercio e artigianato, Mafrica; ne ha facoltà.
Mafrica (PCI-PDS)
Il settore lapideo è tra quelli
che vengono sostenuti in modo particolare dall'Amministrazione
regionale ed il progetto marmo, a cui faceva riferimento il
Consigliere Stévenin, ha trovato una sua prima importante
applicazione nella legge regionale n. 51 del 17 giugno 1988. Questa
legge consente di attribuire, alle imprese che fanno investimenti
produttivi, contributi a fondo perduto dal 30 al 40 percento.
Negli anni 1989-90-91 sono stati favoriti investimenti nel
settore per circa dieci miliardi, effettuati da ventidue imprese
che operano nel campo dell'estrazione e della lavorazione del
marmo.
L'Amministrazione sostiene l'attività del settore lapideo con la
partecipazione, sostanzialmente a carico della Regione, a due fiere
tradizionali, quella di Carrara e quella di Verona, a cui sono
presenti tutti gli operatori più importanti a livello mondiale ed
in cui è possibile prendere atto delle più avanzate innovazioni
tecnologiche del settore. Quest'anno, sempre per aiutare la
conoscenza dei nostri marmi, si è aggiunta anche l'esposizione
della Foire de La Roche-sur-Foron. Attualmente è in corso di
elaborazione un disegno di legge che prevede un'ulteriore
espansione del progetto marmo offrendo migliori condizioni agli
operatori. Il disegno sarà portato quanto prima all'attenzione del
Consiglio.
In quest'ultimo periodo ci sono stati frequenti contatti con gli
operatori e la Regione ha dichiarato la propria disponibilità ad
esaminare loro progetti di investimento che facilitino le
lavorazioni e le trasformazioni del prodotto marmo in Valle
d'Aosta, limitando il ricorso a lavorazioni esterne. Se gli
operatori riusciranno a formalizzare questi progetti, saremo
sicuramente disponibili ad esaminarli con la dovuta attenzione.
Presidente
Ha chiesto la parola il Vicepresidente
Stévenin; ne ha facoltà.
Stévenin (UV)
Assessore Mafrica, mi dispiace di
doverle dire che non sono per niente soddisfatto della sua risposta
perché mi ha dato una serie di notizie che conoscono tutti.
Nessuno mette in discussione che dal 1988 la legge regionale n.
51 ha sostenuto questo settore. Tutti conoscono gli investimenti
produttivi che sono stati fatti. Sappiamo tutti che per trasformare
il marmo ci vuole la materia prima...
La nostra interpellanza tendeva però a sottolineare che, anche
nel settore lapideo, come purtroppo in altri settori (chimico,
tessile, siderurgico...), noi siamo sempre rimasti con le
lavorazioni di base, mentre quelle più interessanti per il loro
ritorno economico, le cosiddette verticalizzazioni o
trasformazioni, sono sempre state fatte fuori Valle. In due parole
lei, praticamente, mi ha detto: "Speriamo che gli operatori
facciano dei progetti per trasformare o lavorare il marmo in Valle.
Se ce li presenteranno, noi cercheremo di andare loro
incontro".
Non credo che sia questa la risposta più idonea. Ci vuole un
progetto che veda gli operatori del settore agire di concerto con
l'Amministrazione regionale per fare in modo che le lavorazioni del
marmo vengano fatte in Valle d'Aosta, per accrescere il valore
aggiunto a tutto vantaggio della nostra Regione.
Mi dispiace dover dire che non sono soddisfatto. Grazie.
