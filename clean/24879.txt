Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 180 del 12 novembre 2008 - Resoconto
OGGETTO N. 180/XIII - Interpellanza: "Intendimenti in merito
all'istituzione di un'unica azienda di informazione e accoglienza
turistica nella Regione".
Interpellanza
Premesso che l'Assessore regionale del Turismo ha
recentemente e a più riprese annunciato l'istituzione di un'azienda
di accoglienza e informazione turistica regionale che si
sostituisca alle strutture attualmente esistenti sul
territorio;
Considerato che l'azienda unica dovrebbe avere, tra gli altri
scopi, quello di orientare l'operato dei diversi soggetti attivi
nel sistema turistico regionale affinché tutte le diverse
iniziative da essi proposte siano rispondenti a una strategia
unitaria e condivisa;
Rilevata la perdurante diminuzione di turisti nella nostra
Regione, particolarmente accentuatasi negli ultimi anni, e la crisi
economica e finanziaria che sta attanagliando gli operatori del
settore;
Constatati i rapidi e imprevedibili cambiamenti dei mercati
turistici mondiali, che determinano l'esigenza di definire
urgentemente uno strumento per rilanciare la competitività della
Valle d'Aosta in questo importante settore;
Visto il disegno di legge della Giunta regionale n. 6 avente
ad oggetto "Proroga degli organi delle aziende di informazione e di
accoglienza turistica, istituite con legge regionale 15 marzo 2001,
n 6";
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) per quali ragioni la Giunta regionale intende prorogare di
un ulteriore anno gli organi delle attuali AIAT;
2) se, quando e come intendono dare seguito agli annunci
divulgati che prevedono l'istituzione di un'azienda unica in Valle
d'Aosta;
3) se ritengono ipotizzabile, in un'evoluzione futura della
politica turistica regionale, prendere spunti dal modello
attualmente adottato dalla Provincia autonoma di Trento e da altre
Province, le quali demandano a una s.p.a. partecipata dall'ente
pubblico il ruolo strategico, di coordinamento e di collegamento
tra tutti i soggetti che operano nel settore.
F.to: Benin - Tibaldi - Lattanzi - Zucchi
Président
- La parole au Conseiller Benin.
Benin (PdL)
- Prima di porre i quesiti
dell'interpellanza, devo dire che alcuni giorni or sono, dopo che
avevo predisposto e depositato l'interpellanza, era in corso
l'incontro in IV Commissione dove sono state date quasi tutte le
risposte. Vorrei però sintetizzare qui quello che avevamo detto, in
modo da avere poi una risposta ufficiale che tutti quanti possiamo
prendere in considerazione.
La prima domanda era rivolta al fatto che uno degli aspetti che
avevano caratterizzato la campagna elettorale, dell'Union
Valdôtaine in modo particolare, è stato il progetto di istituire
una sola azienda di promozione turistica invece di tutte le realtà
oggi esistenti, e anche in seguito, nelle fasi iniziali dei lavori
di questa Giunta, è stato ripetuto questo impegno. Adesso ci
troviamo di fronte a questa proroga, di cui abbiamo discusso,
contraria a quello che si era pensato, (partire prima ed evitare di
perdere altro tempo, vista la situazione del turismo compromessa
com'è quest'anno). Ci chiedevamo il perché di questa scelta, visto
che la costituzione del Governo regionale avrebbe potuto non esere
un impedimento, perché i tempi tecnici ci sarebbero stati per
costituirla un po' prima; ad ogni modo in IV Commissione mi è stato
detto che era previsione di avere tutto organizzato entro il mese
di giugno. A questo punto ritengo sia importante che questo mi sia
confermato, come detto in IV Commissione.
Per quanto riguarda il secondo punto, visto che il progetto è
stato posticipato e che, a quanto sembra, non ci saranno ulteriori
proroghe, e che quindi la sua attuazione sia certa e sarà messa in
opera a partire dal 2009, per evitare di trovarci qui, ancora fra
qualche mese, a discutere su questi temi, visto che i tempi sono
stretti e che le cose da fare sono tante, vorremmo iniziare a
prendere visione al più presto di questa bozza di progetto e, così
come mi è stato detto durante la riunione, sembrerebbe che entro
dicembre dovremmo avere copia di questa bozza, quindi potremmo
discuterla; pertanto anche su questo punto siamo tutti
speranzosi.
Per quanto riguarda, invece, la terza domanda, quella più
complessa, posso confermare che abbiamo esempi di successo in molte
località fra cui alcune Regioni montane, come il Trentino-Alto
Adige - e anche altre Regioni come l'Emilia Romagna la stanno
adottando -, dove l'esistenza di una struttura di promozione unica
e centralizzata ha prodotto grandi risultati e una gestione
ottimale delle risorse, tanto più se affidate ad una società
esterna come nei casi sopraccitati e, seppure si tratti di una
società esterna, è a partecipazione pubblica, di conseguenza con un
forte controllo da parte del Governo regionale, ma anche con una
gestione manageriale più snella rispetto a quella burocratica,
tipica del settore pubblico.
Inviterei pertanto la nostra Regione ad individuare rapidamente
un percorso similare per una gestione efficiente e di successo
della politica e dello sviluppo turistico regionale. È di questa
snellezza e di questa efficienza che abbiamo bisogno, in quanto
oggi è il turismo che deve diventare il protagonista del
cambiamento nella nostra Regione. L'eco-sostenibilità, il risparmio
energetico, la qualità nella gestione delle strutture e delle
infrastrutture, una formazione agli addetti al turismo, ad una
gestione dei prezzi di cui parlavamo prima modulata con criteri di
yield management
ancora poco conosciuti dai nostri
albergatori, e poi la valorizzazione dell'agricoltura, dei siti
archeologici, le testimonianze storiche dei nostri castelli e della
gastronomia, l'organizzazione di eventi e congressi... sono solo
alcuni dei valori sui quali dobbiamo concentrare gli sforzi per
rendere più appetibile la nostra Regione. Questo si ottiene anche
concentrando e non decentralizzando, perché la decentralizzazione
produce una dispersione di risorse.
Per concludere, il turismo rappresenta una vocazione naturale
grazie ai tanti tesori storici naturali e culturali che sono così
tanto presenti in questa Regione, e che la rendono unica al mondo.
Dovremo quindi riporre più fiducia e attenzione al turismo ed
investire in questo settore, perché è l'unica via per far conoscere
al mondo la nostra splendida unicità e ridare un impulso di
ottimismo per affrontare i momenti difficili che stanno
attraversando la finanza e l'economia a livello mondiale. Solo una
capace politica del nostro Governo regionale nello specifico e di
quelli nazionali in modo più ampio possono, concertando politica e
strategia di sviluppo, superare più rapidamente la difficile
situazione finanziaria che evidentemente si traduce anche in quella
reale dei cittadini e delle imprese, i quali stanno subendo questa
pressione anche nella nostra Regione.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, collega Benin, per porre
sempre all'attenzione del Consiglio argomenti che riguardano il
turismo, cercando di proporre delle suggestioni e delle attività su
cui si può convergere.
Per quanto attiene le prime due domande, rispetto a questo tema,
come vede, avremo nell'ordine del giorno suppletivo il disegno di
legge per la proroga. Nella proroga abbiamo messo un tempo massimo:
"entro il 31 dicembre 2009"... questo non vuol dire che deve essere
utilizzato completamente, abbiamo introdotto questo tipo di
argomento in modo tale da poter adottare in una seconda fase un
atto che, tenendo conto dei pro e dei contro della prosecuzione
dell'attività all'interno dell'azienda unica, renda possibile
iniziare in una situazione infra-annuale, quindi abbiamo parlato
del 1° luglio, del 1° maggio... a questo punto, mese più, mese
meno, conta poco, oppure se ci sono delle altre soluzioni che ci
inducono a preferire l'anno solare, ma non c'è un aspetto
pregiudiziale; se è possibile, non ci sono dei problemi, se dal
punto di vista amministrativo-contabile lo si può fare, lo facciamo
e lo facciamo quanto prima. Sicuramente ci sarà un momento di
attività parallela, nel senso che ci sarà la costituzione
dell'azienda unica, che preparerà le sue attività, gli atti
programmatori e l'attività delle 11 AIAT che andranno a morire,
confluendo nell'AIAT unica. Abbiamo avuto modo di confrontarci in
commissione e abbiamo detto che il progetto di legge ameremmo
portarlo entro la fine dell'anno, in modo da avviare subito un
confronto in commissione. Sono disponibile a confrontarmi anche in
una fase precedente con la commissione, prima ancora di deliberarlo
come Governo regionale, in modo da raccogliere tutti i contributi
possibili, quindi da questo punto di vista un documento lo abbiamo
già; credo che, approvata questa proroga, finite le attività che ci
vedono impegnati per l'approvazione del bilancio, potremo avere un
confronto in commissione, quindi confermo quanto detto: che prima
della fine dell'anno avremo un confronto in commissione.
Per quanto attiene il terzo punto, è un argomento
all'Assessorato molto caro, perché oltre a parlare di informazione
e di accoglienza, si parla di promozione, ogni attività che viene -
sapete - all'interno dell'Amministrazione regionale e che in altre
situazioni vede l'attività di soggetti esterni, aziende o società
miste che siano. Il collega Benin parla dell'esperienza del
Trentino-Alto Adige, dove come sapete le due Province agiscono in
modo separato. Guardiamo con grande attenzione all'esperienza
dell'Alto Adige o del Sud Tirolo che ha proprio questa azienda, che
è un'azienda consortile a responsabilità limitata partecipata dalla
Provincia di Bolzano, dalla Camera di commercio altoatesina, e da
tutte le associazioni di categoria operanti nella filiera: la Alto
Adige Marketing, che riteniamo sia un modello importante e su cui
convergono tutte le azioni di promozione sia dell'ambito turistico
in generale, sia l'enogastronomia, l'offerta culturale. Abbiamo
quindi un soggetto professionale che agisce con un cappello della
qualità altoatesina a 360 gradi, quindi è nostra intenzione
lavorare su questo modello.
Per sintetizzare, oggi proroga con il disegno di legge,
revisione del comparto informazione e accoglienza; subito dopo
abbiamo questo tema che è un tema molto stimolante, ma che
riteniamo sia un modello da seguire.
Président
- La parole au Conseiller Benin.
Benin (PdL)
- Ringrazio l'Assessore per le sue risposte
che sono estremamente coerenti con quanto era stato discusso in
commissione. Sono felice di aver sentito questa conferma ancora
oggi, ma soprattutto spero che finalmente ci sia una risposta
concreta nel tempo che ci siamo stabiliti, a tutte le nostre
istanze, perché il tema del turismo è un tema troppo caro, non solo
alla mia persona, ma a questa Regione - voi lo sapete tutti - e
spero che finalmente riusciamo con questa legislatura a dare delle
risposte concrete al nostro settore. Grazie.
Président
- Chers collègues, tout en m'excusant pour
l'inconvénient de ce matin avec le système de gestion de
l'Assemblée, qui d'ailleurs a amené à faire des erreurs
d'évaluation sur les temps d'interventions, je crois que nous
pouvons terminer ici notre séance du Conseil. La séance est levée;
les travaux reprendront l'après-midi à 15 heures 30. Je vous
rappelle que nous avons la réunion de la Commission pour le
Règlement à 15 heures.
La séance est levée.
---
La séance se termine à 12 heures 56.
