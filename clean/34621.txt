Classificazione
AMBIENTE
Inquinamento
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2372 del 18 aprile 2012 - Resoconto
OGGETTO N. 2372/XIII - Interpellanza: "Rimodulazione dei
piani di riqualificazione acustica nel tratto autostradale
valdostano".
Interpellanza
Richiamata la discussione avvenuta in Consiglio regionale il
17 novembre 2010 relativa all'interpellanza "Completamento del
piano di contenimento e abbattimento del rumore nel tratto
autostradale valdostano";
Evidenziato che l'Assessore Marco Viérin nella seduta del
17/11/2011 ha parlato della costituzione di un tavolo di lavoro con
il compito di "...rimodulare i piani di risanamento acustico o le
parti mancanti al completamento, a suo tempo approvati ai sensi di
legge, e anche alla luce delle esperienze acquisite e delle
osservazioni raccolte...";
Ricordato che, nel corso del Consiglio regionale del 12
gennaio 2011, rispondendo ad interrogazioni a risposta immediata
relative agli aumenti tariffari sulle tratte autostradali, il
presidente della Regione ha affermato che ..."nel quinquennio
2009/2013 sono previsti nuovi investimenti per...barriere
antirumore...";
Preso atto da La Stampa del 1? aprile scorso che anche il
Comune di Châtillon non ha notizie certe in merito alle barriere
antirumore nel tratto di sua competenza;
tutto ciò premesso il sottoscritto Consigliere
regionale
Interpella
la Giunta regionale competente per conoscere:
1) i risultati scaturiti dal lavoro del gruppo appositamente
incaricato e coordinato dall'Assessore regionale Manuela
Zublena;
2) le intenzioni e le decisioni assunte dalla Regione
rispetto ai piani di riqualificazione acustica e la relativa
tempistica operativa nel tratto valdostano di autostrada in
concessione alla Società Autostrade Valdostane S.p.A..
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
L'iniziativa è la naturale evoluzione di quella discussa il 17
novembre 2010. Allora interpellavamo l'Assessore Marco Viérin per
conoscere:
"gli intendimenti del Governo regionale in merito al
piano di contenimento e abbattimento del rumore lungo tutto il
tratto autostradale di competenza della SAV"
; oggi siamo
interessati a conoscere cosa è stato fatto e quali sono le novità
rispetto a 17 mesi fa. Il rumore nei pressi dell'autostrada è un
argomento più volte dibattuto in sede consiliare, ma che ha anche
animato discussioni nei comuni della Media e Bassa Valle. Il tema
delle barriere antirumore è una questione non completamente
risolta, ne fa fede l'articolo de
La Stampa
del 1° aprile
che racconta la discussione avvenuta nel Consiglio comunale di
Châtillon proprio su questa problematica. Fra l'altro,
nell'articolo, un verbo coniugato al condizionale -
"dovrebbe"
- fa intendere che neanche il Sindaco era
informato sul nuovo piano di interventi presentato dalla SAV.
Ma torniamo alla questione barriere - un argomento in agenda
dagli anni '80, credo -, che più di una volta ha coinvolto
amministratori e popolazione attraverso anche una raccolta di
firme. A novembre 2010 l'Assessore competente, dopo aver dato conto
dei lavori già eseguiti, rispose che in seguito a decreti e
disposizioni inerenti alla legge n. 88/2009, la Regione è stata
costretta ad una verifica tecnica, ambientale e territoriale dei
piani di "mitigazione" predisposti dalla SAV. E l'Assessore
continuò dicendo (leggo)
"Questa situazione ha evidenziato
l'opportunità di costituire un nuovo tavolo di lavoro, al quale
siano presenti, oltre alle esperienze tecniche, anche quelle
turistiche e dei beni culturali assenti all'avvio del piano e che
possono dare un reale contributo alle esigenze paesaggistiche e
ambientali. Questo rinnovato tavolo di lavoro è composto dalle
strutture regionali principalmente coinvolte, ovvero: Turismo,
Sovrintendenza, Opere pubbliche, Ente gestore SAV S.p.A., ARPA
della Valle d'Aosta, e coordinato dall'Assessorato del territorio
della collega Zublena per il quale rispondo anche unitariamente a
questa interpellanza. Questo tavolo dovrà rimodulare i piani di
risanamento acustico o le parti mancanti al completamento, a suo
tempo approvati ai sensi di legge, e anche alla luce delle
esperienze acquisite e delle osservazioni raccolte. L'intendimento
di questa Amministrazione è quello di continuare a perseguire
l'obiettivo di abbattimento del rumore tramite i piani previsti
dalla normativa vigente, ricercando però anche un migliore
inserimento degli interventi, sia sotto l'aspetto ambientale che
sotto l'aspetto paesaggistico e visivo".
Ho voluto leggere parte della risposta data per dare modo a
tutti i consiglieri di ricordare l'evolversi della questione che
siamo interessati a conoscere: come è scritto nell'interpellanza,
"i risultati scaturiti dal lavoro del gruppo appositamente
incaricato e coordinato dall'Assessore regionale Manuela Zublena;
le intenzioni e le decisioni assunte dalla Regione rispetto ai
piani di riqualificazione acustica e la relativa tempistica
operativa nel tratto valdostano di autostrada in concessione alla
Società Autostrade Valdostane S.p.A.."
. La nostra curiosità in
questo caso può essere utile anche a quei cittadini che, a ridosso
dell'autostrada, aspettano tali interventi per "mitigare" -
riprendo questo verbo utilizzato dalla SAV nei documenti ufficiali,
perché lo trovo molto raffinato -, mitigare, rendere meno aspro,
addolcire il rumore continuo e fastidioso che, ovviamente, supera i
livelli previsti dalla normativa vigente. Aspettiamo la risposta
dell'Assessore che intenderà rispondere, anche per sgombrare il
campo dai "si dice che manchino i soldi", dai "pare che sia stato
elaborato dalla SAV un nuovo piano di interventi, ma che ancora una
volta venga discriminato il Comune di Châtillon". Insomma do
l'opportunità al Governo di rendere edotti tutti delle intenzioni e
dei futuri programmi operativi. Ci attendiamo parole chiare per
conoscere direttamente alla fonte gli intendimenti
dell'Amministrazione. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Per rispondere all'interpellanza, richiamo quanto già riferito
dall'Assessore Marco Viérin nel corso della seduta consiliare del
17 novembre 2010 sullo stesso tema delle barriere acustiche
autostradali. In relazione a quanto richiesto al punto n. 1
dell'interpellanza, in particolare qual è stata l'attività del
gruppo di lavoro che era stato appositamente incaricato, faccio
presente che il gruppo di lavoro, coordinato dall'Assessorato
all'ambiente, è composto dalle strutture regionali più coinvolte su
tale tema, ossia Turismo, Sovrintendenza e Lavori pubblici, oltre
che dall'ARPA e dall'Ente gestore SAV e ha avviato tempestivamente
la sua attività a partire dall'autunno 2010. Nella sua prima fase
di attività il gruppo si è concentrato sulla comparazione di
diverse tipologie costruttive di barriere fonoassorbenti
disponibili e presenti sul mercato, valutando per ognuna le diverse
caratteristiche e soprattutto l'idoneità all'installazione lungo i
vari tratti autostradali interessati.
Il gruppo di lavoro, dopo questa prima ricognizione, è giunto
alla definizione della tipologia più consona, tenendo conto anche
dei vincoli di posa, in quanto la nostra autostrada presenta in
molti tratti degli spazi ridotti, presenza di viadotti, scarpate
immediatamente dopo il sedime viabile; inoltre c'è l'esigenza di
garantire un'immagine uniforme e omogenea dell'infrastruttura
almeno sul tratto in territorio valdostano. Ha poi svolto una
seconda fase di attività che si è conclusa nel mese di giugno 2011,
in cui sono stati concordati, a seguito di puntuali e specifici
sopralluoghi fra le strutture del Turismo, della Sovrintendenza e
di SAV, i tratti dove, per salvaguardare particolari visuali
turistiche ed emergenze ambientali e paesaggistiche, si deve
procedere con la posa di barriere trasparenti. Questa esigenza ha
tenuto conto di quanto già richiamato dal collega Rigo, e anche
delle obiezioni sollevate dalle comunità locali, che hanno comunque
manifestato delle perplessità e posizioni anche critiche rispetto
al posizionamento delle barriere, perché esse rappresentano un
ostacolo alla vista che può portare nocumento per alcune attività
che non hanno più visibilità. Questa, quindi, è l'attività che il
gruppo di lavoro ha concluso per quanto riguarda le fasi che erano
state individuate come prioritarie nel giugno 2011.
Venendo al secondo quesito, bisogna ricordare che l'operato
della Regione deve seguire quanto è previsto dalla normativa
nazionale, che assegna all'Ente gestore (la SAV) l'onere di
predisporre e attuare il piano di contenimento e abbattimento del
rumore. Nello specifico per il tratto Aosta-Quincinetto, un tratto
ritenuto di interesse nazionale, questo documento è stato redatto
da SAV secondo i criteri contenuti nella legge quadro
sull'inquinamento acustico e sulla base dei decreti attuativi. Il
piano e la conseguente programmazione degli interventi sono stati
oggetto di approvazione da parte della Conferenza Unificata,
tramite il raggiungimento dell'intesa Stato-Regioni; l'iter di
approvazione si è concluso con l'emanazione del relativo decreto
del Ministero dell'ambiente in data 11 marzo 2011. Come ricordato
dal collega Marco Viérin nella risposta già richiamata, nelle more
dell'approvazione del piano, la Regione e la SAV hanno proceduto
mediante un protocollo di intenti che venne siglato nel 2005, sulla
base del quale fu anche data esecuzione ad una serie di interventi
previsti dal piano, che sono stati dettagliatamente riportati dal
collega Viérin. Oggi SAV, alla luce di quanto eseguito e
soprattutto dei documenti approvati dal Ministero, sta procedendo
alla progettazione esecutiva degli ulteriori interventi previsti
dal piano, che tengano conto anche delle prescrizioni emerse dal
gruppo di lavoro. In una nota che ho ricevuto stamani, SAV fa
presente che, entro il 30 giugno 2012, dovrà consegnare al
Ministero dell'ambiente e alla Regione l'aggiornamento della
mappatura acustica del tracciato autostradale e in questo senso
dicono di avere già incaricato i consulenti progettuali. Entro il
15 gennaio 2013, SAV dovrà presentare al Ministero dell'ambiente,
alle Regioni e ai Comuni interessati lo stato di attuazione del
piano di risanamento acustico e lo stralcio del piano di
risanamento 2013-2017. Lo stralcio di piano conterrà la
rimodulazione delle priorità e dei tempi di intervento, dovrà dare
evidenza della riprogrammazione complessiva degli interventi
riqualificativi che SAV deve armonizzare con le altre necessità di
cantierizzazione autostradale,
"necessità che inducono
-
sottolinea SAV -
localmente parecchia preoccupazione"
. La
riprogrammazione dovrà essere preliminarmente condivisa con le
strutture regionali interessate e in questo contesto potrà essere
prevista quanto prima, nell'arco temporale 2013-2017, la
realizzazione degli interventi in comune di Châtillon, cui fa
riferimento l'interpellanza.
Infine sottolineo che la normativa nazionale vigente in materia
definisce che gli interventi previsti nel piano debbano comunque
essere ultimati entro 15 anni dalla presentazione del testo
trasmesso al Ministero dell'ambiente; pertanto, per quanto concerne
il tratto di gestione della SAV, sono stati avviati a luglio 2008 e
la scadenza sarà a luglio 2023.
Presidente
- La parola al Consigliere Segretario
Rigo.
Rigo (PD)
- Grazie della risposta.
Mi devo un attimo riprendere rispetto alla tempistica ultima di
cui ci ha aggiornato l'Assessore: 2023. Sono termini di legge,
certamente, quindi fino al 2023 siamo nei limiti, nel 2024 invece
siamo fuori legge. Direi che mi posso dichiarare soddisfatto della
prima parte dell'intervento dell'Assessore: il gruppo di lavoro da
lei coordinato mi sembra abbia svolto, con impegno e interesse, il
lavoro affidato, quello di manifestare e raccogliere le esigenze,
le normative, le tipologie, insomma il lavoro fatto mi sembra
pregevole. Sono parzialmente soddisfatto dei tempi per quanto
riguarda l'attività di questo gruppo di lavoro e la trasmissione di
tale impegno alla SAV. Non posso che essere dispiaciuto
dell'impossibilità di intervento non dico immediato, ma a breve
scadenza. Lei ci ha detto che sicuramente nel 2012 non verrà fatto
nessun intervento, così non sarà fatto nel 2013, forse nel piano
2013-2017 bisognerà rivedere la tempistica e quindi la possibilità
di un intervento, comunque noi abbiamo tempo fino al 2023. Mi
sembra che, rispetto alle necessità da tutti palesate, agli
interventi necessari non solo per quanto riguarda le persone che
vivono in quel territorio e nei pressi dell'autostrada, ma anche
dal punto di vista dell'impatto territoriale, non possiamo che
dirci insoddisfatti della tempistica, rispetto invece ad un lavoro
che è stato fatto con precisione, con cura e impegno da parte del
gruppo di lavoro. Questi indicati dall'Assessore sono tempi
biblici, forse sono i tempi a cui dovremo e dovranno abituarsi i
cittadini per i lavori, piccoli o grandi che siano, programmati
dalle pubbliche amministrazioni.
