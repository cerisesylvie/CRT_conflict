Classificazione
CREDITO


Resoconto integrale del dibattito dell'aula
Oggetto del Consiglio n. 2837 del 11 novembre 1997 - Resoconto
SEDUTA POMERIDIANA DELL'11 NOVEMBRE 1997
OGGETTO N. 2837/X Approvazione di modifiche allo Statuto della
Banca della Valle d'Aosta S.p.A..
Deliberazione Il Consiglio
Richiamata la deliberazione della Giunta n. 5283 del 23 novembre
1996 con la quale è stata approvata la bozza di accordo di
partnership con il Gruppo Bancario CAB (Credito Agrario Bresciano)
nell'ambito del progetto per il consolidamento per lo sviluppo
della Banca della Valle d'Aosta S.p.A.;
Richiamata, altresì, la deliberazione del Consiglio regionale n.
130/IX, in data 9 novembre 1988, con la quale è stata approvata la
bozza di Statuto della predetta Società e la deliberazione della
Giunta regionale n. 2826 del 16 marzo 1992, con la quale è stata
approvata una modifica allo Statuto della società "Banca della
Valle d'Aosta S.p.A.";
Rammentato che con deliberazione n. 6158 del 30 dicembre 1996 la
Giunta disponeva la cessione al Credito Agrario Bresciano di una
quota della partecipazione regionale nella Banca della Valle
d'Aosta S.p.A. pari al 22 percento del capitale sociale della
stessa;
Fatto presente che, a seguito della partecipazione del Credito
Agrario Bresciano nel capitale sociale della Banca della Valle
d'Aosta S.p.A., si rende necessario procedere alla modificazione di
alcune norme statutarie;
Comunicato che il Consiglio d'Amministrazione della Banca della
Valle d'Aosta S.p.A., nella riunione del 28 agosto 1996, ha
deliberato di sottoporre all'assemblea dei soci, che si terrà
presumibilmente verso la fine del mese di ottobre, le modifiche
statutarie già in precedenza concordate con l'Amministrazione
regionale;
Richiamato l'articolo 3, terzo comma, della legge regionale 12
agosto 1987, n. 78 che prevede che l'approvazione dello statuto e,
di conseguenza, delle relative modifiche sia disposta con
deliberazione del Consiglio regionale;
Visto il parere favorevole di legittimità espresso dal Direttore
della Direzione Finanze dell'Assessorato Bilancio, Finanze e
Programmazione, in vacanza del posto di Capo del Servizio credito,
assicurazioni e previdenza integrativa, ai sensi dell'articolo 72
della legge regionale 3/1956 e successive modificazioni, e del
combinato disposto degli articoli 13 - comma 1, lett. e) - 59 -
comma 2 - della legge regionale 45/1995, sulla presente
deliberazione;
Delibera
di approvare il nuovo testo degli articoli sottoelencati dello
statuto della Banca della Valle d'Aosta S.p.A.:
articolo 4: La società ha per oggetto la raccolta del risparmio
e l'esercizio del credito nelle sue varie forme. Essa può compiere,
con l'osservanza delle disposizioni in materia, tutte le operazioni
e i servizi bancari e finanziari consentiti, nonché ogni altra
operazione strumentale o comunque connessa al raggiungimento dello
scopo sociale.
Articolo 8: Il domicilio di ciascun socio, per quanto concerne i
rapporti con la società, è quello risultante dal libro soci.
Articolo 10: L'assemblea è convocata dal Consiglio
d'Amministrazione nella sede sociale (o in altro luogo indicato
nell'avviso di convocazione, purché nel territorio della Regione
Autonoma Valle d'Aosta). Hanno diritto di intervenire in assemblea
gli azionisti che, ancorché già iscritti nel libro soci, abbiano
depositato le azioni secondo quanto indicato nell'avviso di
convocazione.
Sono regolate dalle disposizioni di legge le formalità e i
termini per la convocazione delle assemblee ordinarie e
straordinarie, nonché le condizioni e le maggioranze per la
regolarità della costituzione e per la validità delle
deliberazioni, salvo quanto disposto dal successivo comma.
Le deliberazioni dell'assemblea straordinaria dovranno essere
assunte con il voto favorevole di almeno il 75 percento del
capitale sociale.
Articolo 13: Le deliberazioni dell'assemblea sono prese mediante
alzata di mano con controprova o per acclamazione.
Articolo 14: La società è amministrata da un Consiglio
d'Amministrazione composto da 9 membri.
Alla Regione Autonoma Valle d'Aosta è riservata ai sensi
dell'articolo 2458 c.c., la nomina diretta di un numero di
consiglieri proporzionato alla propria partecipazione al capitale
sociale con arrotondamento all'unità superiore.
I membri restanti sono eletti dall'assemblea, secondo le
disposizioni di legge; in relazione a tali deliberazioni le azioni
di proprietà della Regione Autonoma Valle d'Aosta non hanno diritto
di voto e non vengono computate nel capitale ai fini del calcolo
delle quote richieste per la costituzione e per le deliberazioni
dell'assemblea.
Gli amministratori durano in carica tre esercizi e sono
rieleggibili.
Articolo 15: Il Consiglio d'Amministrazione, per il triennio del
mandato, elegge il suo Presidente tra i membri nominati dalla
Regione Autonoma Valle d'Aosta.
Elegge altresì un Vice Presidente.
Il Consiglio può nominare, fra i suoi membri, un Amministratore
Delegato.
Il Consiglio potrà altresì conferire incarichi speciali in
ordine a specifici settori operativi, con facoltà di firma per la
società, ad uno o più dei suoi membri per determinati affari o
categorie di affari di ordinaria amministrazione.
Articolo 17: Per la validità delle adunanze del Consiglio
d'Amministrazione è richiesta la presenza della maggioranza dei
componenti in carica. In mancanza del Presidente, presiede le
adunanze il Vice Presidente o, in sua assenza, l'Amministratore più
anziano di età.
Per la validità delle deliberazioni è richiesta la maggioranza
assoluta dei voti dei votanti.
Alle riunioni partecipa, con voto consultivo il Direttore
Generale o, in sua assenza od impedimento, chi lo sostituisce.
Il Consiglio nomina il Segretario ed il suo sostituto tra i suoi
membri o tra i dirigenti e funzionari della società. Il Segretario
cura la redazione e la conservazione del verbale di ciascuna
adunanza, che deve essere sottoscritto da chi la presiede e dal
Segretario stesso.
Le copie e gli estratti di tali verbali, certificati conformi
dal Presidente, o da chi ne fa le veci e dal Segretario del
Consiglio d'Amministrazione, fanno piena prova in giudizio e
dovunque occorra produrli.
Articolo 18: Il Consiglio d'Amministrazione è investito di tutti
i poteri concernenti l'ordinaria e straordinaria amministrazione
della società, tranne quelli che per legge sono inderogabilmente
riservati all'assemblea.
Oltre alle attribuzioni non delegabili a norma di legge, sono
riservate ad esclusiva competenza del Consiglio d'Amministrazione
le decisioni concernenti:
- la determinazione degli indirizzi generali di gestione;
- la formulazione e la modifica dei regolamenti interni;
- la nomina del Direttore e dei Dirigenti;
- l'acquisto, la costruzione e vendita di immobili;
- l'assunzione e la cessione di partecipazioni;
- l'istituzione, il trasferimento e la soppressione di
dipendenze;
- la cancellazione e la riduzione di ipoteche nelle ipotesi in
cui esse non siano da porre rispettivamente in relazione
all'estinzione ovvero ad una corrispondente diminuzione dei crediti
vantati;
- la promozione di azioni giudiziarie ed amministrative in ogni
grado di giurisdizione e sede, fatta eccezione per quelle relative
al recupero dei crediti che potranno essere promosse dal
Presidente, o da chi ne fa le veci, dall'Amministratore Delegato o
dal Direttore.
Articolo 20: Ai membri del Consiglio d'Amministrazione spettano,
oltre al rimborso delle eventuali spese incontrate per l'esercizio
delle loro funzioni, un compenso annuale e medaglie di presenza per
le sedute di consiglio e di comitato, nella misura determinata
dall'assemblea.
Non può essere corrisposta più di una medaglia di presenza nella
stessa giornata.
È fatto salvo il disposto del II comma dell'articolo 2389 del
codice civile per quanto riguarda gli Amministratori investiti di
particolari cariche od incarichi speciali in conformità del
presente statuto.
Articolo 21: Il Consiglio d'Amministrazione può nominare un
comitato esecutivo di tre membri scelti fra i propri
componenti.
Del Comitato Esecutivo fa parte di diritto il Presidente e, se
nominato, il Consigliere Delegato. Vi partecipa, inoltre, con voto
consultivo, il Direttore Generale o chi ne fa le veci.
Articolo 22: Per la validità delle deliberazioni del Comitato
Esecutivo è necessaria la presenza della maggioranza dei componenti
in carica; le deliberazioni sono prese a maggioranza assoluta dei
presenti e di esse viene redatto apposito processo verbale firmato
dal Presidente, o da chi ne fa le veci, e dal Segretario.
In caso di assenza del Presidente, allo stesso dovrà essere data
tempestiva comunicazione delle deliberazioni assunte dal Comitato
Esecutivo.
Le funzioni di Segretario del Comitato Esecutivo sono esercitate
dal Segretario del Consiglio d'Amministrazione e, in sua assenza,
dal sostituto designato ai sensi dell'articolo 17.
Le copie e gli estratti di tali verbali, certificati conformi
dal Presidente, o da chi ne fa le veci, e dal Segretario del
Comitato Esecutivo, fanno piena prova in giudizio e dovunque
occorra produrli.
Articolo 24: Il collegio sindacale è composto di tre sindaci
effettivi e di due sindaci supplenti.
Due tra i sindaci effettivi ed un sindaco supplente sono
nominati dalla Regione Autonoma Valle d'Aosta ai sensi
dell'articolo 2458 Codice Civile. Alla Regione Valle d'Aosta
spetta, inoltre, la designazione del Presidente del Collegio.
I membri restanti sono eletti dall'assemblea secondo le
disposizioni di legge; in relazione a tali deliberazioni le azioni
di proprietà della Regione Autonoma Valle d'Aosta non hanno diritto
di voto e non vengono computate nel capitale ai fini del calcolo
delle quote richieste per la costituzione e per le deliberazioni
dell'assemblea.
Per la durata in carica, le attribuzioni e la retribuzione dei
sindaci valgono le norme di legge.
Articolo 25: Al sindaco effettivo nominato dalla Regione
Autonoma Valle d'Aosta subentrerà, nel caso di cessazione dalla
carica, il membro supplente nominato dalla Regione medesima, fatte
salve le norme sulla composizione del collegio dettate
dall'articolo 2397 c.c.. Nel caso di cessazione di sindaco
effettivo di nomina assembleare, subentrerà il supplente nominato
dall'assemblea, sempre nel rispetto dell'articolo 2397 c.c..
Nell'ipotesi di cui all'articolo 2401 ultimo comma, c.c.,
l'integrazione dell'organo sindacale avverrà ad opera della Regione
Autonoma Valle d'Aosta o dell'assemblea sociale in conformità alla
norma dell'articolo 24 del presente statuto.
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Presidente Pongo in votazione la delibera nel testo emendato
dalla II Commissione:
Presenti, votanti e favorevoli: 27
Il Consiglio approva all'unanimità
