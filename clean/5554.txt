Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3452 del 28 gennaio 1988 - Resoconto
OGGETTO N. 3452/VIII - SOLUZIONE DEI PROBLEMI DELLA
DELTACOGNE. (Interrogazione).
CONVOCAZIONE DEL COMITATO DI COORDINAMENTO REGIONALE PER I
PROBLEMI DELLA SIDERURGIA. (Ritiro di mozione).
PRESIDENTE
: Do lettura dell'interrogazione e della
mozione, presentate dal Consigliere Baldassarre e dal Consigliere
Sandri, allegate rispettivamente ai punti 13 e 43 dell'ordine del
giorno, di cui viene fatta la discussione congiunta trattando
argomento analogo:
INTERROGAZIONE
Nell'ultima riunione della Commissione DELTACOGNE, alla presenza
dei responsabili nazionali IRI fu assunto l'impegno che entro il 15
gennaio 1988 ci sarebbe stata una risposta definitiva al problema
della DELTACOGNE.
Considerato ormai scaduto il termine suddetto, il sottoscritto
Consigliere regionale
INTERROGA
l'Assessore all'Industria, Commercio, Artigianato e Trasporti
per conoscere i motivi del ritardo della definitiva risposta e se è
a conoscenza di alcune novità.
MOZIONE
RICORDATO che il 15 gennaio era la data in cui doveva essere
annunciato il nuovo piano di ristrutturazione per la DELTACOGNE di
Aosta;
CONSTATATO che l'incontro tra l'Amministrazione regionale e la
Finsider sul futuro assetto delle attività siderurgiche a
partecipazione statale in Valle d'Aosta è stato rinviato alla prima
decade del prossimo mese di febbraio;
RITENUTO opportuno avere maggiori informazioni al riguardo e un
concreto coinvolgimento del Comitato regionale per la
DELTACOGNE;
il sottoscritto Consigliere regionale
IMPEGNA
il Presidente della Giunta a convocare entro 10 giorni il
comitato di coordinamento regionale per i problemi della
siderurgia.
PRESIDENTE
: Ha chiesto di illustrare la mozione il
Consigliere Sandri, ne ha facoltà.
SANDRI - (N.S.):
Questa mozione riveste particolare
importanza perchè si sono inserite nel panorama valdostano delle
grosse e pesanti nuvole, che mettono a dura prova la serenità nei
confronti delle aspettative per la DELTACOGNE.
Vorrei illustrare ai Consiglieri le motivazioni che mi spingono
a richiedere la convocazione d'urgenza del Comitato di
coordinamento per i problemi della siderurgia, malgrado abbia
tenuto una riunione poco tempo fa. I problemi sono legati alle
notizie di questi giorni; in particolare è emerso da fonti non
sospette che la DELTACOGNE, società neonata nell'aprile 1987, che è
stata creata proprio per abbattere tutti i debiti che avevano
afflitto la vecchia DELTASIDER, cosa che ha consentito fra l'altro
dei grossi sgravi fiscali ad altre aziende del Gruppo IRI, in
soltanto otto mesi del 1987 è riuscita ad avere un grosso deficit.
Le cifre non sono ancora ben note, ma si parla di un deficit di 80
miliardi, cioè di 10 miliardi al mese, raggiunto al 31.12.1987.
Sempre al 31.12.1987 abbiamo l'impressione che gli attivi, nello
stabilimento di Aosta, siano scesi al di sotto di 2350-2300 e se
quindi le notizie che ci sono state propinate dalla stampa, però di
differente indirizzo, sono vere, cioè che la DELTACOGNE dovrebbe
subire un taglio di 700 persone nel suo complesso, si arriva alla
cifra, per lo stabilimento di Aosta, di circa 1700 addetti.
Questo ci sembra qualcosa di estremamente preoccupante e
chiediamo che sia la Giunta regionale a farsene carico, insieme a
tutte le forze che fanno parte del gruppo del coordinamento
regionale per i problemi della siderurgia, per mettere finalmente
dell'ordine in questa massa di informazioni. Chiediamo che la
Regione si impegni nei confronti dell'IRI per avere le
informazioni.
Com'è possibile che una ditta neonata, in otto mesi, sia
riuscita a farsi 80 miliardi di deficit? Com'è possibile che un
piano di risanamento, che è partito con una società sana, ripulita
di tutti i suoi debiti, sia fallito nel giro di così poco tempo?
Abbiamo idea che il fatturato e il margine operativo lordo dello
stabilimento di Aosta siano nettamente peggiori rispetto alle
previsioni, e questo perchè è stata fatta una politica sbagliata
rispetto alle aspettative: sono stati consegnati troppi acciai di
costruzione rispetto alle previsioni e questo potrebbe essere un
fatto positivo, sennonché questi acciai in più non hanno pareggiato
la notevole riduzione rispetto alle aspettative delle consegne
degli acciai speciali. In pochi mesi, quindi, la situazione della
DELTACOGNE è notevolmente ribaltata.
Noi vogliamo chiarezza, vogliamo che il Comitato di
coordinamento regionale per i problemi della siderurgia richieda
con forza le notizie e le dia ai lavoratori, perchè non c'è niente
di peggio, in una situazione di questo genere, che essere
assolutamente senza spiegazioni. Non vorremmo infatti che ci
mettessero, fra qualche tempo, di fronte al fatto compiuto di una
DELTACOGNE che di nuovo ha grossi problemi finanziari, come era
stato della vecchia DELTASIDER.
Non voglio parlare a lungo del protocollo d'intesa IRI-Regione,
vorrei dire però che la situazione attuale dimostra come questo
accordo IRI-Regione, che Nuova Sinistra ha sempre denunciato come
un accordo vuoto, una scatola che non garantiva nulla, sia
purtroppo drammaticamente giunto alla sua conclusione.
A queste nuvole sullo stabilimento di Aosta si aggiungono altre
nuvole nere sullo stabilimento di Verrès, che ci dicono avrà un
aumento della cassa integrazione a partire dai prossimi giorni.
Non basta la pubblicità che viene fatta da qualche dirigente sui
giornali economici per giustificare un andamento anche di quello
stabilimento che è in netto peggioramento rispetto alle annate
precedenti.
Per queste preoccupazioni, per evitare che ci sia una spaccatura
nel fronte nelle forze che compongono il coordinamento per i
problemi della siderurgia, per dare una risposta al malcontento e
alle difficoltà che ci sono fra gli operai, che vedono aumentare la
propria sfiducia nei confronti delle forze sindacali, chiediamo
alla Presidenza della Giunta di impegnarsi a breve termine a
riconvocare il comitato di coordinamento per i problemi della
siderurgia, in modo che in quella sede non si faccia soltanto una
discussione su quali sono le persone da incontrare, ma su quali
sono le notizie e i bilanci che dobbiamo far conoscere ai
dipendenti della DELTACOGNE.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Intervengo brevemente per rispondere
alla interrogazione del Consigliere Baldassarre e per fare alcune
brevi considerazioni sulla mozione presentata dal Consigliere
Sandri.
Si chiedono, nell'interrogazione, i motivi del ritardo della
definitiva risposta e se l'Assessore all'Industria è a conoscenza
di alcune novità circa la DELTACOGNE.
I motivi erano già stati detti in sede di Comitato di
coordinamento per i problemi DELTACOGNE e della siderurgia in Valle
d'Aosta; la mancata definizione della politica siderurgica a
livello europeo e quindi anche una certa difficoltà da parte delle
autorità nazionali a definire una politica siderurgia, oltre che ad
una modifica dei cambi di vertici delle società che fanno capo al
Gruppo FINSIDER, sono stati i motivi che hanno procrastinato - e lo
vediamo anche di quanto - l'incontro che l'Ing. Gambardella,
Amministratore delegato della FINSIDER, aveva preannunciato per il
15 gennaio ad Aosta. In effetti, proprio in quella data, sono
avvenuti i cambi dei vertici della nuova DELTASIDER.
L'incontro con l'Ing. Gambardella, da una notizia che ci è stata
comunicata in questi ultimi giorni, avverrà ad Aosta giovedì 11
febbraio; quella sarà l'occasione per avere notizie più aggiornate
e dettagliate in una situazione non precisata qual è quella della
siderurgia italiana.
Per quanto concerne il richiamo del Consigliere Sandri, voglio
ribadire qui quella che è stata una posizione di costante, continua
attenzione, non dico della Giunta regionale, ma dell'insieme delle
forze presenti nel Comitato di coordinamento. Sempre la Giunta
regionale ha fatto proposte, le ha sottoposte all'attenzione del
Comitato di coordinamento, sono state ritrovate posizioni unitarie
e quelle sono state le posizioni che la Giunta regionale ha portato
avanti. Queste riunioni del Comitato - e mi riferisco anche
all'esperienza precedente del Consigliere regionale in questo
Consiglio - hanno portato alla definizione della posizione unitaria
del Comitato nei confronti dell'IRI, dell'azienda e della FINSIDER
in tutta questa vicenda.
Credo che non sia possibile fare nessun rilievo o appunto al
governo regionale, che ha sempre riunito, prima di incontri a
livello romano, o comunque con le autorità dell'azienda, della
FINSIDER o dell'IRI, il Comitato, a cui ha proposto iniziative e
relazionato dopo qualsiasi tipo di incontro. Questa è stata una
linea che il governo regionale ha sempre mantenuto ed anche in
questo caso, dato che oggi sappiamo con certezza che l'11 febbraio
avverrà l'incontro fra Regione e Amministratore delegato FINSIDER,
convocheremo prima il Comitato regionale per i problemi della
DELTACOGNE e della siderurgia, così come, se ci saranno degli
incontri a livello centrale, renderemo conto degli esiti di quegli
incontri.
Credo che con queste notizie e queste assicurazioni la mozione
possa essere ritirata; nel caso in cui non fosse ritirata, ci
asterremo per il significato politico, non dico di censura, ma
quasi di richiamo per quella che invece è una prassi che il governo
regionale sulla vicenda DELTACOGNE ha sempre seguito.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Seulement pour ajouter à ce propos
qu'on s'est étonné de cette motion, car à la dernière rencontre de
la Commission compétente, comme vient de dire l'Assesseur, on avait
donné la disponibilité de faire une rencontre au moment où il y
aurait eu ou le rendez-vous romain dont parlait l'Assesseur ou bien
des nouvelles à ce propos. M. Sandri était présent à cette
rencontre avec les forces politiques et syndicales et on a déclaré
en ce moment qu'on était disponible à n'importe quelle rencontre.
Alors, le fait de présenter une motion après des jours c'est un
acte difficile à justifier.
J'inviterais M. Sandri à examiner ce qui a été fait de la part
de toutes les forces politiques à ce sujet, car tous ceux qui
étaient présents ont donné leur disponibilité à suivre jour après
jour ce qui se passe à l'intérieur de la DELTACOGNE.
PRESIDENTE
: Ha chiesto di parlare il Consigliere
Baldassarre, per la replica, ne ha facoltà.
BALDASSARRE - (P.S.D.I.):
Avevo chiesto all'Assessore di
conoscere i motivi del ritardo e l'Assessore li ha spiegati dando
la responsabilità ai nuovi vertici dell'azienda. Si dice che il
Comitato ha assunto sempre delle decisioni unitarie: questo è
parzialmente vero, perchè nel Comitato ci sono state sempre delle
perplessità espresse da alcune forze politiche, fra cui il
sottoscritto.
Noi non crediamo a questo piano; per noi il protocollo d'intesa
fra IRI e Regione ormai è defunto, per cui non crediamo che l'11
febbraio si verifichi qualcosa di importante. L'11 febbraio l'Ing.
Gambardella ci verrà a dire che ci sono i nuovi vertici, pertanto
l'azienda dovrà predisporre un nuovo piano da sottoporre alla
nostra attenzione. La stessa Giunta non ha creduto in questo piano,
perché non ha previsto nessuna somma nel bilancio....
ROLLANDIN - (U.V.):
.... c'è la possibilità del
mutuo.
BALDASSARRE - (P.S.D.I.):
D'accordo, c'è la possibilità
del mutuo, ma il mutuo si potrebbe utilizzare anche per un'altra
situazione.
Ho fatto alcune affermazioni alla stampa e sono convinto di
quello che ho detto; è vero, come ha detto l'Assessore in una
precedente occasione, che non si risolve il problema
dell'occupazione facendo dei cortei, su questo sono d'accordo, però
neanche si può fare del sindacalismo creando poi dei "Cobas".
Quella dei sindacalisti all'interno di questo Comitato è una
posizione alquanto preoccupante: essi danno la possibilità agli
altri di uscire allo scoperto, per cui secondo me un po' più di
attivismo all'interno di un comitato sarebbe stato necessario.
Il piano è ormai defunto, come dicevo, ed andremo incontro ad un
altro piano. Vorremmo correttamente partecipare ancora a
quest'ultima riunione, prevista per l'11 febbraio, e, se non c'è
una posizione seria e corretta, tutte le forze politiche dovranno
assumere un'iniziativa alquanto decisa nei confronti dei
responsabili di questo settore. Se invece ci lasciamo ancora
coinvolgere in storie non vere, come è successo nel mese di giugno,
non facciamo senz'altro gli interessi della comunità
valdostana.
Non voglio fare della polemica, ho solo voluto anticipare fin da
oggi la mia posizione; parteciperò per l'ultima volta alla riunione
di questo Comitato....
ROLLANDIN - (U.V.):
....la successiva è a luglio
.....
BALDASSARRE - (P.S.D.I.):
.... io vorrei partecipare
anche a quella di luglio, anzi mi auguro di poter partecipare.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Voglio riaffermare in questo Consiglio
un bisogno che è sentito fra gli operai della COGNE, chiedendo di
votare la mozione.
Il Presidente della Giunta e l'Assessore Lanivi non tengono in
sufficiente considerazione il tema scottante della mancanza di
informazioni: la gente che vive nella COGNE, ad Aosta o a Verrès,
non è a conoscenza di nulla, se non di quanto apprende dai
giornali. Sarà perché i sindacati non hanno più quel collegamento
con la loro base, sarà perchè i politici non si sono
sufficientemente mobilitati su questo problema, la gente
all'interno dello stabilimento però si chiede come mai - e voi non
avete risposto su questo punto, nè avete ritenuto importante
accennarlo - la DELTACOGNE, che era la società della salvezza, la
nuova società pulita con cui si doveva rilanciare lo stabilimento
di Aosta, non viene nemmeno gestita dalla FINSIDER, perché, come
detto nell'ultima riunione del Comitato, il consiglio di
amministrazione di dicembre della DELTACOGNE è andato deserto,
perchè l'unico azionista non si è presentato.
Quindi c'è una chiara, evidente scelta da parte della FINSIDER
di fregarsene di queste scelte, che erano state firmate da Prodi
con il Presidente della Giunta e con gli altri membri della Giunta,
con grande fanfara, nell'aprile dello scorso anno.
Questo atteggiamento di disinteresse per queste notizie
allarmanti, questo disinteresse verso la chiarezza su cosa sta
facendo questa società, su questo gruppo dirigente, su questo
andirivieni di personaggi più o meno identificabili dal punto di
vista delle loro capacità e delle loro appartenenze partitiche,
credo sia una questione da denunciare ed a cui dire basta.
Non accetteremo più il ricatto del silenzio, non accetteremo più
di mantenere questa situazione di "vogliamoci bene", perchè in
questa sede ci si chiede di volerci bene quando le cose vanno male,
ma quando si firmano gli accordi, che, a parere dei "media", sono
destinati ad andare a buon fine, chi si fa bello è sempre e
soltanto qualcuno. Chiediamo che i politici escano da questo modo
elettoralistico e clientelare di fare politica e che affrontino
seriamente un problema grave.
Dal 1977 i dipendenti della COGNE di Aosta erano 4500; nel 1984
erano scesi già a 3200; sono arrivati a 2250 al 31.12.1987, ma la
previsione è di scendere a 1600. La velocità di riduzione del
personale alla DELTACOGNE di Aosta è notevolmente aumentata ed il
rischio che l'ultimo stabilimento industriale della Valle d'Aosta
scompaia è sempre più evidente di fronte a noi. In questa
situazione occorre che le informazioni siano lo strumento di lotta
fondamentale.
Il Presidente della Giunta all'interno del Comitato dice sempre:
"Ma qual è la scelta alternativa, se non cercare un accordo con
l'IRI?". La scelta alternativa è quella della lotta, chiedendo la
massima chiarezza su tutti i problemi.
Questa posizione deve essere un fatto acquisito da tutte le
forze politiche, se vogliamo ottenere dei risultati. Non dobbiamo
accettare il ricatto del silenzio per una questione di dovere
rispetto agli operai, ma anche per un problema di efficacia;
chiediamo che il Comitato per la difesa della siderurgia e la
Giunta regionale si facciano promotori presso la popolazione per un
risveglio dell'attenzione rispetto ai problemi della DELTACOGNE, in
quanto non vediamo una mobilitazione sufficiente.
Dicevo prima che nel Comitato c'è sempre e soltanto una
disquisizione su chi andare ad incontrare: questo dibattito sulle
peregrinazioni secondo noi è un fatto totalmente negativo, perché
dobbiamo renderci conto che questa è una pratica che ci obbligano a
fare, ma noi dobbiamo avere la forza di prendere altre posizioni.
Solo così a nostro parere la COGNE può diventare un problema
all'ordine del giorno, su cui a livello nazionale sia le forze
sindacali che le forze politiche possano sentire che la Valle
d'Aosta è unita. Occorre avere un atteggiamento unitario nella
società, all'aria aperta, e non nel chiuso delle aule del
Palazzo.
Per questo motivo e con questo significato chiediamo
l'approvazione di questa mozione e, contemporaneamente, visto che
c'è stato anche un accenno da parte del Consigliere Baldassarre,
ribadisco che la nostra posizione sarà sempre quella di divulgare
da oggi in poi tutte le notizie che ci verranno fornite e di cui
entreremo in possesso.
PRESIDENTE
: Ha chiesto parlare il Consigliere Mafrica, ne
ha facoltà.
MAFRICA - (P.C.I.):
Credo che la situazione della
DELTACOGNE sia effettivamente difficile e che occorra il massimo di
razionalità nell'affrontarla. C'è tensione tra gli operai per
mancanza di notizie certe e credo che uno sforzo debba essere fatto
da parte di tutti perché si possano acquisire dei dati, perchè si
possano far conoscere ai lavoratori elementi il più possibile
sicuri, altrimenti le voci prendono piede e la sfiducia aumenta nei
confronti delle organizzazioni sindacali ed anche di questo
protocollo d'intesa firmato fra IRI e Regione.
C'è un secondo elemento che va preso in considerazione ed è il
significato del Comitato di coordinamento per la siderurgia. Ci
rendiamo conto che ci stiamo avvicinando, dal punto di vista delle
scadenze elettorali, ad una situazione in cui può nascere in alcune
o in tante forze politiche la tentazione di fare dei distinguo.
Se ci sono questioni effettive, se ci sono proposte diverse, se
ci sono elementi di differenza, è bene che vengano fuori; rimane
però a nostro giudizio la necessità che in una situazione di grande
confusione a livello europeo, a livello nazionale, la Regione si
presenti per quanto possibile in modo unitario. A livello europeo
gli scontri sono fra i paesi, in Italia è in atto uno scontro molto
forte fra settore privato e settore pubblico. Nel settore pubblico
ci sono stati cambiamenti con teste che sono cadute all'interno
della FINSIDER ed anche (a nostro giudizio) all'interno della
DELTASIDER.
I piani, ovviamente, sono delle quantificazioni di volontà
riferiti a certi gruppi dirigenti, e quando i gruppi dirigenti
cambiano i piani ovviamente non sono più credibili; c'è quindi una
situazione di massima confusione. Cosa è possibile fare? Credo che
su questo ci si dovrebbe confrontare nel Consiglio e nel Comitato
per la siderurgia.
Riteniamo che il protocollo firmato, fino a prova contraria,
debba essere ritenuto come valido, perchè può essere un punto di
forza, se sostenuto dall'intera collettività valdostana, per
chiedere delle informazioni ai ministri, ai dirigenti della
FINSIDER, ai dirigenti della DELTASIDER. In questo senso facciamo
un duplice appello: da un lato, alla Giunta regionale, a non
offendersi se alcune forze chiedono chiarimenti, perchè
probabilmente uno sforzo può essere ancora fatto nella direzione di
promuovere un incontro fra il Presidente della Giunta e l'Assessore
con il Consiglio di fabbrica, per uno scambio di informazioni;
d'altro lato, alle altre forze politiche di non cedere alla
tentazione di farsi abbagliare dal particolare momento politico,
perchè la questione del destino della COGNE è così importante da
superare anche una fase transitoria quale quella delle elezioni
regionali.
Intendiamo mantenere la massima serietà, quindi, se avremo delle
critiche da fare, non le risparmieremo, però faremo ogni tentativo
per rimanere unitari, perché vediamo l'unità della Regione, la
disponibilità finanziaria della Regione, come una possibilità
importante per salvare quest'azienda, altrimenti una situazione
così confusa potrebbe andare incontro ad un destino definitivamente
tragico.
Abbiamo fatto un discorso onesto e speriamo chiaro; ci auguriamo
che sia recepito per quello che è.
PRESIDENTE
: Ha chiesto parlare il Consigliere Aloisi, ne
ha facoltà.
ALOISI - (M.S.I.):
Noi, come d'altronde altre forze
politiche, ci siamo resi conto delle grosse difficoltà che vive la
siderurgia, sia mondiale che nazionale, ed è per questo motivo che
abbiamo aderito al Comitato DELTACOGNE.
All'interno di questo Comitato siamo stati alquanto critici,
abbiamo messo sovente in evidenza un aspetto fondamentale: quello
che non si riusciva, e non si riesce, ad avere una controparte
affidabile. Riunioni su riunioni, ma alla fine si arrivava senza
conclusioni, perchè dall'altra parte venivano modificati i vertici
di questi grandi complessi parastatali, per cui non esisteva, e a
tutt'oggi non esiste, una controparte affidabile.
Ci siamo resi conto che era opportuno necessario, nell'interesse
della collettività valdostana, affrontare insieme questo problema
che investe tutti quanti e cercare di salvaguardare quello che è il
livello occupazionale di questa unica grande azienda valdostana.
Abbiamo sopportato per mesi incontri, rinvii degli incontri, per
arrivare infine ad una determinazione: aspettare questo ultimo
incontro che avverrà i primi giorni di febbraio.
Però sia chiaro che per quanto riguarda il Movimento Sociale
Italiano deve essere l'ultimo incontro: se da quella riunione non
verrà una certezza e non verrà garantita una sicurezza su quelli
che sono stati gli impegni assunti da parte dell'IRI, noi ci
dissoceremo. Non è una posizione strumentale, come qualcuno
vorrebbe definirla, in prossimità delle elezioni regionali; è una
posizione che abbiamo sempre sostenuto - e l'Assessore me ne può
dare atto - all'interno di questo Comitato, proprio perché non c'è
una controparte affidabile. Abbiamo pazientato e pazienteremo fino
al prossimo incontro, fra alcuni giorni, dopo di che, se non vi
sarà un rispetto preciso della controparte, ci dissociamo e non
parteciperemo più a questi incontri, ritenendoli inutili,
soprattutto una presa in giro nei confronti dell'intera
collettività.
Riconosco che il Comitato ha svolto un lavoro difficile; ha
cercato di rimanere unito nell'interesse della salvaguardia
dell'occupazione, però c'è un limite a tutto: o la controparte è
affidabile, e allora si continua nella trattativa, ma su basi
certe, oppure si rompe, nell'interesse della collettività, con
queste persone che non sono affidabili. A quel punto bisogna
cercare altre vie, altre soluzioni, che esistono; bisogna fare
pressioni decise e determinate nei confronti del Governo, e non
basta parlare con dei dirigenti che ogni due-tre mesi vengono
sostituiti, per cui non sappiamo mai con ohi trattare.
Ripeto: il Movimento Sociale Italiano pazienterà ancora fino
alla prossima riunione, dopo di che si dissocerà se non ci saranno
risultati più che soddisfacenti.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Dirò subito che ho apprezzato questo
invito alla calma formulato dal Consigliere Mafrica. Credo che sia
segno di maturità e responsabilità considerare questo problema con
molta attenzione, perché è vero che ognuno di noi si può
dissociare, ma nessuno di noi ha in tasca la soluzione alternativa:
la verità è questa.
Potremo speculare sul giusto stato d'animo di disagio che esiste
nelle maestranze: i rinvii sono stati troppi, le incertezze anche.
Bisognerà fare chiarezza su alcuni punti, ma se il problema può
avere una sua soluzione, questa soluzione la si può trovare solo
attraverso l'unità, mentre dissociandoci non faremo nè l'interesse
della Regione, nè, soprattutto, l'interesse dei lavoratori.
Dico questo non perché voglio rimanere ad ogni costo attaccato
ad un carro di un comitato che ha avuto i limiti che ha avuto, ma
perchè dobbiamo considerare con attenzione l'aspetto negativo che
si sta manifestando sul piano sindacale. Non è interesse di nessuno
la nascita di movimenti tipo "Cobas" all'interno dello stabilimento
siderurgico della COGNE. Credo che la nostra solidarietà la si
debba manifestare anche nei confronti delle forze sindacali, perchè
non è che abbiano portato, là dove questi comitati di base sono
sorti, alla soluzione dei problemi, hanno solo disgregato un'unità
sindacale ed hanno manifestato interessi di tipo corporativo. Lo
vediamo più chiaramente nel settore più delicato, quello dei
servizi, soprattutto quello dei trasporti. Con questo non vuol dire
che non si debba considerare il problema nella sua reale
dimensione.
È apparso un articolo, in questi giorni, di un piano generale di
riduzione all'interno del complesso FINSIDER di 25 mila addetti
complessivamente, e non vorrei che fra questi tagli fosse previsto
anche quello della DELTACOGNE.
D'altronde, dobbiamo porre alcuni quesiti ai nostri
interlocutori molto evanescenti, per non dire inesistenti: uno è
cosa si farà di questo protocollo d'intesa, cosa si farà di quel
piano, anche perchè siamo preoccupati su un aspetto. Per la
realizzazione di quel piano l'intervento regionale era definito
urgente ed indilazionabile, alcuni mesi or sono; senza un
intervento regionale sembrava che l'intero piano subisse uno
stravolgimento. Cosa ci sta dietro questa posizione di attesa e di
accondiscendenza verso un intervento che viene, sì, sollecitato, ma
non più con quella tenacia e con quella sollecitudine di un anno
fa? Credo che su questo bisognerà pur sempre riflettere.
A detta di tecnici, questa azienda, al di sotto di un certo
numero di unità operative, rischia di non essere più in grado di
funzionare come complesso siderurgico, per cui a quel punto dovremo
dire addio ad una gestione pubblica della DELTACOGNE ed accedere
all'unica soluzione che è la privatizzazione di questo settore e
che potrebbe avere delle conseguenze sul piano occupazionale ancora
più drammatiche che non il taglio di 1600 unità, che è stato
prospettato.
Non voglio saltare sul carro della demagogia, anche perché
riteniamo che il problema, per la sua gravità, esige il massimo di
coesione fra tutte le forze politiche. Questo è il nostro
atteggiamento per il momento e pregherei i colleghi che hanno
parlato a nome delle rispettive forze politiche a fare una
riflessione complessiva su questo argomento, anche se condivido che
la prossima riunione è indubbiamente importante, se non
decisiva.
Bisognerà capire cosa sta succedendo all'interno della FINSIDER,
all'interno della DELTACOGNE: non è facile capire una realtà e in
questo posso anche essere d'accordo con ohi ha bisogno di una
informazione più corretta.
È giusto far pervenire attraverso i canali giusti - quelli
ufficiali quindi e non dai canali che prendono delle vie traverse -
tutto quello che si può alle maestranze della COGNE, che sono
legittimamente preoccupate di una situazione che presenta sintomi
di allarme e soprattutto sintomi di disgregazione.
Questa è la nostra posizione e la manterremo, anche perché la
gravità del momento è tale da esigere compattezza da parte delle
forze politiche.
È chiaro che una riflessione complessiva del Comitato la si
potrà fare dopo la riunione dell'11 febbraio, dopo di che ognuno
sarà libero di fare quello che vorrà; però, per quanto ci riguarda
come forza politica, siamo dell'idea che, meno si dà adito ad
elementi che possano in qualche modo far pensare che si voglia
strumentalizzare questa situazione, più si va a fare l'interesse
dei lavoratori della COGNE e della collettività valdostana.
Non per fare del catastrofismo a buon prezzo, ma, se dobbiamo
pensare ad una eventuale chiusura o ridimensionamento totale della
DELTACOGNE, vorrei sapere quale ruolo giochiamo anche all'interno
della società valdostana per quanto riguarda l'aspetto
dell'economia della nostra Regione.
Di soluzioni alternative, diciamoci la verità, nessuno ne ha in
tasca e questo credo vada considerato nell'interesse di una
trattativa che è lunga, difficile, a volte anche disperata, ma che
va perseguita fino in fondo.
PRESIDENTE
: Ha chiesto parlare il Consigliere Stévenin,
ne ha facoltà.
STEVENIN - (U.V.):
Altri lo hanno già fatto, voglio
ricordare anch'io che il protocollo d'intesa con l'IRI rappresenta
il punto di forza della posizione che abbiamo a livello
regionale.
L'evolversi della crisi della siderurgia è dovuta a dei fattori
sovente neppure italiani, ma europei, che purtroppo possono, in
futuro, ridimensionare la presenza siderurgica in Italia.
È già da qualche tempo che si manifestano all'interno della
Commissione - ed anche oggi in aula lo abbiamo sentito - segni di
insofferenza rispetto al tentativo di darsi una linea in
comune.
Pensavo che il Consigliere Sandri avrebbe ritirato la sua
mozione, in quanto nell'ultima riunione del Comitato si era deciso
di aspettare questo incontro e nel frattempo provvedere ad
ulteriori accertamenti per seguire l'evolversi della
situazione.
Sono convinto di quanto ha detto il Consigliere Mafrica; il
rischio è che sovente esistono dei tentativi di portare avanti
delle azioni che vengono ritenute più valide, che però rischiano di
diventare delle speculazioni e poi diventa difficile non
confonderle con azioni di sciacallaggio su alcune situazioni che
sono di importanza vitale per la nostra Regione.
Sappiamo qual è la situazione in fabbrica: salvo un manifestino
non firmato, nelle assemblee i lavoratori, a stragrande
maggioranza, hanno appoggiato la linea che il sindacato
unitariamente porta avanti.
Credo che ci siano a tutt'oggi dei grandi margini di possibilità
di operare insieme, con tutte le forze politiche; ognuno deve
prendersi le proprie responsabilità. Il tentativo sarà quello di
continuare e verificare fino in fondo quali sono le azioni e le
possibilità di mantenere l'occupazione, dando nel contempo una
possibilità di sviluppare le produzioni all'interno della società
DELTACOGNE, e poi, se ci saranno delle azioni di cui ho parlato
prima che saranno portate avanti, sarà necessario denunciarle
all'opinione pubblica, che valuterà se queste sono azioni che
tendono a risolvere i problemi o se non a fare delle
speculazioni.
PRESIDENTE:
Ha chiesto di parlare il Consigliere Sandri,
per dichiarazione di voto, ne ha facoltà.
SANDRI - (N.S.):
So di deludere l'attesa di molti
Consiglieri che vorrebbero andarsene a casa, ma credo di dover
riconfermare anche al Consigliere Stévenin l'importanza del voto di
questa mozione.
Non siamo come lui che chiama in causa anche la congiuntura
internazionale: riteniamo che in questo fallimento dell'accordo
IRI-Regione ci siano delle responsabilità da parte dell'insieme del
potere valdostano.
Ieri abbiamo avanzato dei grossi problemi sui bilanci delle
società minori degli impianti di risalita: della CREVACOL abbiamo
spellato tutto quanto era possibile spellare. Qua dentro non si
risponde alla domanda se c'è lo stesso interesse per i bilanci
della DELTA-COGNE, cosa che richiediamo con forza che sia
fatta.
LANIVI - (A.D.P.):
.... l'intervento del Consigliere
Sandri è vergognoso: il Consigliere Sandri gioca sulla pelle degli
operai, perché sa che non si può intervenire .... lo interrompo e
me ne assumo la responsabilità.
SANDRI - (N.S.):
Credo che molti di noi non abbiano certo
paura di andare in cassa integrazione, per qualcun altro invece è
un problema giornaliero.
È stato fatto un intervento molto serio, un richiamo alla
unitarietà da parte del Partito Comunista. Non abbiamo paura di
dire che siamo sicuramente unitari; non accettiamo le provocazioni
che vengono dai banchi della Giunta: siamo convinti di essere
profondamente unitari, proprio perchè qua dentro abbiamo chiesto -
e siete voi che non avete risposto - di fare un Consiglio
straordinario nello stabilimento DELTA-COGNE.
Su questa posizione abbiamo presentato una mozione la volta
scorsa, abbiamo avuto un apprezzamento da parte dell'Assessore
all'Industria e l'abbiamo ritirata. Abbiamo dimostrato, con quella
iniziativa, riproponendola nel Comitato ed anche qui stasera, che
non abbiamo paura di confrontarci con il Consiglio di fabbrica e
con le maestranze della COGNE e che vogliamo e continuiamo ad
essere unitari.
Questo però non vuol dire che non perseguiamo la politica della
informazione. Abbiamo detto che informeremo tutti; vogliamo che
l'informazione sia più precisa possibile, perchè esiste tutta una
serie di dati che sono stati detti qua stasera e che continueremo a
diffondere nei volantini che distribuiamo alla COGNE ed attraverso
i comunicati-stampa. Tutte le notizie che sentiremo nel Comitato,
cui continueremo a partecipare, se riteniamo che devono essere a
conoscenza delle maestranze, le riporteremo senza nessun
problema.
Questa posizione di chiarezza, secondo noi, è l'unica
possibilità per uscire da questa "impasse". Credo che la paura dei
"Cobas", che è stata qui ventilata, non ci debba preoccupare;
dobbiamo essere preoccupati per le maestranze della COGNE, per il
disagio che esse esprimono, sia in volantini anonimi che nella
insofferenza di tutti i giorni. Ritengo che sia penoso, e questo sì
da denunciare alla pubblica opinione, l'atteggiamento portato dai
sindacati nell'ultimo Comitato, quando il sottoscritto ha
presentato l'esigenza di sentire e di far partecipare al Comitato
chi aveva scritto quel volantino anonimo, perchè esiste anche a
rischio della cassa integrazione, signor Presidente della Giunta
.....
(Viva protesta da parte del Presidente della Giunta)
..... e questa persona era chiaramente rintracciabile. Di fronte
a questa richiesta c'è stata una sollevazione incredibile da parte
dei sindacati, come se si fosse tolto loro il pane di bocca.
Non abbiamo paura di nessuno, nè degli anonimi, nè di quelli che
si firmano, vogliamo però che in questo Comitato tutti siano
rappresentati e tutti abbiano la possibilità di contribuire alla
linea politica che di questo Comitato deve essere la sintesi. Non
accettiamo nemmeno che la discussione sia posta fra i seri e i non
seri; questa è una falsificazione e una volontà di accentuare il
dibattito in una forma davvero elettorialistica, perchè su questa
linea potremmo fare il discorso degli inetti e degli attivi, degli
sciacalli (come dice il Consigliere Stévenin) o dei
superficiali.
Non so ohi meriti di più questo o quell'aggettivo, ritengo però
che non si possa uscire da questa sala consiliare e dall'attività
della DELTACOGNE senza essere ben chiari con noi stessi e con le
nostre responsabilità, e non è certo insultando un Consigliere
regionale che si può mantenere questo tipo di atteggiamento.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Credo che essere critico
all'interno di un Comitato non significhi farsi abbagliare dal
momento elettorale. Mi spiace che questo sia stato detto da un
partito della sinistra, che ritengo serio. Essere critico in questo
Comitato significa non essere d'accordo su certe scelte prese da
parte del potere politico e da parte dei sindacati.
Esistono delle responsabilità di un piano, che ho definito ormai
defunto, che vanno divise fra potere politico e potere sindacale,
in cui non possono essere coinvolte altre forze politiche che hanno
assistito a questo modo di portare avanti certe trattative che non
hanno avuto esito positivo.
Non è il momento politico, ma è una strana coincidenza, perchè
avremmo dovuto uscire prima dall'isolamento in cui ci eravamo
cacciati all'interno di questa commissione, però nessuno ci può più
impedire di diffondere le notizie che ci vengono date all'interno
di questo Comitato, nè di parlare del comportamento delle forze
politiche e dei sindacati tenuto all'interno di questo Comitato. Se
ci saranno delle responsabilità per il fallimento di questo piano,
sia chiaro che queste responsabilità vanno divise fra potere
politico e sindacale.
Tornando alla mozione del Consigliere Sandri, dichiaro di
votarla, perchè è un atto politico importante di solidarietà nei
confronti degli operai e dell'intera comunità valdostana.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Ci asteniamo su questa mozione e
ribadiamo che la situazione è molto seria e va affrontata con
grande razionalità. Si tratta di attendere il giorno 11 febbraio,
quando ci sarà il confronto con l'Amministratore delegato della
FINSIDER; si tratta di risostenere unitariamente in quella sede che
il piano che noi difendiamo come Regione è quello che era stato
concordato a giugno, vale a dire 2150-2200 occupati, che c'erano
certi livelli di fatturato e certi livelli di produzione e una
certa distribuzione del "mix" produttivo. Questa è la posizione che
sosterremo in quella sede.
Abbiamo dubbi che altre strade siano di facile percorribilità, e
voglio fare un esempio: Sesto S. Giovanni. Sesto S. Giovanni veniva
denominata la Stalingrado d'Italia: il P.C.I. aveva il 60% dei
voti; all'interno della fabbrica c'erano migliaia di iscritti al
Partito Comunista; la CGIL aveva percentuali elevatissime di
iscritti. Si sono fatte lotte dure fino a non potere; mancando
comunque un riferimento, Sesto S. Giovanni si è trovata molto più
rapidamente di Aosta nella condizione di perdere gli iscritti al
Partito, ma di perdere anche i posti di lavoro, perché non è stato
possibile difenderli con la lotta.
Rispetto alla mozione, Consigliere Sandri, ci asteniamo per
questo motivo: quando Lei scrive, deve essere più attento. Se Lei
scrive: "Il sottoscritto Consigliere regionale impegna il
Presidente", la mozione se la vota Lei; noi non possiamo votare una
mozione che non sia a nome del Consiglio regionale.
PRESIDENTE
: Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Non sarei intervenuto se la
discussione su questa mozione del Consigliere Sandri non avesse
preso questa piega.
Mi sono un po' sorpreso che non si voglia, da parte di alcuni
colleghi, tener conto della realtà in cui si colloca la situazione
siderurgica italiana, in questo contesto anche lo stabilimento
siderurgico di Aosta.
La realtà va oltre la Valle d'Aosta e l'Italia; c'è una realtà
generale a livello europeo che ci dice qual è la situazione di
crisi che sta attraversando oggi nel nostro paese il settore
siderurgico e che non deriva da debolezze di forze politiche o
sindacali; È una situazione di crisi alla quale bisogna trovare
alternative, in quanto non si possono risolvere nell'ambito di
certi settori i problemi dell'occupazione.
Siamo andati avanti in una realtà generale, dove c'è stato un
certo protezionismo a livello europeo per cinque o sei anni nel
settore siderurgico. Sono stati dati finanziamenti per mantenere
certe aziende, ma si sono dati finanziamenti anche per abbattere e
chiudere certe altre aziende. Oggi cos'è mancato nel nostro
paese?
Dopo la fine del protezionismo a livello europeo è mancato un
piano italiano del settore siderurgico, è mancata una
programmazione dell'attività siderurgica nel nostro paese. Ma
perchè? È inutile, Consigliere Sandri, fare delle polemiche sulla
presenza o meno della Democrazia Cristiana al governo del paese! È
mancata perchè è scoppiata una guerra fra poveri, e tutti i partiti
e forze politiche, nelle regioni dove ci sono le aziende
siderurgiche, hanno cercato di difendere ciascuno la propria
occupazione. Ne abbiamo la prova con l'ILSSA VIOLA, dove abbiamo
visto sindacati e partiti politici dell'Umbria difendere le quote
dell'azienda umbra, senza preoccuparsi di quello che poteva
avvenire all'ILSSA VIOLA di Pont-Saint-Martin.
Allora abbiamo costituito un comitato anche noi, un comitato
unitario, per impostare il problema nella stessa maniera di
Taranto, Bagnoli, Conegliano e siamo arrivati anche all'intesa IRI,
che non è un "bluff", ma è stato un tentativo per risolvere un
problema che abbiamo, perché non ci sono alternative per coprire
tutta l'occupazione che ci dà oggi la COGNE.
Attendiamo anche che Gambardella torni a riproporci il piano,
perchè vogliamo vedere come si possa risolvere il problema a modo
nostro, come fanno tutte le regioni, e cerchiamo di ottenere il più
possibile.
Su questa strada si sono impegnate le forze politiche e le
organizzazioni sindacali, altrimenti i sindacati cosa dovevano
fare? Qui si dice che vengono fuori i "Cobas": magari venissero!
Guardate che oggi sono le categorie privilegiate che fanno i
"Cobas", sono le categorie corporative e privilegiate, non sono i
poveri lavoratori, ma i piloti e i macchinisti. Ma la realtà è che
neanche i "Cobas" possono cambiare la situazione che oggi si è
creata nel nostro paese nel settore siderurgico.
Qui si dice che la Regione non ha neanche previsto i
finanziamenti per quanto riguarda certi interventi nei confronti
della DELTACOGNE; a parte che il Presidente e l'Assessore hanno già
risposto, quindi non spetta a me rispondere, ma abbiamo sempre
detto che queste cose si sarebbero risolte se c'era la possibilità
di farle.
Si criticano tutti quegli interventi che vengono fatti da parte
della Regione; allora daremmo 150-200 miliardi alla DELTACOGNE
senza sapere e senza conoscere nessun piano per il futuro, a
livello di produzione, di occupazione? Se siamo amministratori seri
e vogliamo portare avanti una politica industriale seria nella
nostra Regione, dobbiamo legare i finanziamenti della Regione ad un
piano ben preciso all'interno del settore siderurgico, dove ci
siano garantiti i livelli di occupazione e di produzione,
altrimenti non ritengo che si possa avallare nessun intervento
finanziario della Regione.
Quelli che sono stati portati avanti nel Comitato sono tutti
tentativi così come stanno facendo in tutte le altre regioni, per
cui non si può venire qui a dire: "Basta vediamo quello che si può
fare!". Vogliamo fare la manifestazione? Facciamola. Vogliamo fare
la marcia su Roma? Facciamola. Ma poi cosa risolviamo? A Bagnoli, a
Taranto, hanno fatto le manifestazioni, ma la realtà è che dobbiamo
operare in una situazione che è quella che è e non cerchiamo di
dare responsabilità ad una forza politica o all'altra oppure alle
organizzazioni sindacali.
Le organizzazioni sindacali non hanno bisogno di me perchè le
difenda, ma si trovano ad operare in una situazione molto
difficile. Era molto più facile il '68 che non l"88 nella vita
sindacale, e lo ricordo il '68: erano i momenti dei contratti di
lavoro, mentre oggi il sindacato si è ridotto a dover discutere
soltanto i livelli ocupazionali e la cassa integrazione nel nostro
paese, quindi non cerchiamo capri espiatori.
Non ci dissociamo per far ricadere su altri responsabilità che
non sono di questi altri, ma che sono più genera li; pertanto, non
voteremo certamente la mozione del Consigliere Sandri.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non voteremo la mozione del
Consigliere Sandri, ci asterremo dalla votazione.
Credo che non abbia sicuramente bisogno, il Partito Comunista,
di una difesa da parte dei rappresentanti del Partito Socialista,
però, come noi a volte ci siamo dissociati da posizioni del Partito
Comunista, in questo caso credo sia opportuno e doveroso
sottolineare il senso di responsabilità con cui il Partito
Comunista ha affrontato questa discussione.
Siccome noi vagheggiamo anche un certo tipo di unità a sinistra,
non possiamo che prendere atto di questo tipo di evoluzione che sta
subendo il Partito Comunista.
Dico questo perché ero abituato, nella mia lunga esperienza
politica, che ogni volta che sorgeva un problema di questo tipo si
faceva un corteo. Qui abbiamo fatto duemila cortei per la COGNE,
poi ci siamo accorti che i partiti della sinistra perdevano i voti
lo stesso, nonostante i cortei.
Al discorso dei "Consiglieri Cobas" non ci stiamo, perchè se uno
si vuole dissociare per motivazioni di carattere politico, ci sta
bene, se invece si vuole dissociare per motivi di carattere
corporativo - che in questo caso sono uguali a esigenze di tipo
elettoralistico - noi non ci stiamo; ma non per supportare una
Giunta, ma per supportare i lavoratori della COGNE, che sarebbero
disarmati a combattere una battaglia.
Non possiamo prenderci il lusso di perdere mille, duemila posti
di lavoro; una catastrofe di questo tipo rischierebbe di soffocare
l'intera economia regionale, perché non avremmo nessuna soluzione
alternativa da offrire, ed è per questo che dobbiamo perseguire una
linea di responsabilità all'interno del Comitato, ma non volendo
fare il paravento di responsabilità di ordine politico; se ci
saranno le denunceremo, ma fin quando non ci sono, fin quando
troviamo l'accordo anche delle forze sindacali, staremo in quel
Comitato.
Lo diciamo con senso di responsabilità, perchè forse la
dissociazione ci porterebbe qualche voto in più; però a questo
punto non avremmo fatto gli interessi dei lavoratori della COGNE,
nè quelli della Valle d'Aosta, perchè gran parte della situazione
economica della nostra Regione è ancora legata a questa azienda,
che ha avuto un peso nella sua storia e che va difesa, proprio
perchè tale e perchè il momento è estremamente delicato.
Per questo esprimiamo un voto di astensione, ribadendo questo
appello che facciamo ad una forza di unità che serve a difendere
quello che è ancora difendibile all'interno della COGNE, e ci
complimentiamo ancora con il Partito Comunista.
PRESIDENTE
: Ha chiesto di parlare il Consigliere Sandri,
per mozione d'ordine, ne ha facoltà.
SANDRI - (N.S.):
Visti i tentativi di speculazione che
vengono fatti da vari partiti sul significato di questa mozione, la
ritiro.
PRESIDENTE
: Se non ci sono obiezioni alla proposta del
Consigliere Sandri, la mozione viene ritirata.
IL CONSIGLIO prende atto.
PRESIDENTE
: I lavori sono terminati, il Consiglio è già
stato riconvocato a domicilio per la prossima adunanza.
La seduta è tolta.
L'adunanza termina alle ore 20,17.
