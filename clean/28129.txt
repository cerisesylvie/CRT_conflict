Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 127 del 13 luglio 1970 - Resoconto
OGGETTO N. 127/70 - Acquisto di fabbricati siti in Aosta.
(Interpellanza)
Colombo (P.S.I.)
- Si tratta di un acquisto fatto
dall'Amministrazione regionale e ratificato dal Consiglio regionale
il 15.1.1970. La consistenza del terreno è di circa 730 metri, sul
quale esistono dei fabbricati in cattivo e mediocre stato di
conservazione adibiti ad alloggio che il proprietario ha dichiarato
di rendere libero e la volumetria di questi alloggi è di circa
2.000 metri cubi. L'acquisto è stato fatto sulla base di
ventimilioni, tenendo conto anche di una precedente trattativa che
era stata portata in Consiglio il 7.10.1966 per un valore di
ventiquattromilioni e ottocentomila. Si è giunti, diciamo così, a
questa riduzione soprattutto in relazione ad un interesse del
proprietario per la vendita di altri terreni che esistevano qui
dove stiamo facendo il parcheggio di Via Plouves.
Questa zona l'Assessorato al Turismo intende sistemarla come
zona archeologica sita qui in Via Hôtel des Monnaies, cioè come
zona di rispetto delle mura romane. Fino a questo momento non è
ancora stato deciso nulla circa la demolizione di questi
fabbricati, che come dico sono veramente delle topaie; la gente che
abita qui vive in una condizione veramente disagevole. Non si è
ancora provveduto a nessun lavoro di demolizione, perché si
intende, in accordo con il proprietario, vedere la sistemazione di
queste famiglie; abbiamo aiutato queste famiglie soprattutto nei
confronti delle case popolari, che possono avere finalmente un
alloggio decente, stiamo continuando su questi sforzi proprio per
non buttare sul lastrico questa gente, fermo restando che
naturalmente, a mio parere, il proprietario e soprattutto il medico
comunale avrebbe già dovuto impedire la locazione di questi
fabbricati, perché non sono assolutamente dei fabbricati da adibire
ad alloggio.
Tonino (P.S.I.U.P.)
- Io potrei anche dichiararmi
soddisfatto della sua risposta a questa interpellanza, in quanto
lei ha risposto alle cose che ci sono, alle cose che sa, alle cose
che grosso modo io avevo chiesto.
Non voglio entrare nel merito della somma pagata per l'acquisto
di quelle topaie, come lei ha detto, malsane, e penso che la
Regione abbia fatto bene a decidersi ad acquistare quelle proprietà
che erano oggetto di una illegale situazione da parte del
proprietario, il quale continuava e continua ancora oggi a farsi
pagare l'affitto di locali malsani, senza servizi
igienico-sanitari, e, a questo punto, io vorrei chiederle appunto e
ho sentito anche adesso dall'Assessore Colombo, cosa ha fatto fino
adesso l'Ufficiale sanitario del Comune di Aosta e se non è il caso
di fare intervenire il Medico regionale. Io non capisco, sono dei
locali che fanno completamente pietà; ci sono tra l'altro bambini
che vivono in condizioni preoccupanti: io sono andato a vedere, è
addirittura una cosa indecente.
Io proporrei che una Commissione, e penso di avere il diritto di
chiederlo, che una Commissione consiliare si recasse colà per
rendersi conto delle condizioni in cui vive questa gente.
Detto questo non mi allungo tanto di più, vorrei dire che se da
una parte posso dichiararmi soddisfatto delle risposte alla mia
interpellanza, dall'altra invece il sugo delle mie domande e le
risposte dell'Assessore hanno aperto su questo fatto un grosso
problema: da una parte la Regione deve demolire quell'area, quelle
case, oggetto di speculazione per darle al quartiere, e dall'altra
vi sono gli inquilini che lei stesso ha riconosciuto. Cosa ne
facciamo di questi? Avevo telefonato a Bordon, quando era ancora
Presidente della Giunta, e lo informavo di questa situazione, e la
sua risposta è stata che non poteva portarseli a dormire con lui.
Non è per me una risposta questa.
La Regione ha l'obbligo di intervenire affinché i suoi
cittadini, tutti, a tutti, sia garantito un avvenire da uomini e
non da bestie. È vero che l'Assessore Milanesio aveva chiesto
l'acquisto di quelle case senza inquilini dentro, per cui quel
famoso padrone di casa doveva prima cercare di sistemare gli
inquilini; ma gli inquilini, come lei sa, ci sono ancora tutti
dentro e bisogna sistemarli prima di abbattere quelle catapecchie,
altrimenti questa gente viene buttata sulla strada.
Ecco che qui si apre il grosso problema. E qui proprio
l'Assessore Colombo, quando io avevo criticato nel bilancio che il
problema della casa non era stato affrontato, non mi riferivo alla
legge attuale, perché è una legge che per me non ha più senso, ma
ha più valore oggi come oggi, quella legge per le case dei
lavoratori; si deve fare un'altra legge, si devono costruire case
regionali a basso affitto, per sistemare tutti quei casi, non per
crearne altre però, ne abbiamo già a centinaia da risolvere. Ecco
quello che la Regione deve fare, costruire case popolari a basso
affitto, ripeto, sistemare tutte quelle famiglie che vivono in
ambienti bestiali, solo perché non hanno i soldi per pagare le
30-40 o 50 mila lire di affitto nei condomini.
In questo modo si potrebbe anche arrestare questa certa
speculazione.
Detto questo, io ho finito, vorrei dire all'Assessore Milanesio
che si interessi di questi inquilini che sono là dentro; d'altronde
è stato confermato adesso dall'Assessore Colombo, e circa la mia
proposta di nominare una Commissione per recarsi colà a vedere lo
stato di disagio in cui vivono quegli inquilini. Aspetto che il
Presidente ne prenda atto, non so se vuole decidere di nominare
questa Commissione, che venga nominata questa Commissione prima
dell'inizio del Consiglio pomeridiano.
Montesano (P.S.D.I.)
- È un'interpellanza, quindi non si
può intervenire, no, abbiamo sempre rispettato questa regola e voi
state collaborando in questo rispetto... quindi non si può
intervenire in interpellanze, caro Consigliere Germano, lo sa
benissimo. Allora si passa, dopo risponderò io al Consigliere
Tonino per quanto riguarda la nomina di una Commissione, mi faccio
una proposta che io posso portare al Consiglio, una proposta
scritta e passiamo al n. 6 dell'ordine del giorno.
