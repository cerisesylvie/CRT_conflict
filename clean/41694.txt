Classificazione
TRASPORTI E VIABILITÀ
Impianti a fune



Oggetto del Consiglio n. 828 del 10 luglio 2019 - Resoconto
OGGETTO N. 828/XV - Interpellanza: "Individuazione di forme
di collaborazione e associazione tra società di impianti a fune e
soggetti terzi".
Rini (Presidente) -
Punto 23 all'ordine del giorno. Per
l'illustrazione, la parola al collega Aggravi.
Aggravi (LEGA VDA) -
È un'ennesima interpellanza, un
ennesimo intervento relativo a una tematica che con l'Assessore già
più volte abbiamo avuto occasione di discutere in maniera più
puntuale. Questa ha un obiettivo più generale e più ampio.
Noi riportiamo nella premessa il post di Finaosta e soprattutto
il DEFR dove giustamente si richiama anche il piano delle
razionalizzazioni che era stato approvato a fine anno, dove si
davano degli spunti relativamente a studi, o comunque a una
valutazione, per andare verso una razionalizzazione delle società
di impianto a fune. È stato anche appreso, e giustamente in parte
era già stato preannunciato anche da lei, che sarebbero state
svolte delle attività propedeutiche alla valutazione di queste
forme di razionalizzazione, ovvero collaborazione, delle diverse
società. Abbiamo anche richiamato in più occasioni il fatto che
occorresse, al di là di tutto, un'attenzione particolare sulle
peculiarità che hanno le varie società, soprattutto per le comunità
su cui operano, un'attenzione anche su possibili sinergie che
alcune razionalizzazioni potrebbero portare, in particolare
relativamente all'ampliamento, ovvero al collegamento di domaines
skiables. C'è stato anche un intervento che avevo presentato, forse
uno dei primi di questo nuovo Governo, relativamente al
coinvolgimento di soggetti privati o comunque di altre forme, per
identificare o trovare delle risorse finanziarie funzionali a
finanziare questi possibili collegamenti. Vi era un progetto
vecchio, il "progetto neve" di Finaosta, molto vecchio, riguardo la
valutazione di possibili sinergie.
Noi oggi andiamo a porre sostanzialmente due quesiti. Il primo:
quali siano e se vi siano delle società di impianto a fune
attenzionate particolarmente da queste valutazioni, da queste
attività propedeutiche e da queste riunioni, e, soprattutto, in
generale quali siano gli intendimenti del Governo circa il futuro
modello target delle società di impianti a fune in termini di
aggregazioni, coinvolgimenti appunto di terzi, tenuto conto, in
particolare, che alcune di queste società hanno già in pancia un
azionariato privato che arriva spesso anche da vicende industriali
loro particolari, penso al caso del Piccolo San Bernardo. Una
presenza territoriale soprattutto legata al discorso dei
collegamenti dei domaines skiables. Quest'aspetto è particolarmente
importante perché magari, riguardo alla manovra che c'è stata
nell'ultimo Consiglio a livello politico, abbiamo novità rispetto
al passato.
Presidente -
Per la risposta, la parola all'assessore
Bertschy.
Bertschy (AV) -
Non starei a ricordare i documenti che
lei ha già citato in premessa. Rispetto alla domanda "quali siano
le società partecipate del settore attenzionate e coinvolte da
questa attività di valutazione", si tratta delle cinque società
partecipate che gestiscono gli impianti a fune in servizio
pubblico, quindi la Pila, la Monte Rosa, la Cervinia, la Thuile e
Courmayeur. Oltre ai documenti citati nel post di Finaosta, la cosa
importante credo sia quella del DEFR '19-'21 che ha previsto la
deliberazione numero 234, che ha impegnato il Consiglio regionale,
dove si dice: "la razionalizzazione periodica delle partecipazioni
pubbliche (ex articolo decreto legislativo 175 del 2016)
individuazione delle partecipazioni da mantenere e da
razionalizzare".
Rispetto a questo la Regione ha disposto d'incaricare Finaosta
attraverso una lettera per predisporre entro la data del 31
dicembre 2019 uno studio di fattibilità su un'eventuale operazione
di fusione tra le società esercenti impianti a fune in
considerazione dei comprensori territoriali. Questo studio è in
corso e per realizzarlo si stanno coinvolgendo tutte le parti.
Diciamo che - è già stato segnalato e l'ha fatto anche lei - nella
formalizzazione dell'incarico Finaosta segnala appunto che
nell'area di Courmayeur operano queste due imprese, che sono
imprese funiviarie a controllo regionale che sono fisicamente
continue, la Courmayeur Mont-Blanc e la funivia del Monte Bianco, e
l'eventuale opzione di estensione a quella di La Thuile; è in corso
da parte di Finaosta e lo studio di fattibilità e sarà senz'altro
messo a vostra disposizione una volta terminato.
In questo senso evidentemente la competenza riguarda
l'assemblea, gli azionisti, il Consiglio d'amministrazione delle
entità coinvolte che a questo proposito sono stati sollecitati a
fornire un contributo formulando eventuali considerazioni e
cercando di motivarle le osservazioni, proprio in merito alla
prospettata ipotesi di fusione. Stiamo in questo momento aspettando
riscontro. La stessa cosa è stata fatta con i soci terzi privati
minoritari, che comunque detengono quote partecipative di rilievo e
sono coinvolti in questo momento di studio.
Per quanto riguarda l'ipotetica fusione Ayas-Valtournanche, nel
lavoro che è stato fatto e che si sta completando, l'ipotesi di
fusione viene contemplata nella misura in cui si procederà al
proseguimento del collegamento intervallivo. In quel momento
evidentemente le due società dovranno lavorare congiuntamente in
questa direzione e sarà quello il momento in cui si lavorerà anche
per una valutazione a riguardo della governance.
Quello che stiamo facendo con le società in questo momento è
stabilire in maniera chiara una serie di azioni. La prima è data da
continuare a implementare la loro collaborazione per quanto
riguarda le azioni di commercializzazione e per l'inverno 2020-'21
dovrebbe nascere un progetto di comunicazione in ogni stazione a
promozione di tutti i comprensori. Questo è un progetto che stanno
studiando su indicazione politica e potrebbe essere utile appunto
per lavorare anche in funzione di tutto il settore e non
semplicemente della propria località. Si sta lavorando per
implementare la conoscenza amministrativa di tutta una serie di
azioni, compresa anche la valutazione futura di forme di gestione
dei servizi degli appalti e di altri servizi che sono già in
comune.
In relazione poi al lavoro che si sta facendo con le stazioni,
c'è anche in corso di valutazione una prima proposta per una
maggiore visibilità e identità commerciale delle piccole stazioni.
Anche su questo sono coinvolte con noi a produrre un primo
progetto. La cosa importante - è quello che stiamo sostenendo anche
noi e che stiamo discutendo con Finaosta - oltre all'ipotesi di uno
studio complessivo per una riorganizzazione delle società e alle
valutazioni che emergeranno da qui a fine anno, è dare un ruolo più
forte e più marcato a Finaosta di modo che gli indirizzi politici
possano trovare un punto di loro organizzazione e soprattutto di
capacità di essere operativi nei confronti delle società
all'interno appunto di Finaosta; l'abbiamo chiesto recentemente in
un incontro insieme alle società d'impianti a fune di provare a
capire in quale maniera poter organizzare all'interno di Finaosta,
o con altre proposte, questa governance più marcata, perché il
settore ha bisogno comunque di essere aiutato a crescere. Stiamo
parlando di un settore che rappresenta 85 milioni di euro di
fatturato, sappiamo i numeri che si porta alle spalle: circa 1.000
persone che lavorano nel periodo invernale, tanto indotto derivato,
quindi dobbiamo cercare di continuare a farlo crescere, costruendo
intorno a questo settore un giusto aiuto amministrativo,
strategico, funzionale ai tanti adempimenti a cui comunque le
società si trovano a dover rispondere. Se lo si fa in forma
organizzata credo sia meglio per tutti.
Sta andando avanti un lavoro e credo che da qui all'autunno
saremo in grado di dare dei documenti alle Commissioni per valutare
questi aspetti.
Presidente -
Per la replica, la parola al consigliere
Aggravi.
Aggravi (LEGA VDA) -
Grazie, Assessore, per la risposta.
Riguardo ai collegamenti sui domaines skiables apprendo, come al
solito, che anche lei apprezza lo slalom e quindi giustamente ne
riparleremo, ma ci sarà l'occasione.
La ringrazio della dettagliata risposta, quello che mi preme
sottolineare sono alcune considerazioni. Concordo pienamente sulla
questione legata al ruolo di Finaosta e di una governance più
marcata e più forte, perché sicuramente un indirizzo occorrerà
darlo, soprattutto se a fronte dello studio ci saranno delle forti
forme di razionalizzazione, ovvero un nuovo modello per far sì che
gli indirizzi politici e amministrativi vengano declinati in
maniera più autonoma ma comunque sempre nel loro perimetro da parte
di un management che speriamo essere sempre di più terzo.
Riguardo alle possibili fusioni, mi volevo solo concentrare
sulle società dell'alta valle, non tanto perché da lì provengo ma
perché è bene tener conto sicuramente della presenza di privati in
maniera più significativa rispetto alle altre società. Per quanto
riguarda la funivia Monte Bianco rispetto alla
Courmayeur-Mont-Blanc, come anche era stato specificato nel DEFR,
la parte Skyway, per intenderci, ha una sua particolarità: secondo
me soprattutto in ottica di valutazione di razionalizzazione è bene
tenere in considerazione il fatto che è una società particolare in
quanto sta gestendo un impianto, a differenza della natura tipica
delle altre società d'impianti a fune. Sicuramente Finaosta
valuterà anche questa specificità, in ottica non tanto di
razionalizzazione quanto dei valori oggetto del contendere; abbiamo
discusso più volte dell'aumento del canone e di quant'altro:
essendo una società gestoria, quindi che fa gestione dell'impianto,
ha una sua particolarità che è bene tenere in considerazione.
Rinnovo anche - questo l'ha specificato - che c'è un indirizzo
legato a La Thuile perché non possiamo tenerla distaccata dalle
tre. Per quanto riguarda i progetti di comunicazione ben vengano, e
io penso che se si riesce a fare sinergia, come così sembra, è una
cosa molto positiva. Se i vari impianti comunque collaborano bene
tra di loro è un utile che va a tutto il sistema neve della
regione.
Aspettiamo quindi fiduciosi questo studio, queste considerazioni
e ancora più fiduciosi di poter poi valutarli e lavorare nelle
competenti Commissioni.
