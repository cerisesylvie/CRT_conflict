Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 205 del 5 novembre 2003 - Resoconto
OGGETTO N. 205/XII - Intendimenti circa il futuro produttivo e
occupazionale della "Verrès S.p.A.". (Interpellanza)
Interpellanza
Premesso:
- che la Verrès S.p.A. evidenzia un preoccupante stato di
stagnazione produttiva, malgrado nell'ottobre 2001 sia entrata
nella compagine azionaria la società tedesca Eurocoin, leader
internazionale nel settore della monetazione;
- che il numero dei lavoratori dello stabilimento si è
ridotto a un centinaio di unità;
- che, terminato "l'effetto euro", permangono la carenza di
ordinativi e l'assenza di prospettive;
- che nel capitale sociale di Verrès S.p.A. figura anche
Finaosta, con una partecipazione del 27,35 percento e con un membro
nel consiglio di amministrazione;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1. quali considerazioni esprime sul ruolo "passivo" che sta
svolgendo Eurocoin, visto che l'accordo societario prevedeva la
definizione di un piano pluriennale di attività, "che
salvaguarderà, una volta terminato l'effetto straordinario legato
all'introduzione della moneta unica, il consolidamento dei volumi
di attività di monetazione che, a regime, saranno di 7-8
tonnellate";
2. se esiste un piano industriale per il rilancio dello
stabilimento valdostano e quali sono, nel dettaglio, i
contenuti;
3. quali sono gli intendimenti della Giunta regionale in
merito a tale insediamento produttivo.
F.to: Tibaldi - Lattanzi
Presidente - La parola al Consigliere Tibaldi.
Tibaldi (CdL) - Abbiamo approfondito poc'anzi la conoscenza di
una figura storica, quale Joseph-Samuel Farinet, come falsario
della Coumba Freida che produceva monete. Sarebbe bello sapere se
uno stabilimento valdostano, qual è la "Verrès S.p.A.", a vocazione
industriale specifica per la produzione di monete abbia un futuro
in questo senso, cioè se continuerà anche lui a produrre monete,
come faceva a suo tempo Farinet. Il "la" a questo inizio di
interpellanza ce lo dà questo grave momento che sta attraversando
la "Verrès S.p.A.", la quale sta vivendo la curva discendente di
una parabola che ha avuto un suo culmine negli anni 2000-2001,
quando si produceva l'euro in misura massiccia per prepararsi
all'entrata in vigore della moneta nei Paesi dell'Unione e poi sul
finire del 2001 è iniziato questo inesorabile declino. Abbiamo la
sensazione che questo declino, oltre ad essere inesorabile, diventi
anche irreversibile se non vi sono interventi tempestivi e drastici
e, soprattutto, sostanziosi.
Abbiamo sintetizzato nelle premesse della nostra interpellanza
le preoccupazioni che si stanno vivendo all'interno di questo
insediamento produttivo, che ha vissuto i momenti più felici nel
2000-2001 quando si arrivò a un volume di fatturato ragguardevole:
140 miliardi di vecchie lire a fronte di un'occupazione che si
assestava ad oltre le 200 unità. Oggi gli ordinativi si devono
inventare, le commesse anche, però, di fatto, oltre a parole o
annunci più o meno eclatanti, non vi è altro. Il numero degli
occupati è sceso intorno alle 100 unità, la commessa di cui si
sente parlare da tempo, quella dell'India, sembra venuta meno, nel
senso che, nonostante da un anno si propaghi la voce all'interno e
all'esterno dello stabilimento che questa commessa avrebbe dovuto
essere il momento di ripresa produttiva dello stabilimento, in
realtà sembra che vi siano certezze sul fatto che questa commessa
non c'è più, non s'ha da fare. Si sta facendo molta manutenzione,
si stanno producendo piccoli quantitativi per alcuni Paesi del
Maghreb e per l'Ucraina, quantitativi irrisori che impegnano una
minima parte del personale, tant'è che i turni sono ridotti, ma sta
di fatto che, terminato "l'effetto euro", permane questa carenza di
ordinativi e soprattutto permane l'assenza di prospettive.
Non vorrei continuare a citare le sue affermazioni celebri,
Assessore, però non più tardi di un anno fa lei diceva che
l'ingresso di un nuovo azionista, in particolare "l'Eurocoin",
aveva la finalità di realizzare un partenariato commerciale e
industriale su scala multinazionale, capace di consentire allo
stabilimento di Verrès di utilizzare l'apporto di un gruppo leader
europeo e mondiale nel campo della monetazione. L'obiettivo era,
sempre secondo le sue affermazioni, quello di divenire fornitore a
livello mondiale di tondelli destinati a diversi usi. In tal senso
va considerato il fatto, lei diceva, che il mercato non si esaurirà
con questa fase dell'euro. Una profezia al contrario, anche questa,
non solo come quella che abbiamo visto stamani della "CAS", anche
perché qui la fase dell'euro si è esaurita e con essa sembra
esaurirsi anche il futuro dello stabilimento, tanto che sembra
anche qui profilarsi l'ipotesi di una cassa integrazione, non
ancora formalizzata, ma che sarà oggetto di un futuro tavolo di
incontro presso la sede dell'AVI nei prossimi giorni, anche perché
la voce aleggiava già in sede di assemblea di incontro fra i
vertici della "Verrès S.p.A." qualche giorno fa e le rappresentanze
sindacali. Non è una cassa integrazione strutturale, come lei forse
ha voluto definire eufemisticamente quella della "Cogne", che si
profila per 80 operai da ottobre a dicembre, ma direi che la cassa
integrazione, quando si verifica, è un fenomeno, più che
fisiologico, patologico, cioè sintomo di una crisi che, se non è
latente, si sta sviluppando con tutte le sue problematiche. Per
quanto riguarda la "Verrès S.p.A.", non abbiamo mai sentito parlare
di piani industriali; è vero, è un po' forse il vizio di questa
Regione, forse i piani di sviluppo esistono, ma rimangono nei
cassetti di qualcuno, oppure esistono piani industriali che di
fatto sono irrealizzati o irrealizzabili.
Non riusciamo a comprendere quale ruolo stia giocando o debba
giocare il socio fantasma di cui parlavo prima, "l'Eurocoin", è una
potenza dal punto di vista di presenza sul mercato europeo, però
potrebbe anche celare quella malaugurata ipotesi di essere entrato
in una compagine azionaria per agevolare l'estinzione di una realtà
industriale che potrebbe profilarsi scomoda per il suo futuro, cioè
per il futuro "dell'Eurocoin".
Con questa interpellanza vogliamo portare a sua conoscenza e
dell'Assemblea le preoccupazioni che abbiamo raccolto da diverse
persone che lavorano lì e che hanno visto progressivamente ridurre
il ruolo e l'importanza della "Verrès S.p.A.", sia in termini di
volumi produttivi, sia in termini di risorse occupazionali. È per
questo che vorremmo avere una sua versione più prudente e
realistica della situazione dello stabilimento; immaginiamo che,
visto che è lei l'Assessore e che la "Finaosta" è rappresentata per
il 27% all'interno del capitale azionario della "Verrès S.p.A.", vi
sia stato un incontro con il Poligrafico, che è l'azionista di
riferimento, socio importante, ma che sembra non nutrire
particolari attenzioni nei confronti della "Verrès S.p.A.", anche
perché non stanno arrivando commesse da questo istituto.
Con le domande che abbiamo formulato vogliamo sapere quali
considerazioni lei, Assessore, esprime sul ruolo passivo svolto dal
socio privato, "Eurocoin", visto che l'accordo societario prevedeva
la definizione innanzitutto di un piano pluriennale di attività che
avrebbe salvaguardato, secondo quanto c'era scritto, una volta
terminato l'effetto straordinario legato all'introduzione della
moneta unica, il consolidamento di volumi di attività di
monetazione, che a regime saranno di 7-8 tonnellate.
Ci piacerebbe poi capire - ma questa domanda è stata reiterata
in questo caso - se esiste un piano industriale per il rilancio di
questo stabilimento, ma non ci basta l'affermazione in senso
positivo, vorremmo conoscere nel dettaglio i contenuti, perché già
una volta lei ci disse che era stato predisposto un piano
industriale - esattamente il 30 maggio 2002, in risposta
all'interpellanza alla quale facevo riferimento prima -, ma non ci
diede risposta nei contenuti, di conseguenza l'assenza di risposta
è stata poi confermata dai fatti, cioè i contenuti del piano non
c'erano, perché il piano non esiste e l'inesistenza del piano è
tangibile da questa assenza di ordini, di futuro e di prospettive
per lo stabilimento.
La terza domanda è: quali sono gli intendimenti della Giunta. La
situazione dell'industria valdostana non è così rosea come voi la
volete dipingere, stamani si è parlato di "Meridian", si è parlato
di "CAS", si parla ora di "Verrès S.p.A."; ci saranno fattori di
natura congiunturale che sono inconfutabili, ma vi sono anche
situazioni strutturali locali, che non possono essere
disconosciute; in particolare qui sembra che vi sia un'inerzia
complessiva da parte di chi ha l'onore e l'onere della gestione
dello stabilimento.
A lei la risposta, ci riserviamo la replica.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - In merito alla situazione dello
stabilimento di Verrès, credo che vada sottolineato un primo dato:
al di là di previsioni effettuate nel passato da più parti, la
situazione attuale prevede un momento di criticità per quanto
riguarda la produzione di tondelli da monetazione, nel senso che la
scorta di monete, che è stata preparata per agevolare il cambio
dell'euro, è stata effettivamente sovrastimata e ormai da circa un
anno che si coniano quantità marginali. Qualcuno, probabilmente, ha
sbagliato i conti, sappiamo che viviamo in un Paese in cui i conti
si sbagliano non solo alla "Verrès", ma anche nelle previsioni
economiche di carattere più generale. Nell'ultimo periodo sta
riprendendo la richiesta di monete da 1, 2 e 5 centesimi.
Ora, se è vero che vi sono state, per quanto riguarda lo
stabilimento di Verrès, delle difficoltà per il reperimento di
volumi produttivi, questo è un dato che ha caratterizzato questo
stabilimento così come gli altri, anche perché non va dimenticato
che sono uscite dal mercato: la "West Haim", canadese; la
"VDM-Krupp", tedesca; la "Birmingham Mint", inglese; la "UCA",
belga, che si aggiungono alla "Euro Metal", olandese, che aveva già
chiuso precedentemente. Ci troviamo quindi in una situazione in cui
possiamo dire che, in un contesto comunque non positivo, lo
stabilimento di Verrès continua a produrre, sicuramente non sui
livelli che abbiamo conosciuto in passato, ma su livelli più
ridotti. È chiaro che il problema va visto e va affrontato, ma su
questo veniamo dopo.
La "Verrès S.p.A." sul mercato extraeuropeo ha avuto delle
commesse dal Marocco e dall'Algeria, nonché dall'Ucraina e dal
Libano, attraverso "l'Eurocoin", quindi questo accordo ha
funzionato nella dimensione delle 7-8 tonnellate, purtroppo, se
fossero state 7-8 tonnellate, il problema sarebbe risolto, è che,
andando a riguardare i verbali, si trattava di 7.000 tonnellate,
che è cosa diversa. Dicevo, l'accordo con "l'Eurocoin" ha
funzionato parzialmente e lo stabilimento di Verrès ha continuato a
produrre tondini in acciaio destinati alla ramatura per la "STN"
olandese di cui è partner in questo mercato. Nel contesto che
descrivevo prima non è che "l'Eurocoin" si trovi in una situazione
diversa da quella di Verrès: "l'Eurocoin" si trova in difficoltà e
ha ridotto le capacità ed il personale dello stabilimento della sua
sede principale a Schwerte, ciononostante "l'Eurocoin" sta
cooperando, anche se non nella misura che era prevista dal piano
industriale concordato con l'azienda. La "Finaosta", per parte sua,
ha messo in mora "l'Eurocoin" per il mancato rispetto degli accordi
sottoscritti in merito al conferimento di commesse alla "Verrès
S.p.A." e, in seguito a tale comunicazione, si è svolto un incontro
a Roma tra i 3 azionisti, durante il quale è chiaramente emerso che
il ruolo passivo che sta svolgendo "l'Eurocoin" è la diretta
conseguenza di una completa mancanza di ordini in tutti i Paesi che
hanno adottato l'euro. Ci troviamo quindi in una situazione di
carattere generale.
Com'è la situazione dello stabilimento? La situazione dello
stabilimento è quella di un carico di lavoro che al momento non è
sufficiente per coprire tutto il 2004. Gli occupati sono 113, dei
quali 29 nella fonderia. È chiaro che la crescita occupazionale
avvenuta negli anni precedenti era dovuta ad una situazione di
espansione del mercato che aveva dei limiti temporali definiti,
quindi i contratti che venivano stipulati per quanto concerne il
personale erano a tempo determinato, ovviamente non sono stati
rinnovati alla scadenza. In un contesto di questo genere non è da
escludere il ricorso alla cassa integrazione, soprattutto per il
settore impiegatizio.
Quali sono gli intendimenti della Giunta regionale. Da questo
punto di vista, la Giunta ha seguito l'andamento di questo
stabilimento così come degli altri; a disposizione del sistema
industriale regionale sono state recentemente approvate delle nuove
norme di incentivazione. Per quanto riguarda più specificamente lo
stabilimento in questione vi sono alcuni interventi, decisi
dall'azienda, che vanno in due direzioni: una del rilancio della
fonderia industriale - nella quale vi è stato un riassetto
organizzativo, sono arrivate forze nuove e vi sarà un rafforzamento
anche sul piano commerciale, da cui ci si aspetta un aumento di
volumi -; una seconda è nel campo della trafileria di precisione,
iniziativa che si sta realizzando e che dovrebbe occupare dalle 5
alle 10 persone. Si sta operando quindi verso una diversificazione
delle attività produttive dello stabilimento.
Credo però - e qui termino l'intervento - che nell'interpellanza
manchi una quarta domanda: qui ha risposto l'azionista di
minoranza, ma l'azionista di maggioranza quale ruolo gioca in
questo contesto? Non dimentichiamo che il 55% di questa azienda è
nelle mani del Poligrafico e sono convinto che il Consigliere
Tibaldi, così come esercita in modo diligente delle critiche nei
confronti dell'Amministrazione regionale, saprà essere altrettanto
diligentemente critico nei confronti dell'azionista di maggioranza,
che, indubbiamente, è in rappresentanza di un Governo che è più
vicino a lui che a me.
Presidente - La parola al Consigliere Tibaldi.
Tibaldi (CdL) - Assessore, lei ha dato ulteriori elementi a
quelli che già conosciamo circa la criticità dell'azienda, oggi ha
parlato "apertis verbis" di "criticità", termine prima inusuale o
quasi un tabù rispetto alla "Verrès S.p.A.". Sì, certamente
qualcuno ha fatto delle sovrastime, lei poi le ha divulgate in
quest'aula, qualcuno ha sbagliato i conti, qualcuno ha voluto di
proposito divulgare dei conti che in realtà erano difficilmente
sostenibili.
Vorrei richiamare un attimo l'attenzione su uno dei soci - poi
parliamo anche del Poligrafico -, "l'Eurocoin", che è questo socio
privato di cui è stato più volte sottolineato il ruolo, un ruolo
che doveva essere propositivo, doveva essere un volano per il
rilancio e la ripresa dello stabilimento. È un socio che aveva
essenzialmente due compiti. Il primo compito era quello di fornire
clientela: trovare nuovi clienti per lo stabilimento di Verrès,
specie nel momento in cui "l'effetto euro" andava a cessare.
Assessore, lei sa meglio di me che, nonostante le numerose
sollecitazioni provenienti soprattutto dal nostro gruppo
consiliare, nel momento in cui tutti continuavano a "fare le
cicale", visto che ingrassavano i propri bilanci - e non solo i
bilanci - grazie alle copiose commesse euro, si poteva ottimizzare
un po' di tempo per pensare a un futuro che forse era da "formica".
I clienti che ha procurato finora "l'Eurocoin" sono estremamente
marginali, le commesse sono risibili, ma c'è di più: il secondo
ruolo che gioca "l'Eurocoin" è quello di fornitore della "Verrès
S.p.A." e ha fornito una quantità esagerata di materiale da
trasformare in tondelli per monete, che adesso è stoccato nello
spiazzo ubicato tra gli edifici dello stesso insediamento di
Verrès. Già una volta - lo abbiamo sollevato con un'interpellanza -
quasi 760 tonnellate di tondelli fallati sono state stoccate oltre
la Dora Baltea ad Issogne e lì sono state dimenticate, anzi non
sappiamo bene dove siano finite. Abbiamo a Verrès materiale
stoccato per un valore approssimativo di circa 30 miliardi,
materiale fornito dall"l'Eurocoin", che avrebbe dovuto
contestualmente indicare i clienti e i rispettivi ordinativi
attraverso i quali questo materiale poteva essere trasformato e
venduto, in realtà, ciò non è accaduto.
Noi allora abbiamo un dubbio, che è sempre più pressante: ma
qual è il vero ruolo di questa "Eurocoin" all'interno della
compagine azionaria, al di là della "Finaosta" che l'ha messa in
mora proprio per la mancata fornitura di commesse? Non è che sia un
ruolo proiettato a far sì che la "Verrès S.p.A." "appassisca" e
quindi sparisca dal mercato? Lei oggi ha fatto un passaggio
significativo: ha citato i "defunti" di un mercato che, finora,
sono internazionali, ha elencato una serie di stabilimenti del
Canada e di altre regioni del mondo. Non è che sta mettendo le mani
avanti, che anche per la "Verrès S.p.A." un domani si può paventare
un'ipotesi del genere, cioè che il "precipizio" del mercato è lì a
due passi e noi ci stiamo andando bendati addirittura? Non vorremmo
che così fosse, perché lei conferma anche una notizia di qualche
giorno fa, che è il ricorso alla cassa integrazione, quindi una
situazione che da tranquilla si è trasformata in patologica; sarà
per il settore impiegatizio o meno, comunque riguarda dei settori
del medesimo stabilimento.
Le iniziative intraprese sono minimali rispetto alle necessità
che ha uno stabilimento di questa portata, anche perché è
strutturato bene, sono state fatte delle certificazioni di qualità,
soprattutto sotto il profilo ambientale, della sicurezza, per far
sì che le procedure di lavorazione siano conformi alle normative
comunitarie e quindi qualifichino anche il prodotto che fuoriesce
dallo stabilimento.
Il rilancio della fonderia industriale: per il CPV sono stati
nominati due nuovi consulenti, che dovrebbero portare anche un
consistente pacchetto di ordini ma, in realtà, la situazione, per
adesso, è invariata rispetto al passato e poi il futuro è tutto da
verificare.
Quanto al Poligrafico, innanzitutto l'interlocutore principale è
lei, che può e deve, o avrebbe dovuto già approfondire certi
rapporti con Roma. Per quanto di nostra competenza, noi lo abbiamo
fatto e lo stiamo facendo, però è naturale che le redini della
situazione ce le abbia lei. Se vuole conferire una delega
istituzionale, siamo disponibili ad approfondire la
cosa… ma lei sa bene che gli onori e
gli oneri sono innanzitutto suoi.
Vogliamo solo ribadire le preoccupazioni non sono solo nostre,
del nostro gruppo politico, ma soprattutto di chi lavora lì dentro:
i contratti a tempo determinato sono tutti scaduti e non sono stati
rinnovati e, per quelli a tempo indeterminato, oggi si profilano
situazioni di cassa integrazione, quindi si ricorre agli
ammortizzatori sociali. Questa criticità, oggi confermata, la
criticità di cui si parlava stamani, che riguarda non solo
l'industria, ma anche la Centrale del latte - sulla quale ci
pronunceremo più tardi con una risoluzione -, forse dovrebbe far
suonare quel campanello di allarme, che spesso viene messo fra due
cuscini per non vederlo, non solo per non sentirlo, e dovrebbe
farci riflettere in maniera più profonda e con maggiore
consapevolezza su delle situazioni che si stanno deteriorando. Non
vorremmo che questo deterioramento culminasse in quella situazione
moribonda e poi di "defunti" del mercato che lei ha citato.
Confidiamo in un suo intervento presso le sedi istituzionali non
solo della "Finaosta" e della "Verrès S.p.A.", ma anche presso il
Poligrafico, per rendersi conto di cosa vuol fare questo socio di
maggioranza e soprattutto per svelare il ruolo - a nostro avviso
sospetto ed incompreso - della "Eurocoin", socio fornitore della
"Verrès S.p.A.", che sembra ci stia portando verso quel precipizio
che non vogliamo assolutamente traguardare.
