Classificazione
ISTRUZIONE PUBBLICA
Personale docente e non docente



Oggetto del Consiglio n. 2777 del 28 settembre 2023 - Resoconto
OGGETTO N. 2777/XVI - Interpellanza: "Interpretazione
dell'articolo 55 della legge regionale 12/2023, recante il
riconoscimento dell'importo di 500 euro per la formazione di
docenti assunti a tempo determinato".
Bertin (Presidente) -
Punto n. 35. Per illustrare
l'iniziativa, il consigliere Restano ha facoltà di intervenire.
Restano (GM) -
Quest'interpellanza tratta della riforma
del sistema nazionale d'istruzione e formazione, recepito in Valle
d'Aosta con la legge regionale 3 agosto 2016, n. 18.
In poche parole, parliamo del buono dell'importo di 500 euro
annuali riconosciuto ai docenti per la loro formazione. Le norme
che ho citato, in particolar modo la norma di riferimento, quella
regionale, non prevede il riconoscimento del buono per i docenti a
tempo determinato, e proprio alla luce di questo fatto, a livello
regionale, si sono susseguiti negli anni centinaia di ricorsi dei
singoli docenti precari; ricorsi che, peraltro, sono stati
patrocinati dai sindacati della scuola valdostana. Gli esiti dei
ricorsi hanno visto la Regione soccombere ed il giudice del lavoro
ha concluso che la natura temporanea del rapporto tra docente e
Regione non incide sulla titolarità del diritto a ricevere la carta
del docente.
In seguito a tale pronuncia, il 9 giugno di quest'anno la
Sovrintendenza agli studi ha organizzato una riunione con
l'organizzazione sindacale, in cui è stato comunicato ufficialmente
che nella legge di assestamento la Regione avrebbe previsto i fondi
per chiudere il contenzioso "Bonus docenti".
Giova ricordare che, alcuni giorni dopo, il 13 giugno, con il
decreto legge "Salva infrazioni", anche lo Stato ha esteso la carta
dei docenti ai precari.
Mantenendo l'impegno assunto, all'articolo 55 della legge
regionale n. 12 del 2 agosto 2023 abbiamo (dico abbiamo perché l'ho
votato pure io) votato il finanziamento di questo buono scuola.
Ai commi 2 e 3 della norma è specificato chi saranno i docenti
che potranno usufruire di questo buono, vale a dire i precari che
devono presentare una domanda. Tra questi vi sono anche citati i
docenti che hanno promosso il contenzioso verso la Regione e anche
quelli che sono in attesa delle sentenze. Il tutto viene
subordinato alla rinuncia alle spese compensate, all'azione fatta
valere e a qualsivoglia ulteriore futura pretesa avente medesimo
titolo in correlazione alla rinuncia della Regione ad eventuali
impugnazioni di sentenze nel frattempo emesse.
Così come formulato, quest'articolo ha destato perplessità e
confusione, tant'è che un'organizzazione dei sindacati della scuola
ha prodotto un documento.
Con quest'interpellanza, chiedo all'Assessore competente quale
sia l'interpretazione politica che volevamo dare con
quest'articolo; perché io stesso avevo inteso una cosa un pochino
diversa, ora che è giunto questo comunicato del sindacato e a
volte, si sa, l'intenzione e gli indirizzi politici non collimano
con la norma che viene poi prodotta.
Chiedo inoltre se ai sindacati della scuola sia stato
preventivamente inviato il testo dell'articolo e quali erano state
all'epoca le loro considerazioni, e se l'Assessore abbia maturato
la consapevolezza che difficilmente chi ha già avviato un ricorso
possa aderire alla proposta. In virtù di tutto questo, se vi sia
l'intenzione futura di proporre una modifica al contenuto
dell'articolo 55.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Allo stato attuale, sono inclusi
nell'erogazione i docenti assunti a tempo determinato con contratto
annuale fino al 30 giugno o fino al 31 agosto, come stabilito dalla
legge regionale che lei ha citato (e che forse non mi ricordavo, ma
il cui articolo ha votato anche lei), cioè la 12/2023.
Relativamente all'interpretazione, sono in fase di verifica i
periodi di aspettativa non retribuita di cui hanno fruito i docenti
assunti a tempo determinato con contratto annuale fino al 30 giugno
o fino al 31 di agosto, in quanto, in analogia a quanto avviene per
il personale con contratto a tempo indeterminato, il docente
collocato in aspettativa non retribuita non ha diritto a fruire del
bonus
, fatta eccezione per chi ha svolto almeno 180 giorni
di servizio effettivo. Questa è la valutazione che è stata fatta
per individuare il periodo.
Lei mi chiede se ai sindacati della scuola sia stato
preventivamente inviato il testo e quali siano state le loro
considerazioni.
Per quanto attiene alle organizzazioni sindacali scolastiche, le
stesse sono state informate del contenuto dell'articolo in
occasione di un incontro - le assicuro che ne abbiamo fatti
svariati, di incontri
-
, ma specificamente all'ordine del
giorno tenutosi il 9 giugno u.s., alla mia presenza e a quella
della Sovrintendente agli studi e del dirigente della struttura
personale scolastico, all'epoca il dottor Centoz. Il verbale è
stato sottoscritto da tutte le organizzazioni sindacali
scolastiche. In occasione dell'incontro in argomento, le
organizzazioni scolastiche avevano chiesto di valutare la
possibilità di inserire nella legge anche i docenti che, sommando
le giornate lavorate, arrivassero a 180 giorni.
La valutazione effettuata dall'Amministrazione regionale si è
basata sulla continuità del servizio resa da un docente supplente
con contratto annuale al 30 giugno e al 31 agosto: quindi, per
rispondere alla sua domanda, il contenuto dell'articolo 55 della
l.r. 12/2023 era noto alle organizzazioni sindacali.
Vale la pena evidenziare che l'articolo 55 è stato redatto alla
luce delle sentenze che sono pervenute favorevoli ai ricorrenti,
ovvero a tutti i docenti assunti a tempo determinato con contratto
annuale, questo anche al fine di evitare, o quantomeno
deflazionare, un contenzioso che ha assunto il carattere della
serialità con gli oneri che ne derivano. Questa è stata una
valutazione molto attenta dell'intera Giunta regionale, perché,
ovviamente, il fatto di continuare ad affrontare contenziosi con
relative spese legali era diventato comunque una questione
prioritaria da risolvere.
L'indennizzo che sarà corrisposto, quindi, è
una tantum
non rendicontabile, proprio perché finalizzato a chiudere i
contenziosi in essere; cioè, non è come gli insegnanti a tempo
indeterminato che devono rendicontare le spese per la formazione,
questo perché il Giudice ha decretato, nelle numerose sentenze, che
sia corrisposto
una tantum
per chiudere proprio il
contenzioso.
In occasione dell'incontro del 9 giugno, le organizzazioni
sindacali sono state anche informate che, parallelamente all'azione
intrapresa per sanare gli anni pregressi, l'Amministrazione sta
lavorando ad un disegno di legge che possa intervenire sulla legge
regionale 18/2016; quindi, questo già il 9 giugno lo avevamo
comunicato alle organizzazioni sindacali
-
e le
organizzazioni sindacali immagino che in assemblea lo abbiano detto
-
, al fine di estendere il bonus di 500 euro anche ai
docenti assunti con contratto a tempo determinato a partire
dall'anno scolastico 2023-2024.
Si segnala infine che, anche a livello nazionale, con il decreto
"Salva infrazioni" è stata estesa per l'anno scolastico 2023-2024
(quindi per questo a venire) la platea di beneficiari della carta
docente, quella da 500 euro, ai docenti a tempo determinato, ma
solo a quelli con contratto di supplenza annuale al 31 di
agosto.
Questo per dire che noi abbiamo valutato sia il passato, sia
abbiamo preannunciato che, ovviamente, come da decreto "Salva
infrazioni", provvederemo anche per il futuro.
Lei mi chiede se sia consapevole del fatto che, difficilmente,
chi ha già avviato un ricorso aderirà alla proposta. Allo stato
attuale i ricorrenti non hanno aderito alla proposta, almeno questo
fino a ieri. Tuttavia - questo va detto - alcuni di loro hanno
contattato per le vie brevi gli uffici per chiedere informazioni
relativamente alla legge regionale 12/2023, ed evidentemente hanno
contattato anche lei, perché se il tema è diventato
à la une
è perché qualcuno ha capito che deve rinunciare al contenzioso in
essere per poter usufruire, così come è scritto nella legge, del
saldo di questo bonus.
Lei mi chiede se sia intenzione dell'Assessore proporre una
modifica del contenuto dell'articolo 55: io dico che, alla luce di
quanto finora esposto, non si ravvisa allo stato la necessità per
l'Amministrazione di modificare l'articolo 55.
Se posso permettermi solo ancora una precisazione: la Regione,
non io (la stessa indicazione l'avrebbe data credo l'assessore
Caveri, perché abbiamo comunque affrontato il tema in Giunta e
tutti erano assolutamente concordi a chiudere questo contenzioso,
quindi a risolvere la questione), ha adottato una soluzione a
beneficio degli insegnanti precari che credo sia una soluzione
unica in Italia, sia perché salda il passato (quindi per i cinque
anni pregressi, cioè da quando la Buona scuola e la legge regionale
di applicazione sono entrati in vigore), sia perché apre ad una
corresponsione per il futuro che ovviamente è una diretta
conseguenza, naturalmente.
Da quello che so io, avendo avuto e avendo un colloquio
piuttosto frequente con i sindacati della scuola, questa misura,
oltre ad essere stata loro illustrata per tempo, è una misura che
li soddisfa
-
magari non soddisferà proprio tutti i
ricorrenti
-
ed è una misura equa che riconosce agli
insegnanti precari (quelli ovviamente assunti con contratto
annuale) lo stesso valore e la stessa dignità. Noi, a differenza
dello Stato o di altre Regioni, abbiamo queste sentenze che
riconoscono le supplenze annuali anche al 30 di giugno, quindi
corrispondiamo e riconosciamo anche al 30 di giugno. In questo
modo, riconosciamo la dignità di tutti gli insegnanti e la
necessità che gli stessi possano essere valorizzati economicamente
per l'attività di formazione che
-
sappiamo
-
fanno
quotidianamente per elevare e per mantenere alto il loro
livello.
Presidente -
Per la replica, la parola al consigliere
Restano.
Restano (GM) -
Grazie Assessore per la risposta, dalla
quale ho appreso che, in ottica futura, state predisponendo un
apposito disegno di legge; cosa che non emerge agli atti in mio
possesso.
A dire il vero, l'interpellanza è nata da un comunicato stampa
di una sigla sindacale
-
quindi non dall'intervento dei
singoli
-
che afferma cose un pochino diverse da quelle che
lei mi ha detto, soprattutto rispetto alla riunione del 9 giugno,
che è esplicitamente richiamata all'interno del comunicato stampa;
ma poco conta. Se poi avrà la cortesia di farmi avere il verbale,
solamente per doverosa conoscenza, evito di fare un 116 in
merito.
La confusione viene generata dal fatto che nell'articolo che noi
abbiamo votato si fa esplicito riferimento a chi ha già ottenuto le
sentenze, non gli vengono riconosciute come da sentenza le spese
legali. E io sono andato a chiedere una sentenza e le spese
ammontano a 1.725 euro, più 118 euro da aggiungersi; quindi, per
centinaia di casi sono rilevanti, difficilmente una persona
rinuncia ad oltre 1.000 euro di spese. Per questo ho scritto quello
che le ho poi illustrato. Soprattutto si chiede la rinuncia ad
eventuali impugnazioni future, senza dire che sarà fatta una legge
che andrà a sistemare tutto in futuro, ed è per questo che le ho
chiesto se intende modificare l'articolo, perché sembra
all'apparenza illegittimo andare a dire: "Tu rinunci ad eventuali
ricorsi, qualora noi non mettessimo in futuro dei soldi".
Lei oggi mi ha chiarito questo...
(
Intervento di un Consigliere fuori microfono)
ma chiede anche la rinuncia ad eventuali azioni future, e voglio
trovare qualcuno che fa esplicita rinuncia per il futuro, credo che
sia un po' una pretesa impossibile... (
Intervento di un
Consigliere fuori microfono)
...non è molto chiaro, se siamo ancora qua a confrontarci... Ben
venga una norma che chiarisca il tutto, io starò in attesa e
vigilerò che questa venga al più presto depositata.
