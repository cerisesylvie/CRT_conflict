Classificazione
OPERE PUBBLICHE



Oggetto del Consiglio n. 1709 del 13 luglio 2022 - Resoconto
OGGETTO N. 1709/XVI - Interrogazione: "Impatto dell'aumento
dei prezzi dell'energia e delle materie prime sugli appalti
pubblici e adeguamento dei prezziari regionali".
Bertin (Presidente) -
Punto n. 18. Risponde l'assessore
Marzi.
Marzi (SA) -
La delibera di aggiornamento dell'elenco
prezzi regionali, è inserita nella prossima seduta di Giunta di
lunedì 18 luglio, quindi è in approvazione entro il termine del 31
luglio così come stabilito dal decreto legislativo 50 dello scorso
17 maggio. Come ho già avuto modo di illustrare nel corso di una
precedente iniziativa di novembre 2021, a giugno del 2021 abbiamo
approvato, con la DGR n. 758 del 28 giugno 2021, l'aggiornamento
del prezziario, che era sostanzialmente fermo dal 2015, attraverso
un percorso condiviso nell'ambito della Consulta dei lavori
pubblici nei numerosi incontri con i rappresentanti delle imprese e
dei professionisti, le strutture dell'Amministrazione regionale e,
tra l'altro, ringrazio la Consulta per il lavoro che ha fatto e sta
continuando a fare, soprattutto per il metodo e il clima di
condivisione focalizzato a superare i problemi piuttosto che a
discutere. Sin dal mese di giugno dello scorso anno abbiamo operato
nel limitare gli impatti negativi che hanno investito in
particolare il settore edilizio che settimanalmente vede aumentare
i prezzi di molti materiali, in un contesto reso ancor più
complesso, tra l'altro, dall'inserimento di misure di
incentivazione agli investimenti quali il PNRR, il PNC e il 110
percento. Successivamente, con le deliberazioni n. 1369 del 2
novembre 2021 e n. 381 dell'11 aprile 2022, abbiamo consentito ai
progettisti di poter utilizzare voci di prezzo maggiormente
coerenti alla situazione di continuo aumento dei costi delle
materie prime e delle lavorazioni attraverso attività di
rilevazione e analisi dei prezzi di mercato. Inoltre abbiamo
stabilito che le competenti strutture regionali possano verificare
e aggiornare le stime dei lavori anche per i progetti già approvati
e per i quali non fosse ancora pubblicato il bando di gara. Di
fatto con queste deliberazioni abbiamo anticipato le decisioni del
Governo nazionale che successivamente, con il DL 50 dello scorso
maggio, in fase, tra l'altro, di conversione in legge, ha disposto
di aggiornare entro il 31 luglio l'elenco prezzi delle procedure di
affidamento delle opere pubbliche ancora da avviare. Abbiamo di
fatto compiuto tutta una serie di scelte di matrice pionieristica
che hanno visto la Regione Autonoma Valle d'Aosta, soprattutto con
le due deliberazioni di novembre e di aprile, come già richiamato,
essere presa appunto di esempio da parte di altre Amministrazioni
regionali.
Riguardo agli appalti dei lavori in corso di esecuzione, riporto
i dati della verifica effettuata dalle strutture dell'Assessorato e
dai relativi responsabili del procedimento: gli appalti dei lavori
in corso, intesi come cantieri con la consegna dei lavori
effettuati alla data attuale e per i quali non si è ancora
certificata l'ultimazione dei lavori, sono cinquantacinque.
Per quanto concerne gli importi che si prevede dovranno essere
stanziati a copertura dei maggiori costi, vi informo che nel
disegno di legge di assestamento e variazione di bilancio approvato
lo scorso lunedì in Giunta, che è in fase di presentazione
all'attenzione del prossimo Consiglio regionale per il tramite
della II Commissione, è istituito un apposito fondo per la
copertura delle maggiori spese previste per consentire la
prosecuzione delle opere pubbliche. Gli aumenti dei prezzi
finanziati nel triennio sono i seguenti: euro 15.028.872 per l'anno
2022, euro 13.600.000 per l'anno 2023, euro 13.396.129 per l'anno
2024. Sono anche finanziati fondi integrativi per i contributi agli
impianti a fune già concessi a fine 2021 per permettere alle
società beneficiare di procedere con le gare e non dover rinunciare
agli interventi già finanziati. Naturalmente quanto richiamato
evidenzia in maniera molto chiara che, oltre a un atteggiamento che
era già stato, tra l'altro, previsto nelle deliberazioni che ho
citato e negli atti che in maniera molto concreta abbiamo posto in
essere come Governo e come Consiglio... le cifre da sole
evidenziano il fatto che questo tipo di dinamiche sicuramente
stanno avendo un risultato assolutamente rilevante nel drenare
risorse che altrimenti potuto essere destinate a nuovi interventi.
Questo ovviamente sta avvenendo in Regione, dove però un certo
clima e una certa programmazione stanno comunque trovando un certo
tipo di risposta; immagino che a livello nazionale e internazionale
queste dinamiche sui prezzi stanno di fatto bloccando ulteriori
opere.
Presidente -
Per la replica, ha chiesto la parola il
consigliere Marquis.
Marquis (FI) -
Grazie Assessore per la risposta che ha
fornito all'interrogazione che è stata presentata. Dal momento che
era stata presentata, non possedendo la sfera di cristallo e non
essendo avvezzo a queste ritualità, non potevo immaginare che fosse
già stato scaricato il disegno di legge di assestamento, che, di
fatto, dava informazione delle ripercussioni sui bilanci della
Regione degli aumenti dei prezzi. Dai dati che lei ha fornito,
evidentemente si tratta di importi rilevanti assolutamente, perché
si parla di più di 40 milioni sul bilancio triennale della Regione
e quindi bisogna prenderne atto perché sono sostanzialmente questi
investimenti già in parte in esecuzione e in parte già oggetto
della programmazione triennale 2022-2024.
Credo sia importante in questo momento arrivare alla definizione
del nuovo prezzario, così come lei ci ha detto, che verrà adeguato
nella prossima seduta di Giunta perché è importante dare fiato
sostanzialmente alle imprese che possono poi conseguentemente
predisporre le contabilità e gli stati di avanzamento che ad oggi
di fatto hanno dovuto subire un rallentamento, anche se, come ha
detto lei, erano già state prese delle iniziative nei mesi scorsi
per consentire degli incrementi dei prezzi di natura provvisoria.
Tutto questo comunque ha creato un imbarazzo nelle imprese perché,
alla luce di questi possibili aumenti, per questioni prettamente
cautelative, hanno preferito nella maggior parte dei casi aspettare
che ci fosse una definizione certa del quadro dei prezzi per non
dover essere poi chiamati eventualmente a dover rispondere delle
somme qualora i prezzi che poi vengono definiti in fase definitiva
siano più bassi rispetto a quelli che erano stati precedentemente
concordati, quindi la ringrazio per le risposte che ci ha fornito,
che credo siano di assoluto interesse sia per il Consiglio
regionale che per la nostra comunità.
