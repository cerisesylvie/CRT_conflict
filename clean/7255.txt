Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1758 del 15 gennaio 1986 - Resoconto
OGGETTO N. 1758/VIII - LAVORI PER RECUPERO DEL FORTE DI
BARD.
(Interrogazione)
PRESIDENTE:
Do lettura dell'interrogazione presentata dal
Consigliere Viberti:
INTERROGAZIONE
RICORDATA la mozione approvata all'unanimità dal Consiglio
regionale in data 29 novembre 1984 con cui si impegnava l'Assessore
regionale al Turismo, Urbanistica e Beni Culturali a:
1)
riferire, entro 30 giorni, alla II Commissione
consiliare permanente sulla situazione ed evoluzione della
trattativa per il passaggio del Forte di Bard dal demanio dello
Stato alla Regione Valle d'Aosta;
2)
illustrare, entro 90 giorni, alla II Commissione i
criteri con cui bandire un concorso internazionale di idee per
l'utilizzazione del Forte;
RICORDATA inoltre l'interpellanza in data 20 giugno 1985
si
INTERROGA
l'Assessore regionale competente per conoscere quale sia la
realtà attuale del Forte di Bard e quando si potranno iniziare i
lavori di rifacimento della copertura del medesimo.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io vorrei proprio capire perché il
Consigliere Viberti continua a rivolgere delle interrogazioni al
sottoscritto, quando poi non crede a quello che dico; è proprio il
caso di dire che è "diabolicum perseverare" da parte di Nuova
Sinistra. Dopo ogni intervento del sottoscritto, infatti, si alza
il rappresentante di Nuova Sinistra per dire: "Non crediamo a
quello che ha detto l'Assessore". Scusami, Consigliere Viberti, ma
allora non farmi delle interrogazioni. Questa, comunque, vuole
essere solo una battuta in risposta alla tua di poco fa. Quando io
dico che è da vent'anni che l'Assessorato al Turismo, Urbanistica e
Beni Culturali interviene con la procedura dell'economia diretta in
un certo genere di lavori, tu, caro Consigliere Viberti, non mi
credi e ciò dimostra che non sei in buona fede quando ribatti con
insistenza su particolari temi che ti possono stare particolarmente
a cuore. Ad ogni modo, andiamo avanti!
Nell'interpellanza si: "...interroga l'Assessore regionale
competente per conoscere quale sia la realtà attuale del Forte di
Bard..." Posso dire al Consigliere Viberti che il Provveditorato
alle Opere Pubbliche del Piemonte ha appaltato il 1° lotto dei
lavori per il rifacimento dei tetti del Forte di Bard. Non ricordo
con esattezza l'importo a base d'asta, ma il costo totale del 1°
lotto ammonta ad un miliardo e 200 milioni e rimane a disposizione,
per un secondo lotto, ancora un altro miliardo. Il primo lotto è
stato aggiudicato alla impresa Bertino di Borgo franco di Ivrea,
che ha già avuto la consegna dei lavori ed ora sta impiantando il
cantiere. Il Provveditore alle Opere Pubbliche del Piemonte mi ha
dichiarato che, se l'impresa dimostrerà valide capacità lavorative,
anche il restante miliardo potrà essere aggiudicato, a
trattativa privata e con lo stesso ribasso d'asta, alla
stessa impresa.
Complessivamente quindi ci sono già 2 miliardi e 200 milioni
messi a disposizione dallo Stato e che, probabilmente, ritardano il
passaggio di proprietà dallo Stato alla Regione perché, dal
Provveditorato e dal Ministero competente, è stato detto che, prima
di venir definito il passaggio di proprietà, devono essere
impiegati i fondi stanziati dallo Stato. Voi sapete comunque che la
questione della proprietà è già stata definita a livello di
Ministero dei Beni Culturali, il quale ha dato il suo assenso,
mentre ora è all'esame del Ministero delle Finanze che definirà
ulteriormente la pratica per quanto di sua competenza.
Mi è stato detto però che la pratica in questo momento è ferma
proprio perché lo Stato sta spendendo direttamente dei soldi
sull'immobile che, proprio per questa ragione, deve ancora essere
di proprietà dello Stato. Per quanto concerne invece il Concorso
internazionale di idee posso ricordare che circa sette mesi fa la
Giunta regionale aveva nominato, nelle persone di Ceccarelli e
Secchi, degli esperti per affrontare la questione urbanistica e
programmatica a livello regionale, con riferimento particolare ad
alcuni temi ben precisi tra i quali i domaines skiables e le
possibili utilizzazioni del Forte di Bard per rivitalizzare a
livello economico e culturale la Bassa Valle. Gli esperti hanno già
consegnato un loro primo rapporto; un secondo, previsto per la fine
di gennaio, dovrebbe entrare più nel dettaglio e potrebbe
consentirci di predisporre un bando di concorso per la primavera
prossima.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Io non ho intenzione di discutere sulla
buona fede dell'Assessore Borbey o sulla sua volontà di rispondere
esaurientemente alle interpellanze, ma posso tranquillamente
rileggere una sua risposta ad una mia precedente interpellanza.
Quella risposta, tra l'altro, era un pochino più dettagliata perché
citava il funzionario che segue la pratica del passaggio di
proprietà del Forte. Diceva allora l'Assessore: "Questo dottor Ruiu
mi ha riferito che aspetta l'appalto del Ministero dei Lavori
Pubblici che ha delegato, giustamente, il Provveditore alle Opere
Pubbliche di Torino, prima di procedere al completamento della
documentazione": inoltre aggiungeva: "Realisticamente si può
prevedere che entro la fine di settembre dovrebbero iniziare i
lavori"; infine faceva cenno alla nomina degli esperti e diceva che
la Commissione sarebbe stata portata a conoscenza dei lavori degli
esperti. Ora è arrivato un primo rapporto, ma non mi risulta che
sia stato detto qualcosa alla Commissione.
Se non ci fossero le interrogazioni, che non servono a
convincere il Consigliere Viberti sulla serietà degli intendimenti
o sulla perseveranza o meno nella diabolicità delle azioni
dell'Assessore Borbey, ma servono semplicemente ad informare tutto
il Consiglio e coloro che, dalla tribuna, hanno intenzione di
seguire i lavori dello stesso Consiglio, noi conosceremmo ben poco
sulla situazione di alcune iniziative particolari. Nelle
interpellanze del sottoscritto c'è quindi anche una funzione che va
al di là della ricerca tipicamente "ispettiva" o "inquisitoria",
che fa tornare alla mente quei detestati roghi, per assumere la
funzione di indagine e ricerca di dati reali e concreti.
Però devo dire che non c'è alcuna soddisfazione da parte mia
nell'ascolta re certe risposte, perché, ancora una volta, c'è una
notevole scarsità di elementi, c'è una ripetizione di cose già
dette e che dimostrano una mancanza di aggiornamento sulla
questione; oppure c'è una certa inattività nell'Assessore che, come
conseguenza, provoca una certa inattività anche negli altri, o
addirittura l'Assessore ha una scarsa capacità nel trattare con i
funzionari dello Stato, perché, come già abbiamo sentito: "Il
dottor Ruiu mi ha riferito che aspetta l'appalto del Ministero dei
Lavori Pubblici, che ha delegato ...
BORBEY
(fuori microfono): "...dopo vent'anni sono
iniziati i lavori..."
Dovevi arrivare tu! Se non fosse arrivato l'Assessore Borbey,
questi lavori non si sarebbero mai iniziati!
Comunque devo dire che siamo in ritardo ed in contraddizione con
quanto è stato detto in precedenza, ma ciò non toglie che noi
aspettiamo sempre di vedere questo rapporto o comunque di avere
informazioni più precise. Mi preoccuperò anche di informare il
collega Consigliere Tonino, Presidente della Commissione
competente, affinché, se l'Assessore non si rivolgerà "sua sponte"
alla Commissione per dare informazioni, ne faccia egli stesso la
debita richiesta, così l'Assessore si ricorderà degli impegni che
ha preso nei confronti del Consiglio.
