Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1843 del 14 febbraio 1991 - Resoconto
OGGETTO N. 1843/IX - Strategia per affrontare la nuova crisi
in atto presso la Cogne S.p.A.
(Interpellanza)
Presidente: Do lettura dell’interpellanza
presentata dai Consiglieri Mafrica e Bajocco, iscritta al punto 15
dell’ordine del giorno.
INTERPELLANZA
Preoccupati per la prospettata riduzione dei livelli di
occupazione presso la Cogne S.p.A., avanzata nel corso
dell’ultima riunione del consiglio di
amministrazione della Società;
Ricordato che nel programma regionale del novembre 1990, si
assume l’impegno di sostenere il ruolo della Cogne,
attraverso una serie di interventi relativi alla ristrutturazione
delle linee produttive, all’acquisizione delle aree,
ai problemi di disinquinamento, alla ricerca ed ai costi
energetici;
Sottolineato che l’importanza della questione
richiede, come in precedenti occasioni, chiarezza di obiettivi,
capacità di proposta ed unità di intenti tra le diverse componenti
istituzionali, politiche e sociali della Regione;
i sottoscritti Consiglieri regionali del gruppo Comunista
interpellano
la Giunta regionale per conoscere con quale strategia di breve e
lungo periodo si intenda affrontare la nuova crisi in atto presso
la Cogne S.p.A., al fine di risolvere nel modo migliore i problemi
che si presentano sui piani occupazionale, produttivo ed
economico.
Presidente:
La Presidenza non ha abbinato la discussione
dell’interpellanza in oggetto e di quella iscritta
al punto 12 dell’ordine del giorno, perché
l’Assessore competente ha manifestato la volontà di
rispondere separatamente.
Ha chiesto la parola il Consigliere Mafrica; ne ha facoltà.
Mafrica (PCI)
: La nostra interpellanza propone al
consiglio un forte richiamo politico. Voi sapete che da poco si è
concluso il congresso che ha deciso a maggioranza di trasformare il
PCI in partito democratico della sinistra e che noi, in Valle
d’Aosta, ci avviamo a fondare una nuova formazione
politica regionale, che si collegherà con il PDS. Una delle
caratteristiche del Partito Comunista Italiano, che crediamo
rimarrà comunque presente anche nel PDS, sarà la particolare
attenzione ai problemi del lavoro, dei lavoratori,
dell’industria e dello sviluppo economico.
Nel programma della maggioranza, per quel che riguarda la Cogne,
ci sono delle indicazioni sufficientemente impegnative e precise.
Vi si dice, infatti, che la regione deve sostenere il ruolo della
Cogne, attraverso una serie di interventi relativi alla
ristrutturazione delle linee produttive,
all’acquisizione delle aree, ai problemi di
disinquinamento, alla ricerca ed ai costi energetici.
A noi sembra che la situazione, emersa dalla presentazione del
programma della società, richieda una risposta politica molto forte
sotto due aspetti, sotto l’aspetto strategico e
quello politico.
Per quanto attiene all’aspetto strategico,
occorre avere in mente un disegno politico che individui il ruolo
che la Regione vuole assegnare a questa azienda
nell’ambito del suo sviluppo economico, non solo per
il breve periodo, ma anche per gli anni a venire.
Per quanto attiene al secondo aspetto, come si è fatto negli
anni passati, occorre essere capaci di mettere insieme tutta la
comunità valdostana per difendere e sostenere questo disegno
strategico, che deve essere esplicitato.
Vogliamo quindi sapere dalla Giunta se si è cominciato a
studiare, a pensare e ad organizzare il tutto, in modo da
presentarsi al più presto ai vertici dell’IRI e
della FINSIDER con una proposta forte, che sia condivisa dalla
comunità valdostana e che abbia possibilità di successo.
Negli anni passati si diceva che la Cogne era stata difesa,
mentre chiudevano le industrie siderurgiche del nord Italia. Questo
è vero, proprio perché c’è stata la capacità di
presentare una proposta complessiva e credibile e
c’è stata l’unità della comunità
valdostana.
Con questa interpellanza, noi vorremmo sottolineare questi
aspetti e conoscere come la Giunta regionale intende condurre
concretamente la delicata fase delle trattative con
l’Iri, l’Ilva e la stessa Cogne e
come intende coagulare il consenso intorno a questa proposta.
Presidente:
Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC)
: Non appena conosciuto il contenuto
dell’ipotesi della Cogne S.p.A., con telegrammi a
firma del Presidente della Giunta, si è immediatamente provveduto a
chiedere incontri urgenti con il Presidente
dell’Iri, con l’amministratore
delegato dell’Ilva e con quello della Cogne. Ho già
anticipato in proposito che per il 25 di questo mese è previsto un
incontro con l’amministratore delegato
dell’Ilva, ing. Gambardella.
Ci è pervenuta una risposta alla nostra richiesta di incontro
con l’Amministratore delegato della Cogne, che
rimanda al suo azionista principale, cioè all’Ilva e
quindi all’Iri, ogni contatto ed ogni decisione in
merito, proprio perché il tema va affrontato nella sede più alta e
con maggior potere decisionale.
La Giunta regionale, nella sua ultima seduta
dell’8 febbraio, ha deliberato di procedere alla
verifica dei protocolli d’intesa, sottoscritti con
l’Iri nel 1987 e nel 1988, di valutare con le
società Ilva e Cogne, nonché con il Comitato regionale per i
problemi della siderurgia, ogni possibile alternativa che consenta
il mantenimento dei livelli occupazionali e di impegnare la società
Cogne a soprassedere all’applicazione del piano
strategico 1991-94, in attesa della verifica dei protocolli
d’intesa e delle valutazioni con il comitato della
siderurgia e con la società Ilva.
Nel frattempo si è provveduto a convocare per il 5 febbraio il
comitato regionale di coordinamento per i problemi della
siderurgia; lo stesso comitato è riconvocato per il 18 febbraio,
mentre il 1° febbraio si è riunito il comitato ristretto, per
predisporre la riunione del 5 febbraio e si riunirà di nuovo il 16
febbraio.
Tutto ciò vale per riaffermare la necessità e
l’opportunità di avere una proposta unitaria,
condivisa da tutte le forze politiche, sindacali, sociali e dalla
popolazione valdostana, in ordine ai temi
dell’industria siderurgica in Valle
d’Aosta. Proprio perché io sento di riaffermare che
la vita della Cogne è stata possibile grazie alla risposta unitaria
della popolazione valdostana, credo che altrettanto debba essere
fatto in questo momento.
Sulla base delle risultanze degli incontri che ci saranno con
l’Ilva e l’Iri e delle indicazioni
che emergeranno dal comitato regionale per il coordinamento dei
problemi della siderurgia, la Giunta regionale promuoverà ogni
possibile azione, per sostenere il ruolo leader della Cogne nel
settore degli acciai lunghi speciali ad alta qualificazione, con
l’obiettivo di consentire uno stabile equilibrio
dello stabilimento di Aosta, anche per quanto concerne i livelli
occupazionali.
Ritengo quindi di poter riaffermare la strategia delineata nel
programma del Governo e della maggioranza regionali per il triennio
1990-93 e, nell’ambito della verifica dei protocolli
d’intesa con l’Iri, la valutazione
della possibilità di attivare interventi finanziari mirati nei
campi dell’ambiente, dell’ecologia,
della sicurezza, dell’energia e della ricerca, oltre
all’eventuale partecipazione, anche tramite la
Finaosta, alla realizzazione di nuove attività imprenditoriali
dirette alla verticaliz-zazione delle produzioni siderurgiche.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC)
: Approfitto di questa interpellanza per fare
alcune considerazioni sulla Sadea di Verrès.
Al di là dei risolini dei Gruppi
dell’opposizione, posso dire che in questo momento
stanno proseguendo i contatti...
(...Interruzione...)
...Ti garantisco che è meglio di no, perché non è la giornata
giusta per me. Te lo dico proprio sinceramente...
(...Interruzione...)
... E fa bene, lo scriva pure, non c’è nessun
problema!
Stanno proseguendo i contatti tra l’Ilva e la
Finaosta per definire le modalità di trasformazione della società
ex Sadea di Verrès, in una società a compartecipazione Ilva,
Regione e Poligrafico dello Stato. Si ritiene che la presenza di un
socio come il Poligrafico dello Stato possa fornire garanzie di
continuità nella produzione di monete e quindi nel mantenimento
dell’occupazione.
Nella sua riunione dell’8 febbraio 1991, la
Giunta regionale, che segue costantemente
l’evoluzione della situazione Ilva-Cogne, per
evitare che la presenza industriale in Valle abbia a subire
contraccolpi negativi, ha deliberato:
- di procedere ad una verifica del protocollo
d’intesa Regione-Iri, tendente a migliorare lo
stesso protocollo, che fin dall’inizio presentava
dei punti di difficile interpretazione;
- di valutare con la società Ilva-Cogne e con il comitato
regionale per i problemi della siderurgia ogni possibile
alternativa che consenta il mantenimento dei livelli
occupazionali;
- infine di impegnare la società Cogne a soprassedere, in attesa
della verifica, all’applicazione del piano
strategico 1991-94.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI)
: In sede di replica ribadisco, da un lato,
l’impegno del nostro gruppo a lavorare in modo
unitario su questo problema e, dall’altro, la
richiesta di un impegno puntuale molto forte da parte della
Giunta.
Credo di dover riconoscere che la prima riunione con
l’ing. Gambardella è stata fissata con sufficiente
sollecitudine e ricordo in proposito, come ricordano molti dei
presenti in questa sala, che l’ing. Gambardella è un
interlocutore piuttosto difficile, per cui è opportuno che il
comitato ristretto e quello della siderurgia, elaborino delle
richieste ed assumano delle posizioni precise circa le intenzioni
dell’azienda per il mix produttivo dei prossimi anni
e per l’assetto generale delle linee produttive.
Una volta chiarite le proposte dell’Ilva e
dell’Iri, sarà necessario determinare gli
investimenti necessari, nonché il modo e le forma in cui la regione
potrà intervenire in merito.
Poiché sarà anche necessario chiarire la controversa questione
dei livelli occupazionali, visto che la formula del protocollo
dovrà essere da noi interpretata nel modo più netto, occorrerà, da
parte nostra, agire con la massima unità e determinazione.
Sarebbe utile che la delegazione incaricata della trattativa,
rappresentasse tutte le diverse componenti politiche e sociali ed
elaborasse in tempi piuttosto ristretti, ma con il necessario
approfondimento, la posizione della regione, per ottenere i
risultati sperati dalla verifica del protocollo
d’intesa.
***
