Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2589 del 2 ottobre 1991 - Resoconto
OGGETTO N. 2589/IX Rinvio della proposta di legge: "Norme per
l'elezione del Consiglio regionale" e approvazione della
risoluzione "Nuova legge elettorale per l'elezione del Consiglio
regionale".
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Era per evidenziare che al punto 75
dell'ordine del giorno abbiamo ereditato fin dal mese di luglio una
risoluzione che avevo presentato e che è attinente alla stessa
materia, cioè la nuova legge elettorale, per cui chiederei, visto
che la discussione sulla proposta di legge che ho presentato non è
possibile farla perché le commissioni non hanno ancora fatto il
loro lavoro, di abbinarlo con la risoluzione, su cui credo ci sia
già una certa concordanza, in modo da discutere quanto meno la
risoluzione.
Chiederei di anticipare abbinandolo a questo punto il punto
75.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Avevamo grosso modo concordato in
un precedente Consiglio una risoluzione che, opportunamente
emendata, poteva essere di gradimento anche al Consigliere
Riccarand. L'accordo poteva consistere nell'eliminare il terzo e il
quarto capoverso e poi là dove si dice "delibera", di modificare
con: "di dedicare all'argomento "nuova legge elettorale e riforme
istituzionali" una apposita sessione straordinaria del Consiglio
regionale da svolgersi nel corrente anno".
Questo credo vada incontro alle richieste che sono state
avanzate da più gruppi in più circostanze e quindi potrebbe avere
l'approvazione del Consiglio regionale.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Questa risoluzione era stata presentata
nel mese di luglio proprio in considerazione delle difficoltà che
c'erano nel procedere del dibattito rispetto alla nuova legge
elettorale, di cui il Consiglio regionale ha avuto la competenza
con la modifica dello statuto.
Le proposte contenute nella risoluzione, che vengono
sostanzialmente mantenute anche con gli emendamenti proposti dal
Consigliere Milanesio, erano due: quella di sollecitare la I
commissione perché avvii finalmente l'esame di questo argomento,
perché è ormai giacente da quasi un anno una proposta di legge che
non è ancora stata esaminata e solo nel mese di giugno sono stati
nominati i relatori; l'altro aspetto, ancora più importante, è il
fatto di prevedere entro la fine dell'anno una sessione
straordinaria del Consiglio, per affrontare il problema della legge
elettorale e, su proposta anche del Consigliere Milanesio, gli
aspetti istituzionali.
Scomparirebbero dalla risoluzione le parti in cui già si davano
delle indicazioni rispetto al contenuto di questa legge, là dove si
proponeva un sistema che permettesse agli elettori di pronunciarsi
anche rispetto alle coalizioni. Se questo non è possibile perché lo
stato del dibattito all'interno dei partiti non lo consente, sono
disposto ad accettare questi emendamenti, con l'impegno di arrivare
in tempi brevi alla discussione in Consiglio e a delle decisioni
operative.
Ho sentito stamani che il Presidente della Giunta, rispondendo
ad una interpellanza del Gruppo dell'Union Valdôtaine,
preannunciava un disegno di legge della Giunta, pertanto ritengo
che sarebbe importante che questo disegno di legge venga depositato
in tempi brevi, possibilmente avendo anche notizia sui termini
esatti di questo deposito, in modo che possiamo arrivare entro la
fine dell'anno a fare una discussione con tutti gli elementi posti
sul tappeto.
Presidente
Ha chiesto di parlare il Consigliere
Louvin, ne ha facoltà.
Louvin (UV)
Je ne vois aucun inconvénient dans la
proposition qui a été présentée par MM. Riccarand et Milanesio;
cependant je tiens à rappeler que la I Commission a eu mandat de
présenter des propositions de reforme et qu'elle devrait les porter
à l'attention de ce Conseil avant la fin de l'année.
Il serait donc souhaitable que la Commission se réunisse, parce
que nous sommes déjà au dixième mois de l'année, pour commencer à
débattre de ce thème et préparer donc le terrain puisque la
discussion puisse être profitable à l'intérieur de cette assemblée,
sans que l'on vient ici à amorcer un débat extrêmement long et
complexe, qui ne soit pas préparé par une discussion au sein de la
I Commission du Conseil.
Presidente
Mi sembra sia stato raggiunto l'accordo fra
il Consigliere Milanesio e il proponente, Consigliere Riccarand,
perché la risoluzione depositata e iscritta all'oggetto n. 75
mantenga il primo e secondo comma della prima facciata, e poi il
comma sotto la parola "impegna", e con la parola "delibera", "di
dedicare all'argomento "nuova legge elettorale e riforme
istituzionali" una apposita sessione straordinaria del Consiglio
regionale da svolgersi nel corrente anno".
Si rinvia alla I Commissione consiliare e ad una apposita
sessione straordinaria del Consiglio la proposta di legge n.
253.
Pertanto pongo in votazione la risoluzione nel testo così
emendato:
Risoluzione Preso atto che sia in Italia sia in Valle
d'Aosta, la questione di nuove leggi elettorali è ormai l'argomento
prioritario e fondamentale del dibattito politico;
Sottolineato che l'urgenza di decisioni in tale materia, in
Valle d'Aosta, è evidenziata, oltre che dalla necessità di
utilizzare le competenze statutarie, anche dai recenti episodi di
trasformismo politico che accrescono la separazione fra i cittadini
e le istituzioni;
impegna
la prima Commissione consiliare perché avvii celermente l'esame
della proposta sulla nuova legge elettorale per il Consiglio
regionale;
delibera
di dedicare all'argomento "nuova legge elettorale e riforme
istituzionali" una apposita sessione straordinaria del Consiglio
regionale da svolgersi nel corrente anno.
Esito della votazione
Presenti, votanti e favorevoli: 31
Il Consiglio approva all'unanimità
