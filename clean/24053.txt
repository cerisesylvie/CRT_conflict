Classificazione
INFORMAZIONE
Radiotelecomunicazioni



Oggetto del Consiglio n. 3039 del 17 ottobre 2007 - Resoconto
OGGETTO N. 3039/XII - Interrogazione: "Eventuale situazione
di criticità nella diffusione del digitale terrestre".
Interrogazione
Ricordato che nella notte dal 15 al 16 aprile è iniziata la
sperimentazione per quanto riguarda il passaggio al digitale
terrestre di due emittenti nazionali, limitatamente al territorio
di Aoste e di altri 16 Comuni limitrofi;
Verificato che ci sono molte difficoltà d'uso da parte di
utenti, specie i più anziani, e che con l'introduzione del digitale
alcuni canali televisivi, cui prima si accedeva con l'analogico,
non sono più visibili;
Atteso che in questi mesi sicuramente la "Task Force Regione
Valle d'Aosta" ha provveduto ad assistere i clienti e a monitorare
la sperimentazione;
Ritenuto opportuno avere informazioni al riguardo;
la sottoscritta Consigliera regionale
Interroga
l'Assessore competente per sapere:
1) quale è stato il lavoro di monitoraggio della
sperimentazione attuato dalla Task Force della Valle
d'Aosta;
2) se sono state evidenziate criticità, quali e quali
eventuali correttivi sono stati approntati.
F.to: Squarzino Secondina
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione, facendo
riferimento al 15 e 16 aprile, si pongono una serie di domande
relative al monitoraggio e alle criticità.
A seguito dello "switch off" di RAI 2 e RETE 4, avvenuto il 16
aprile, la Regione ha operato, di concerto con il Ministero delle
comunicazioni e l'Associazione dei broadcaster nazionali, al fine
di monitorare l'andamento del passaggio e seguire costantemente le
fasi successive allo stesso. In tal senso sono stati registrati i
dati provenienti da 2 distinti sistemi di rilevazione: il numero
verde, che risponde al numero 800022000, e il sito Web che fa
riferimento all'indirizzo: www.regione.vda.it. Si desidera
anzitutto evidenziare come i 2 sistemi di relazione operino su
"target" di utenza differenti: il numero verde è utile per ogni
fascia di popolazione e risulta accessibile in modo diretto, facile
e immediato anche ad utenti anziani e meno in linea con le nuove
tecnologie, sia per capacità che per attrezzature disponibili; gli
operatori del numero verde sono inoltre preparati per rispondere
alle domande, sia in lingua italiana che in lingua francese. Il
sito Web e la relativa casella di posta elettronica sono invece
raggiungibili tramite l'indirizzo del sito regionale e, per un
lungo periodo di tempo, la "Home Page" del sito stesso ha riportato
in evidenza un "banner" di collegamento all'area tematica del
digitale terrestre. Si desidera a tal proposito sottolineare che la
zona informativa è particolarmente ricca di notizie, quali ad
esempio l'elenco dei rivenditori autorizzati presso i quali è
possibile acquistare i "decoder", con il contributo ministeriale di
70 euro - farò poi un inciso su questo argomento, visto che oggi è
comparso un "certo" articolo - e collegamenti ai siti ove è
possibile ottenere ulteriori informazioni sul tema. Come è noto,
l'accesso al "Web" è possibile da utenti che sono riconducibili a
"target" con caratteristiche più selezionate di quelle esposte
precedentemente. Si tratta infatti di popolazione più attiva con
capacità culturale e tecnologica, disponibilità "hardware" e
"software" adeguata, oltre che nella necessaria connettività.
Si ritiene quindi che, proprio grazie alla sinergia e alla
sovrapposizione dei 2 canali di monitoraggio, si possano avere dei
dati oggettivi in grado di fornire elementi utili alla valutazione
generale sul digitale terrestre in Val d'Aosta. Come dicevo, questi
sono sistemi di monitoraggio concordati con il Ministero. I
risultati di questa azione di controllo evidenziano quindi
un'assenza di criticità proveniente dalle telefonate giunte al
numero verde per quanto attiene all'uso del digitale terrestre,
perché lei, collega Squarzino, ha sicuramente colto, non ho motivo
per dubitare... ma poi bisogna sempre misurarle queste cose,
bisogna riuscire a utilizzare un sistema. Questi sono dati
oggettivi e hanno una certa attendibilità.
Le chiamate pervenute al "Call center" sono state, dall'inizio
aprile al 15 ottobre, 1.311, di cui 1.006 nel mese di aprile e, a
decrescere, 8 chiamate nei primi 15 giorni di ottobre. Tutta questa
criticità di cui lei parla è misurata in questi termini, non vuol
dire che è assente, c'è, ma modesta, così come vedremo il sito
"Web". Dal punto di vista delle richieste, queste sono riferite ad
alcuni problemi di ricezione, a qualche indicazione sulla copertura
futura del segnale digitale terrestre in Val d'Aosta, e alle
richieste di aiuto per la risintonizzazione dei "decoder". Il "Web"
non si scosta da tale osservazione; le richieste pervenute sono
state 49 in totale da aprile ad ottobre, e le domande riguardanti
la copertura attuale e futura sono state 20, quelle tecniche 12,
segnalazioni e suggerimenti 5, domande generali sul digitale
terrestre, "decoder" e contributi 5, offerta francofona 4, "WI-FI"
e "WI-MAX" 2. Il numero di domande pervenute da aprile è stato di
29; 3 a giugno, 1 a luglio, 6 ad agosto, via via e ottobre, fino ad
oggi, 1. Come si può rilevare, entrambi i canali di contatto
evidenziano dati tranquillizzanti, soprattutto se riferiti alla
popolazione di Aosta e dei 16 Comuni coinvolti, che rappresentano
una quantità più che significativa della popolazione residente in
Valle. A tutto ciò - quindi il monitoraggio oltre a questi
strumenti concordati con il Ministero - si aggiunge il fatto che
anche la sede RAI di Aosta, sensibile al tema e coinvolta da sempre
quando vi sono stati dei problemi significativi di ricezione in
analogico, non ha ricevuto particolari segnalazioni tali da poter
destare preoccupazione o necessità di intervento.
Detto ciò, è volontà di questo Assessorato mantenere alto e
vigile il controllo sulle eventuali problematiche che si dovessero
manifestare in merito al digitale terrestre, attivando - nel caso
se ne rilevasse la necessità effettiva - altri metodi di
rilevazione e contatto. Ricordo alla collega Squarzino che in
allora fu fatto un accordo anche con tutto il mondo del
volontariato, che dette una mano per lo "switch off", dando tutta
una serie di informazioni, e qui ringrazio il centro del
volontariato.
Ne approfitto per dare delle prospettive e quindi per dire che
la Giunta, in data 3 agosto, ha costituito un gruppo di lavoro che
è costituito dal Dipartimento, quindi dalla Regione con il
Dipartimento dei servizi informativi, Dipartimento territorio e
ambiente, il Co.re.com., le Comunità montane, il Ministero delle
comunicazioni, la Fondazione Bordoni e l'Associazione DGTVi e RAI,
per fare un piano attuativo che, partendo dalla situazione attuale,
definirà le azioni necessarie per il completamento della
digitalizzazione della Regione, attraverso un'ottimizzazione
dell'uso delle infrastrutture, del territorio e nuovo piano di
utilizzo delle frequenze. Questo è fondamentale perché ad oggi
questa copertura è alquanto deficitaria, quindi la televisione
libera è veramente nelle valli laterali un problema. Alcuni
problemi sono emersi per i pagamenti dei contributi agli esercenti,
mi sono già fatto parte diligente nel comunicare al Ministero
questi ritardi, perché ovviamente anche gli operatori commerciali
hanno necessità di avere dei tempi certi sugli incassi. Per quanto
attiene il discorso del finanziamento, l'ho già detto prima
parlando dell'interrogazione del Consigliere Bortot, c'è una
sensibilità e sul bilancio 2008 ci saranno importanti novità
sull'investimento della rete di telecomunicazioni.
Président
- La parole à la Conseillère Squarzino
Secondina.
Squarzino (Arc-VA)
- Intanto prendo atto che ci si è resi
conto che sarebbero necessari altri metodi di rilevazione, perché
bisogna vedere cosa si voleva andare a sperimentare. Anch'io, come
altri, abbiamo provato a volte a telefonare al numero verde o alla
RAI, di fronte a risposte che rimandavano i problemi ad altre
questioni, ad esempio, un problema di ricezione era solo un
problema di antenna, un problema di questo... noi non possiamo
farci niente, lo fa una volta, due volte. La stessa cosa per il
numero verde, si pongono problemi, danno risposte generiche, è
chiaro che dopo uno non fa più neanche lo sforzo di accedere a
queste fonti informative; quindi credo che sarebbe utile capire
quali sono le eventuali criticità, perché se è vero quello che lei
dice continuamente, che siamo presi come esempio in tutta Italia
come avvio della sperimentazione digitale, allora vediamo quali
sono le criticità, in modo che gli altri non debbano ripetere le
nostre criticità! Credo sarebbe stato utile verificare come viene
utilizzata, cioè non basta dire che abbiamo comperato tanti
"decoder"; intanto non tutti gli utenti di Aosta e dei 16 Comuni
limitrofi hanno acquistato il "decoder", lei aveva detto più volte
- e il Consiglio stesso aveva detto - che non si sarebbe passati
alla fase dello "switch off" se prima non si avesse avuto la
certezza che tutti gli utenti potevano accedere... questo non c'è!
Allora... capire se effettivamente questi che non hanno comperato i
"decoder" perché non guardano mai la televisione, sono persone a
cui non interessa più oppure come mai.
Seconda cosa: vedere quelli che usano il sistema digitale se
sono più o meno soddisfatti, perché lei ha detto, qui, "non bisogna
dire che con il nuovo sistema si sono spente 2 televisioni, RAI 2 e
RETE 4, ma bisogna dire che RAI 2 e RETE 4 sono state accese in
digitale". Certo, lei può dire questo, ma la persona che è a casa e
che vuole vedere RAI 2 e RETE 4, se non ha il digitale non vede
niente! Non solo, sarebbe interessante verificare le criticità - è
vero, questi dati io non li ho scritti, avrei dovuto fare l'elenco
-, verificare come mai LA 7 non si vede con il digitale... perché?
Ci sono dei motivi? Allora... capire quali sono le criticità!
Ancora sarebbe interessante capire come queste persone anziane
riescono a gestire questi doppi telecomandi, perché lei sicuramente
conosce moltissimi anziani e avrà visto che tutti sono bravissimi
quelli della Coumba Freida... quelli che conosco di Aosta non lo
sono altrettanto...
(interruzione dell'Assessore Marguerettaz, fuori
microfono)
... ha ragione, non posso fare il paragone per questo. Allora
lei non ha esperienza diretta; faccia fare delle verifiche su
questo!
Ancora, i servizi: chiedo a tutti quelli che hanno occasione o
in casa propria o in casa altrui di accedere ai servizi
dell'Amministrazione regionale nel digitale terrestre lo facciano.
Io sono inorridita, perché la cosa più bella è il portrait
fotografico della Giunta, questa è la nostra Giunta, tutta bella
così, prima cosa si vedono... i vari Assessori, poi... ci sono le
notizie! Le informazioni che vengono veicolate attraverso il
digitale, sono di una banalità assurda! Per esempio, la "Saison
culturelle" non figura per niente...
(nuova interruzione dell'Assessore Marguerettaz, fuori
microfono)
... sì, ma chi dà le informazioni? Questa "task force" cosa ci
sta a fare? Scusi, ma il consorzio come fa a inventarsi le cose? Ci
deve essere qualcuno che dà le indicazioni e che controlla, e se
non fa le cose bene bisogna intervenire, ma diamine!
Ancora: non ho sentito una parola - qui sarebbe interessante
verificare - sul tipo di "decoder" che è stato fatto comprare,
perché su "Il Sole 24Ore" di lunedì scorso, in cui si esaminano i
progetti del digitale terrestre si dice che ci sono tanti problemi
e un problema in più... adesso dov'è? Lo avevo trovato prima...
concludo... "Le tipologie di "decoder" che finora sono state
utilizzate sono ormai obsolete, - leggo - per cui bisogna
ricomprarle di nuovo se ci si vuole adattare alle nuove
tecnologie". Credo che sarebbe cosa buona e utile che chi ha tanto
sostenuto questa transizione al digitale, si interessasse, anche
perché le cose che ha detto e i progetti che qui ha presentato
vadano a buon porto e non semplicemente raccontare 2 o 3 elementi
che possono far vedere come cosa bellissima un'operazione che
avrebbe dovuto essere seguita con maggiore serietà!
