Classificazione
CONSIGLIO REGIONALE
Attività consiliare d'aula



Oggetto del Consiglio n. 2780 del 23 gennaio 2013 - Resoconto
OGGETTO N. 2780/XIII - Dichiarazione del neo-Consigliere
Livio Perron.
Presidente -
La parola al Consigliere Perron.
Perron (ALPE)
- Buongiorno. Grazie Presidente.
Signori Consiglieri, signori della Giunta, com'è noto buona
parte della mia esperienza lavorativa come perito industriale è
trascorsa per anni in un gruppo industriale della Bassa Valle e,
dopo aver raggiunto il meritato traguardo della pensione, non mi
aspettavo certo di essere chiamato a far parte del Consiglio
regionale. Perdonerete quindi la mia emozione nel prendere la
parola in quest'aula. Difficile da dimenticare l'odore delle
lamiere, il calore delle officine ed i devastanti colpi delle
presse nei reparti; difficile dimenticare la preoccupazione,
l'ansia di quelle donne e di quegli uomini con i quali condividevo
quella realtà industriale ahimè oggi quasi scomparsa della nostra
regione. E oggi la ricordo quella realtà dimenticata, a quel
ricordo mi sento legato e, in contempo, mi sento impreparato per il
compito che mi attende. Forse però proprio per questo motivo
riuscirò ad esprimere con voi un dialogo costruttivo, con maggiore
libertà e spirito di collaborazione.
E concedetemi una parentesi: prendo oggi fisicamente il posto di
un amico che, seppur ancora giovane, ha scritto pagine importanti
della vita delle istituzioni valdostane degli ultimi 30 anni,
lasciando in bianco altre pagine che non avrebbero fatto onore alla
collettività valdostana. Dopo aver dato prova in tanti anni di
essersi messo al servizio del bene comune, Robert Louvin si è
dimesso, pronto a rinunciare a profitti personali allorquando i
principi di serietà e fedeltà alle proprie idee vengono messi in
discussione.
Chapeau!
Direbbero Oltralpe, mentre qui
qualcuno, forse, ha già scritto il suo necrologio politico;
giudizio affrettato, prematuro, in futuro la nostra Regione potrà
contare ancora su di lui, ed è ciò che auspico.
Tornando alla mia persona, sono stato per lunghi anni un
amministratore legato al territorio e radicato nella comunità di
Châtillon, comunità che ho avuto l'onore di rappresentare a livello
comunale. Per quanto la dimensione amministrativa e quella politica
non sempre sono facili da scindere, sia nei pesi che nelle misure,
la mia partecipazione al mondo politico si è come fermata al 2008,
anno nel quale facevo parte di un movimento, "Vallé d'Aoste Vive",
che oggi, cinque anni dopo, non esiste più. Il mio impegno
politico, fin dai suoi inizi legato a liste civiche, si è sempre
contraddistinto per spirito d'indipendenza. Proprio in conformità a
questo spirito ho deciso di mantenere fede ai principi che mi hanno
consentito di ricevere la fiducia personale anche di elettori non
legati a specifiche ideologie ormai storicamente superate e
appartenenze e logiche di partito o apparato.
Decido dunque oggi per questi motivi e con la massima
trasparenza di non abdicare alla mia autonomia di pensiero e
seguire da indipendente il solco tracciato dal movimento ALPE nel
2010. Sebbene conscio che questa legislatura volge ormai al termine
e che gli sguardi più lungimiranti o forse meno disinteressati sono
già proiettati verso le prossime ormai imminenti elezioni, prendo
di fronte a quest'Assemblea l'impegno di svolgere le mie mansioni
con la massima serietà, costantemente rivolto al bene dell'intera
collettività regionale, che siamo qui tutti chiamati a
rappresentare. Fuori da quest'aula c'è una realtà silente che
affronta una delle più gravi crisi economiche e sociali del
Dopoguerra, sia le fasce sociali più deboli, che quelle
tradizionalmente più produttive si ritrovano strangolate da una
burocrazia tentacolare e da squilibri finanziari che hanno origini
lontane, europee o addirittura mondiali. È quindi con i
commercianti, con i cassintegrati, con i giovani precari, con gli
anziani, che intendo sempre dialogare e comunque confrontarmi.
Ritengo infatti che nel mondo globalizzato sia vitale un tramite
tra le strutture politiche nazionali e sovranazionali percepite, a
ragione, come sempre più lontane, e le realtà locali, vera spina
dorsale di questo Paese e di ogni Regione. È in questa funzione ed
in quest'ottica che intendo lavorare.
Signor Presidente, signori della Giunta, signori colleghi,
grazie per la pazienza che avete avuto e auguro a tutti un buon
lavoro.
Presidente
- Grazie collega Perron.
Possiamo passare al punto 4.1 all'ordine del giorno.
