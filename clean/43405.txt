Classificazione
ASSISTENZA SOCIALE
Disabili



Oggetto del Consiglio n. 791 del 8 luglio 2021 - Resoconto
OGGETTO N. 791/XVI - Approvazione di risoluzione: "Impegno a
garantire una rappresentanza sia alla maggioranza che
all'opposizione, all'interno del Gruppo interistituzionale sulla
disabilità.".
Bertin (Presidente) -
A questo punto passiamo alla
risoluzione iscritta d'urgenza al punto dell'ordine del giorno
37.01. Per l'illustrazione, il consigliere Manfrin.
Manfrin (LEGA VDA) -
Questa risoluzione prende spunto da
quanto è stato pubblicato in una nota da parte dell'Assessorato
alla sanità e politiche sociali, che ha deciso di riattivare il
gruppo interistituzionale sulla disabilità che è stato istituito
dalla legge regionale 14/2008 e di questo tavolo sulla disabilità
che è stato riattivato, e ringrazio l'Assessore per aver voluto
riattivare questo tavolo che è sicuramente importante per cercare
di addivenire a un puntuale accertamento dei problemi, le
necessità, le proposte, le opportunità che il mondo della
disabilità offre, però quello che abbiamo potuto anche evidenziare
è che di questo tavolo non fa parte una rappresentanza del
Consiglio, fatto salvo ovviamente per i due Assessori, ovvero
l'assessore alla sanità Barmasse e l'assessore Bertschy allo
sviluppo economico, formazione e lavoro.
Quindi da questo punto di vista abbiamo deciso di fare un
approfondimento rispetto alla legge 14/2008, che prevede appunto
una rappresentanza c'è scritto genericamente della Regione, non
viene definito ulteriormente chi fa parte di questo tavolo, di
questo gruppo, però viene definito tramite delibera di Giunta chi
faccia parte di questo gruppo.
Quindi con questa risoluzione a questo punto abbiamo chiesto e
chiediamo che chiamati a far parte di questo tavolo siano anche dei
rappresentanti di questo Consiglio, quindi con questa risoluzione
impegniamo la Giunta regionale a predisporre una delibera di Giunta
che preveda la presenza di due o più membri del Consiglio
regionale, garantendo una rappresentanza sia alla maggioranza che
all'opposizione all'interno del gruppo interistituzionale sulla
disabilità.
È un po' quanto avviene anche per esempio nel gruppo delle
politiche del lavoro, così come in altri gruppi costituiti nella
scorsa e in questa legislatura; riteniamo che dare una
rappresentanza al Consiglio sia assolutamente utile, quindi poniamo
questa risoluzione all'attenzione del Consiglio.
Presidente -
Qualcun altro intende intervenire?
Consigliere Padovani, ne ha facoltà.
Padovani (PCP) -
Questa iniziativa, per la quale
preannuncio il voto favorevole mio e del nostro Gruppo, mi permette
di esprimere soddisfazione per la riattivazione del gruppo
interistituzionale sulla disabilità nel quale si condivideranno le
linee programmatiche sui percorsi d'inclusione per le persone con
disabilità e i loro familiari.
L'obiettivo del gruppo è costruire progetti e iniziative che
offrano opportunità e servizi in termini di lavoro, istruzione,
vita sociale e tempo libero.
Costruire quindi opportunità e garantire gli stessi diritti di
tutte e di tutti, perché di questo stiamo parlando, di persone che
chiedono stessi diritti e non di specie in via di estinzione da
salvaguardare, perché siamo persone, non siamo dei panda.
Un punto di partenza verso politiche inclusive che tengano
davvero conto delle esigenze delle persone.
Coordinamento tra le strutture, condivisione del lavoro e
ascolto delle associazioni sono elementi fondamentali per costruire
buone politiche in tutti i campi e in questo caso sul campo della
disabilità.
Presidente -
Non vedo altre richieste d'intervento.
Chiudiamo la discussione generale. Se non ci sono interventi in
fase di replica, mettiamo in votazione la risoluzione. Assessore
Barmasse per la replica, ne ha facoltà.
Barmasse (UV) -
A nome del Governo e mio personale,
esprimo soddisfazione per questa risoluzione, il mondo della
disabilità è un mondo estremamente complesso con delle implicazioni
sanitarie, sociali, lavorative in cui, a mio avviso, è essenziale
programmare e per programmare bisogna partire dalle esigenze e dai
fabbisogni dei disabili che sono espressi ovviamente dai disabili
stessi e dalle associazioni che li rappresentano; c'è necessità,
come dicevo, di programmare e di avere un piano di realizzazione
delle esigenze fondamentali e di avere una visione verso il futuro,
perché la disabilità è veramente un mondo complesso, difficile e
che merita grande attenzione da parte della politica.
Io mi auguro che nell'aver ricostituito questo tavolo ci sia
appunto la volontà da parte di tutti di non creare problemi o di
presentare problemi, ma soprattutto di dare delle soluzioni,
soluzioni che ovviamente devono essere condivise e più condivisione
c'è all'interno del Consiglio regionale e delle forze politiche e
più aumentano le possibilità di dare delle risposte.
Io conto molto sul lavoro di questo tavolo ed esprimo appunto la
mia soddisfazione per la presenza delle forze politiche e del
Consiglio regionale all'interno di questo gruppo, per cui da parte
del Governo io annuncio un voto favorevole.
Presidente -
Mettiamo in votazione la risoluzione. La
votazione è aperta. La votazione è chiusa.
Presenti, votanti e favorevoli: 33
La risoluzione è approvata all'unanimità.
E con questo si conclude il Consiglio regionale, per questa
adunanza. Buona serata.
---
L'adunanza termina alle ore18:36.
