Classificazione
TRASPORTI E VIABILITÀ
Impianti a fune



Oggetto del Consiglio n. 3371 del 7 marzo 2024 - Resoconto
OGGETTO N. 3371/XVI - Interrogazione: "Conclusioni finali del
sopralluogo in località Crest a Champoluc con i rappresentanti di
Monterosa Ski S.p.A.".
Bertin (Presidente) -
Riprendiamo i lavori. Invito i
Consiglieri a prendere posto molto rapidamente. Punto n. 14
all'ordine del giorno.
Risponde l'assessore Bertschy.
Bertschy (AV-VdA Unie) -
L'interrogazione chiede se e
quando il sopralluogo si sia tenuto e, in caso di risposta
positiva, quale sia stato l'oggetto del sopralluogo e quali ne
siano state le conclusioni finali. Il sopralluogo si è tenuto il 28
febbraio 2024, su richiesta di una serie di operatori economici
della zona, richiesto a me e all'assessore Grosjacques, insieme
alla Monterosa, in relazione a un importante investimento che la
società si appresta a fare per valorizzare la zona del Crest e
tutta la zona che riguarda il comprensorio, per dare un'offerta in
più.
Dalle interlocuzioni, probabilmente informali, che c'erano state
con gli operatori del luogo, era emersa una difficoltà per quello
che riguarda le modalità della viabilità fino ad ora utilizzate e
il sopralluogo è stato molto utile per incontrare sia gli operatori
che la società ed avere informazioni su questo importante
investimento che, tra l'altro, non avevamo ancora avuto modo di
conoscere e che abbiamo avuto modo di apprezzare in quella
mattinata.
Ci si è riuniti prima nei locali della società insieme agli
operatori, ci è stato presentato il progetto, un bellissimo
progetto che riguarda un parco giochi tematico, c'è stato modo di
confrontarsi sul progetto e poi siamo saliti a fare un sopralluogo
direttamente sul posto, fra l'altro era una giornata in cui aveva
appena nevicato ed era un ambiente magnifico.
Quali sono i problemi che erano da affrontare e che rimangono
poi da completare come lavoro tra le parti? Tutti condividono
l'importanza di questo progetto, un progetto che va ad arricchire
la località, dà un interesse importante di sviluppo agli operatori
economici e crea anche delle condizioni per allungare ancora la
stagione, che è uno degli obiettivi che l'assessore Grosjacques si
propone di raggiungere, quindi il tema della destagionalizzazione e
dell'offerta di servizi che rendano complementare l'attività dello
sci con altre iniziative.
Su questo c'è stato un generale consenso e il problema che
andava affrontato è che la realizzazione di questa viabilità non
permetterà più, in alcuni momenti, l'arrivo con i mezzi meccanici
esattamente davanti all'arrivo della telecabina.
Ci sarà da fare un leggero tratto a piedi, meno di 100 metri, e
questo era il motivo per il quale gli operatori avevano chiesto un
interesse anche da parte degli Assessori.
Si sono verificate due possibilità, su queste lavoreranno
operatori e società.
Direi che il sopralluogo si è concluso con la soddisfazione da
parte di tutti per il modo con il quale si è lavorato in quella
mattinata e per le cose che ci si è detti, ovviamente ognuno ha
problemi differenziati, come sempre quando si parla di operatori
economici, però siamo convinti che quello che quella mattina ci
siamo detti sia utile per raggiungere un risultato che sia un buon
punto di sintesi tra gli interessi di tutti quanti.
Si sperimenterà nel corso di quest'inverno il servizio
interrompendo l'attuale percorso per provare i percorsi studiati e
poi alla fine si prenderà una decisione che, ripeto, dovrà essere
la migliore decisione per tutti, perché l'investimento che viene
realizzato, come tutti gli investimenti, apporta un valore
aggiunto, qualche piccolo sacrificio viene richiesto, ma viene
richiesto nell'interesse della comunità, degli operatori economici
e nella crescita della località in generale.
Ci ha fatto molto piacere che fosse presente anche
l'Amministrazione comunale, che ha avuto un ruolo attivo, sia
nell'intermediazione con gli operatori economici, che con la
società e che, ovviamente, vede con grande soddisfazione quello che
si sta realizzando e immagina che si possano trovare le migliori
soluzioni nell'interesse degli operatori economici e delle
frazioni.
Presidente -
Consigliere Aggravi, per la replica.
Aggravi (RV) -
Prendiamo atto della risposta
dell'Assessore e, a questo punto, rimarremo anche in attesa di
capire un po' meglio quali sono i dettagli di quest'importante
investimento; mi riservo, ovviamente, su quest'aspetto, di fare
magari ulteriori approfondimenti, se ci sarà la possibilità di
poterli fare.
Quella è una zona che, dopo le isole Paracelso, è forse la più
interessata da contrasti, contese e quant'altro; sicuramente - come
giustamente lei ha detto - laddove insistono più di un'attività,
quindi al di là dell'impianto, anche attività private, mettere
tutti d'accordo è molto complicato.
Io quello che non capisco, collegato non soltanto a quell'area
ma un po' a tutta quella zona, è perché spesso e volentieri ci
siano questi contrasti e non si voglia trovare una soluzione.
Sappiamo benissimo che un po' tutti noi abbiamo delle particolarità
e delle problematiche, tutti noi abbiamo degli amici Fritz un po'
dappertutto, però quello che non riesco davvero a capire è perché
non si possa trovare una soluzione che vada bene a tutti, o almeno
alla gran parte di tutti.
Questa è un po' una particolarità, davvero, che forse sarebbe il
miglior investimento non solo di quella zona ma un po' da tutte le
parti.
Mi è piaciuto il generale consenso, che è un termine che mi sono
appuntato e riutilizzerò perché mi è molto piaciuto, quasi
anglosassone come finezza, Assessore. Temo che, in realtà, questo
generale consenso non so se sia un personaggio oppure
un'affermazione, quindi in generale diciamo che si presta bene.
Sulla viabilità sicuramente non è un'area di facile viabilità,
perché è una zona montana, è una zona che deve anche mantenere
delle caratteristiche, quindi anche il fatto che lei diceva in
conclusione che si faranno delle prove, se ho capito bene, nel
periodo comunque invernale, ben venga l'allungamento della
stagione, speriamo che l'investimento possa consentire anche
l'utilizzo di tutto l'anno di quest'investimento e di tutta l'area
e che possa essere un valore aggiunto per la località.
Io quindi mi riservo ovviamente ogni considerazione
sull'investimento quando avrò capito di che cosa si tratta, vedo
che anche voi avete però potuto saggiarne i contenuti durante il
sopralluogo, quindi vedremo di che cosa si tratterà.
Io ripeto e rinnovo una generale condivisione da parte di tutti
che si possa trovare finalmente pace, e se non pace, almeno
concordanza, perché sicuramente contemperare gli interessi di tutti
è un mestiere estremamente difficile e complesso, però diciamo che
ci sono persone che hanno una lunga esperienza, sia di gestione
aziendale, sia di amministrazione, quindi io mi auguro che
soprattutto facciano tesoro di come hanno gestito la cosa pubblica
in precedenza, dove forse c'era una volontà maggiore di trovare una
condivisione complessiva.
Dico questo perché poi a volte si generano dei contrasti che
portano a conflitti veri e propri che non portano bene a nessuno,
tantomeno ad una località che ha necessità di poter lavorare e
svilupparsi come tutte le altre nostre località che sono poi il
motore della Valle d'Aosta.
