Classificazione
EDILIZIA



Oggetto del Consiglio n. 3060 del 18 ottobre 2007 - Resoconto
OGGETTO N. 3060/XII - Inizio discussione del disegno di
legge: "Disposizioni di riordino in materia di edilizia
residenziale. Modificazioni alla legge regionale 8 ottobre 1973, n.
33".
Président
- La parole au Conseiller Secrétaire
Venturella, pour motion d'ordre.
Venturella (Arc-VA)
- Solo per informare i colleghi
Consiglieri che all'interno del disegno di legge n. 184 esiste una
norma da "Pollicino"...
Presidente
- ... stiamo parlando del disegno di legge n.
173...
Venturella (Arc-VA)
- ... appunto, esiste una norma
finanziaria che ha delle ripercussioni sul disegno di legge
successivo, perché porta in aumento... ossia direi prima di
discutere di questa norma finanziaria... sto leggendo la relazione
al disegno di legge n. 184, che è al punto n. 36. Poi facciamo come
vogliamo, ma una legge di riordino generale che non discute prima
delle variazioni di bilancio che la riguardano... anche perché è
punto a sé stante, che riguarda: "Primo provvedimento al bilancio
di previsione della Regione per l'anno finanziario 2007..." e, tra
l'altro, sposta all'interno del settore dell'edilizia abitativa dei
fondi. Vorrei discutere prima di questo provvedimento, anche per
rispettare l'ordine del giorno.
Presidente
- Capisco il suo ragionamento, non sono nella
condizione di dirle se è vera l'affermazione che lei ha fatto,
vorrei che vi fosse qualcuno da parte del Governo regionale,
Presidente o Assessore competente, che sia nella condizione di
rispondere. Non tocca a me fare valutazioni nel merito su una
proposta di questo genere. Sto cercando l'Assessore Marguerettaz,
se qualcuno ha la cortesia di dirmi dove è andato. Posso proporre
un'inversione dell'ordine del giorno, ossia trattare il punto n.
38.1? Collega Tibaldi, il punto n. 38 è quello sul quale il collega
Venturella ha fatto delle obiezioni circa il fatto di trattarlo
prima, dato che a monte c'è una variazione di bilancio che
interessa tale oggetto. Propongo, se il Consiglio è d'accordo, di
discutere un oggetto successivo e poi di tornarci nelle forme che
proponeva il collega Venturella.
La parola al Consigliere Segretario Venturella.
Venturella (Arc-VA)
- Credo che un po' di sano realismo
dovrebbe ogni tanto impregnare quest'aula, mi scusi, Signor
Presidente, ma su questo disegno di legge esistono 15 emendamenti,
che saranno tutti bocciati, e speriamo lo sia anche quello
dell'Assessore, ma è una discussione che ci prenderà minimo tutto
un pomeriggio, perché - Presidente Borre - le vogliamo tanto bene,
ma non speri che su tale disegno di legge non diamo battaglia.
Credo che anche il disegno di legge - punto n. 38.1 - sui maestri
di sci, non disperi la collega Viérin Adriana perché anche su
questo, insieme ai colleghi del gruppo "La Casa delle Libertà",
daremo battaglia.
In conclusione faccio solo notare, senza entrare nel merito, che
abbiamo licenziato 2 provvedimenti dell'Assessorato delle finanze -
punti n. 34 e n. 35 - senza Assessore alle finanze. Potremmo
togliere l'Assessorato delle finanze, far sì che "ad interim" se lo
prenda il nostro Presidentissimo e così risolviamo il problema
delle assenze. Chiedo a questo punto una sospensione del Consiglio
per una riunione dei Capigruppo e un aggiornamento dell'ordine del
giorno.
Presidente
- La parola al Presidente della Regione,
Caveri.
Caveri (UV)
- Mi scusi, l'Assessore Marguerettaz aveva
precisato che stamani per un problema personale non poteva esserci.
Credo che la presenza del Governo regionale sia una garanzia
assoluta dal punto di vista della possibilità di procedere con
regolarità nei lavori che ci sono oggi...
(interruzione del Vicepresidente Tibaldi, fuori
microfono)
... cosa vuole che le dica, senta, collega Tibaldi, se fossimo
in un posto normale, i membri del Governo dovrebbero arrivare
esclusivamente quando si trattano gli argomenti del Governo, perché
è così in tutti i Parlamenti del mondo. Noi invece come dei
soldatini siamo qui, io sono andato ad urinare, purtroppo mi rendo
conto che è un'esigenza disdicevole, farò come il dottore... come
si chiama quello di ieri sera del telefilm, che si è messo il
catetere, chiederò cortesemente al collega Fosson se più tardi
vorrà procedere nell'operazione...
Non penso vi siano dei problemi, ma chiedo agli uffici che vi
sia un rapporto causa-effetto fra la variazione di bilancio e
questa legge, perché immagino che, quando tale legge è stata
presentata, avesse una sua copertura finanziaria, altrimenti non
credo vi sia un rapporto del punto n. 36 con il provvedimento n.
173, perché sono arrivati in Consiglio per caso assieme, in più
depositati uno prima dell'altro. È probabile che vi siano delle
variazioni di bilancio che concernono l'edilizia, ma non ha
rapporti con questo perché sono stati presentati indipendentemente.
Nel momento in cui vengono presentati i disegni di legge, questi in
Giunta passano solo se hanno la copertura finanziaria, altrimenti
non passano, quindi non è che vi possa essere un collegamento.
Se il Presidente consente, l'Assessore Cerise può spiegare
meglio.
Presidente
- La parola al Consigliere Bortot sulla
mozione d'ordine.
Bortot (Arc-VA)
- Vi è una cosa sostanziale: dopo questo
provvedimento n. 184... ossia vi è una variazione di bilancio e poi
discutiamo di una legge che non tiene conto di una variazione di
bilancio, dove il settore dell'edilizia abitativa, in cui vengono
spostati 1,5 milioni di euro dai contributi in conto capitale per
gli interventi di edilizia abitativa convenzionata, 1,5 milioni di
euro, 3 miliardi di lire, per gli interventi di edilizia abitativa
convenzionata vengono spostati al Fondo di rotazione dei mutui per
la prima casa; allora dopo di cosa discutiamo? Lo so che non
c'entra niente ma, siccome presenteremo degli emendamenti per
reperire maggiori fondi e qui invece prima di approvare la legge
vengono tolti i fondi, poi approviamo la legge e ci giustificherete
che non vi sono i fondi per l'emergenza abitativa!
Presidente
- La parola all'Assessore al territorio,
ambiente e opere pubbliche, Cerise, sulla mozione d'ordine.
Cerise (UV)
- Per quanto riguarda i fondi che sono
previsti in questa variazione di bilancio, a parte che ve ne sono 2
se non vado errato, perché c'è anche un milione di euro per
l'emergenza abitativa, voglio dire che questi con la legge
assolutamente non c'entrano niente, perché qui riguarda l'esercizio
finanziario di quest'anno. Quel milione e mezzo destinato
all'edilizia convenzionata non ha avuto nessuna richiesta, di
conseguenza non capisco perché avremmo dovuto mandarli in economia.
Cosa si fa con questa legge? Si prende tale milione e mezzo per il
quale nessuno ha fatto domanda e si destina laddove ce n'è bisogno,
ossia a coprire il fabbisogno di domande per i mutui prima casa.
Riguarda l'esercizio di quest'anno e riguarda tutto il pregresso.
L'altro milione di euro viene messo proprio per quello che chiede
lei, ossia per venire incontro all'emergenza abitativa...
Bortot
(fuori microfono)
- ... vorrebbe dire fare
le case, non integrare gli affitti perché qualcuno ce l'ha troppo
alto...
Cerise (UV)
- ... qui bisogna che ci mettiamo d'accordo
perché, se non facessimo l'aiuto all'affitto, sa quanta gente
avremmo in emergenza abitativa! Non diciamo allora queste cose!
Quel milione di euro non è vero che ci consente... non lo
destiniamo al sostegno all'affitto, lei deve fare un po' di
chiarezza, non metta sempre tutto assieme che alla fine la gente
diventa confusa. Quel milione di euro viene destinato all'emergenza
abitativa e cosa vuol dire? Vuol dire che sono soldi che metteremo
a disposizione di Comuni e di quant'altro per trovare degli alloggi
in affitto da dare a gente che non ha la casa...
Bortot
(fuori microfono)
- ... perché non facciamo
le case in edilizia convenzionata...
Cerise (UV)
- ... ma cosa c'entra? Se non mi fanno le
domande, scusi!
Presidente
- Stiamo discutendo su una mozione d'ordine,
non nel merito del provvedimento.
Cerise (UV)
- ... ripeto: tutto questo riguarda l'attuale
normativa che, comunque sia, quand'anche fosse modificata dal nuovo
disegno di legge che stiamo discutendo, non va a pregiudicare
l'utilizzo di questi fondi, altrimenti andremmo a dire che tali
fondi convergeranno al limite in questo unico grande fondo, ma noi
da qui al 31 dicembre questi soldi li spendiamo, perché abbiamo in
previsione di avere qualche centinaio di domande per il mutuo prima
casa, così come abbiamo delle situazioni di emergenza abitativa
alla quale vogliamo dare risposta e la daremo con quei soldi
previsti dalla variazione al bilancio.
Presidente
- Collega Venturella, lei è già intervenuto 2
volte, ha avanzato una proposta e mi pare che siano stati forniti
elementi che fanno propendere per la possibilità di discutere
adesso del punto n. 173. Lei ha presentato la mozione d'ordine, è
intervenuto ancora, mi spiega cos'altro vuole dire? Mi pare chiara
la mozione d'ordine, uno a favore e uno contro, io faccio esprimere
il Consiglio.
La parola al Consigliere Salzone.
Salzone (SA)
- Parlo contro la proposta del Consigliere
Segretario Venturella. In questo caso devo dire che l'esposizione
dell'Assessore mi trova assolutamente d'accordo, perché questi
finanziamenti sono solo degli spostamenti, tranne il milione di
euro che viene assegnato, è già stato annunciato, non è tanto per
l'emergenza abitativa quanto per la manutenzione straordinaria...
che non c'entra niente con la legge che andremo a discutere dopo,
tanto che nella legge che discuteremo dopo non c'è niente.
Presidente
- La parola al Presidente della Regione,
Caveri.
Caveri (UV)
- Visto che è "scoppiata una tempesta in un
bicchiere d'acqua" e non capisco alla fine a cosa serva,
immaginiamo che serva a qualcosa... se il Consiglio non avesse
obiezioni, discutiamo la legge sui maestri di sci, poi tornerà
l'Assessore Marguerettaz e andremo avanti. L'unica cosa chiara è
che, se il richiamo alla mozione d'ordine era motivato da un
rapporto causa-effetto fra il provvedimento di variazione al
bilancio e la legge sulla casa, non c'era rapporto, quindi era
impostato in maniera speciosa. Se si può immaginare di procedere
con il punto n. 38, procediamo con il punto n. 38...
(interruzione della Consigliera Squarzino Secondina, fuori
microfono)
... ma come nessuno ha risposto! Collega Squarzino, telefoniamo
all'"Amplifon" perché ... come dicono i Napoletani: "scurdammoce ò
passato" e passiamo al punto n. 38.
Presidente
- La parola al Consigliere Segretario
Venturella, lei ha avanzato una proposta, mi dica cosa vuole
aggiungere.
Venturella (Arc-VA)
- Aggiungo che l'intervento
dell'Assessore Cerise poteva essere fatto benissimo affrontando il
punto n. 36, era questa la nostra richiesta. Non si può prima
affrontare il punto n. 36 anche in mancanza dell'Assessore
Marguerettaz, dato che riguarda l'Assessorato dei trasporti...
perché la richiesta era di conoscere se vi era un rapporto
causa-effetto, noi pensavamo di sì. Il punto n. 36 allora potremmo
affrontarlo ora, oppure lo affrontiamo "sine die"? Anche quello
dell'edilizia residenziale quindi ... se è il punto n. 38.1 va
bene, ma non potevamo farlo affrontando l'ordine del giorno
normalmente?
Presidente
- Ritengo che siamo assolutamente nelle
condizioni di discutere il punto n. 38 - non il punto n. 38.1 -,
che è il disegno di legge di riordino in materia di edilizia
residenziale. Per quel che mi riguarda, possiamo procedere con
l'esame di questo argomento.
La parole au rapporteur, le Conseiller Borre.
Borre (UV)
- Prima di iniziare, vorrei togliere qualunque
preoccupazione al collega Venturella: abbiamo sempre discusso con
tutto il tempo necessario tutte le leggi, anche se le facevamo a
mezzogiorno, alle 13,00 si finisce e si riprende tranquillamente,
quindi nessuno si è mai posto il problema di discutere in Consiglio
le leggi.
Il 16 maggio scorso, al termine dei lavori del Tavolo di
concertazione sulle politiche abitative, è stato sottoscritto un
documento unitario che ritengo possa costituire un preciso punto di
riferimento per la nostra discussione. Tavolo di concertazione
istituito ai sensi della legge 8 febbraio 2007, n. 9 per far sì che
le istituzioni centrali, regionali e locali individuassero le
risorse e gli strumenti finanziari e normativi necessari alle nuove
politiche abitative da avviare nel Paese e nelle singole Regioni.
Esso, infatti, permette di collocare il disegno di legge n. 173 nel
nuovo scenario istituzionale che si sta delineando e di poter
valutare in modo oggettivo i contenuti e le potenzialità che in
esso sono presenti.
"Il programma nazionale..."
- è scritto nel documento
approvato dalla Conferenza delle Regioni e delle Province autonome
-
"... dovrà, sostanzialmente, costituire una cornice di
riferimento per la programmazione regionale, indicando gli
indirizzi e gli obiettivi di carattere generale necessari per dare
risposte alle problematiche comunque presenti nel Paese. I
programmi regionali avranno il compito di individuare puntualmente
i bisogni specifici di ogni territorio e le tipologie di interventi
necessari per risolverli, valorizzando la progettualità degli enti
locali e degli operatori accreditati"
.
È proprio alla realtà regionale, nel suo contesto ambientale e
sociale, che si è guardato per affrontare in modo organico le
tematiche abitative e dare una risposta complessiva alle varie
esigenze ad esse legate. Per operare in questa direzione, si è
ritenuto prioritario definire un percorso che, all'interno di un
preciso quadro programmatico, partisse dall'individuazione dei
bisogni, differenziasse la tipologia degli interventi e ne
assicurasse la fattibilità attraverso la definizione delle
procedure e delle fonti finanziarie. Non un "libro di sogni",
dunque, quello che stiamo esaminando, ma uno strumento agile e
concreto, che guarda in modo realistico alle priorità da
affrontare, senza cancellare le norme che allo stato attuale sono
ancora funzionali o possono essere oggetto di specifiche
integrazioni o modifiche che si rendessero necessarie.
Il metodo nuovo di lavoro che impronta tutto il disegno di legge
lo si coglie già all'articolo 1, che evidenzia le finalità a cui
tendere. Il che fare non è costituito dal semplice elenco degli
obiettivi da perseguire e dei principi a cui fare riferimento, ma
da subito viene posta l'esigenza di una concertazione a tutto campo
con i Comuni ed i soggetti - pubblici e privati - che agiscono nel
settore dell'edilizia residenziale. Concertazione necessaria
affinché gli interventi messi in atto non siano tasselli isolati
fra loro, ma mirino a perseguire, unitariamente, obiettivi di
qualità e di vivibilità non solo dell'ambiente interno
all'abitazione, ma anche del contesto esterno in cui essa si
colloca e in questa visione si è ritenuto di assegnare un valore
primario al contenimento dei costi di costruzione ed
all'individuazione di soluzioni di architettura ecocompatibile e di
risparmio energetico.
Un altro elemento che conferma la validità delle scelte non solo
del presente disegno di legge, ma di tutto il lavoro fatto
dall'Amministrazione regionale dall'entrata in vigore del decreto
legislativo n. 112/1998 è costituito dai contenuti della sentenza
della Corte costituzionale n. 94, del 7 marzo 2007. Essa, infatti,
nel definire in termini puntuali le competenze dello Stato e delle
Regioni sulla materia dell'edilizia residenziale pubblica, ha
ribadito che a queste ultime spetta il governo del territorio e
quindi la programmazione degli interventi. L'articolo 2 si muove,
appunto, in questa prospettiva, agendo in 2 direzioni: riempie di
contenuti concreti il principio espresso dal pronunciamento della
Corte costituzionale; definisce le modalità e gli strumenti
attraverso i quali rendere operativa la pianificazione regionale. I
punti essenziali di tale percorso - le priorità di cui tener conto,
le categorie a cui prestare particolare attenzione, gli incentivi
per i Comuni che maggiormente concorrono al perseguimento delle
finalità previste, eccetera - sono evidenziati in modo dettagliato
nella relazione che accompagna il provvedimento.
Vi è, tuttavia, un elemento che mi preme sottolineare, poiché va
oltre la valorizzazione ed il coinvolgimento degli enti locali, che
il Documento sulle politiche abitative, citato in premessa, indica
come un passaggio nodale della programmazione regionale ed è il
ruolo, forte e pregnante che il disegno di legge affida al
Consiglio permanente degli enti locali. È, infatti, d'intesa con il
CELVA e sentita la Consulta sulla casa, che il piano triennale,
proposto dalla Giunta regionale, viene approvato dal Consiglio
regionale, ma un progetto di governo, per essere credibile, deve
avere alla base la certezza finanziaria.
L'istituzione del Fondo regionale per le politiche abitative,
previsto dall'articolo 5, costituisce il cuore di questo disegno di
legge. Mentre continua, insieme a tutte le altre Regioni, la
battaglia per rivendicare dallo Stato appositi trasferimenti
finanziari per dare nuovo vigore alle politiche per la casa, il
progetto di legge n. 173 si assume il compito di dare forma
organica ed estendere il campo d'azione degli impegni finanziari,
di cui, già oggi, Regione, Comuni e ARER si fanno carico.
L'articolo 6 precisa le diverse categorie d'intervento - sia di
tipo strutturale che economico - che possono essere oggetto di
finanziamento.
È facile vedere che accanto ai settori già da lungo tempo
operativi, quali l'edilizia residenziale sovvenzionata e
convenzionata, i mutui per la prima casa ed il sostegno alle
locazioni, sono stati previsti i nuovi capitoli di spesa che
permettono di ampliare il raggio di azione degli interventi e di
dare risposta concreta a problemi affrontati fino ad oggi più in
chiave ideologica che operativa. Il piano triennale e i relativi
programmi operativi triennali individuano, infatti, le risorse
finanziarie da destinare al recupero del patrimonio edilizio
esistente, al sostegno delle categorie sociali più deboli, alle
emergenze abitative, alla copertura della morosità, alle iniziative
tese a favorire il risparmio energetico e a sperimentare nuove
soluzioni costruttive ed organizzative degli spazi abitati.
Punto di partenza di ogni azione che il progetto di legge si
prefigge di mettere in essere è l'utilizzo prioritario del
patrimonio abitativo esistente e questo per una motivazione ben
precisa: l'esaurimento delle aree edificabili a cui si accompagna
un grande quantità di abitazioni inutilizzate dalla popolazione
residente - circa il 46% del patrimonio complessivo -, in parte
perché degradate, ma più spesso perché il proprietario preferisce
locarle in modo non continuativo o addirittura non metterle sul
mercato. Qui mi dispiace polemizzare con il collega Bortot, ma
questo è un punto che riteniamo molto importante: l'utilizzo
prioritario del patrimonio abitativo esistente, proprio per non
andare a costruire, Consigliere Bortot, proprio per la campagna che
state facendo adesso voi sull'agricoltura: se continuiamo a
costruire nuove case, portiamo via il terreno all'agricoltura,
quindi siamo per il recupero delle case esistenti, del patrimonio
esistente. Per contribuire a sbloccare questa situazione si agisce
sia sul versante pubblico, sia su quello privato. Da un lato, come
sta per altro avvenendo in altre realtà del Paese, si prevede di
attivare programmi di edilizia sovvenzionata non solo attraverso il
recupero o la nuova costruzione, ma anche mediante l'acquisizione;
dall'altro, si agisce sul fronte degli affitti prevedendo non solo
contributi a favore dei cittadini meno abbienti per attenuare il
loro disagio economico, ma incentivi per i proprietari disposti a
mettere sul mercato i loro alloggi.
Con lo stesso realismo viene affrontato il problema delle
emergenze abitative. Nel settore, preso in esame dall'articolo 15,
sono state introdotte importanti modifiche a livello di contenuti,
di trasferimento di competenze, di definizione delle risorse a cui
accedere, di procedure da seguire. Infatti se, da un lato, si è
voluto giustamente ribadire il carattere eccezionale ed
imprevedibile delle situazioni delle emergenze alle quali non sia
possibile dare risposta attraverso gli strumenti ordinari;
dall'altro, si è ritenuto necessario distinguere la diversità della
causa che ne determina l'insorgenza. Il disagio derivato da
situazioni di natura sociale e/o sanitaria è stato così separato da
quello indotto da rilasci forzosi dell'abitazione che coinvolgono
nuclei familiari socialmente deboli, prevedendo per ciascuna
categoria percorsi d'intervento diversificati. Nel primo caso,
infatti, si è precisato che le iniziative messe in atto devono
essere coordinate con gli altri settori di competenza,
individuando, come precisato dal comma 3 dell'articolo in
questione: le forme e le modalità di presentazione dei progetti di
recupero che si intendono mettere in atto e le modalità di
controllo degli stessi; le modalità di pagamento, di presentazione
degli oneri contrattuali, dei canoni di locazione e delle spese per
i servizi accessori. Un passo di enorme importanza per
regolamentare una situazione diventata sempre più insostenibile a
livello sociale ed economico. Basta pensare alla tensione
accumulata nel Quartiere Cogne di Aosta o la morosità accumulata
dall'ARER, o dai Comuni, che si sono dovuti far carico degli
interventi. Una seconda scelta è stata quella di responsabilizzare
i Comuni interessati, prevedendo nuove possibilità operative e
appositi finanziamenti per fare fronte alle situazioni emerse nei
vari ambiti territoriali. Fino ad oggi, infatti, le soluzioni
abitative venivano trovate unicamente attraverso l'utilizzo di
alloggi di edilizia sociale che si rendevano liberi, con la
conseguenza di accollare solo ai Comuni proprietari di alloggi di
ERP ed all'ARER la soluzione del problema. D'ora in poi saranno i
Sindaci di ogni Comune a dover intervenire e, se non avranno
alloggi di ERP da utilizzare, potranno ricorrere al mercato
privato, stipulando, direttamente o attraverso l'ARER, un apposito
contratto di locazione. L'alloggio reperito attraverso questa nuova
possibilità operativa sarà poi subaffittato al soggetto che si
trova in stato di emergenza e il Fondo regionale per le politiche
abitative concorrerà alla copertura della spesa sostenuta dai
Comuni.
Gli articoli 16, 17 e 18 regolamentano, rispettivamente, la
mobilità straordinaria, la qualità del processo edilizio e i costi
massimi di costruzione.
L'ultima parte del provvedimento riguarda le modificazioni
introdotte alla legge regionale 8 ottobre 1973, n. 33. Le modifiche
introdotte, come è scritto nella relazione che accompagna il
disegno di legge ed a cui rimando per una specifica e dettagliata
analisi, hanno lo scopo di attualizzare tale intervento finanziario
alle esigenze emerse nel corso del tempo, semplificando
contestualmente casistiche e modalità di accesso.
Va, infine, precisato che il nuovo testo predisposto dalla III
Commissione consiliare permanente ha introdotto alcune integrazioni
al documento presentato dalla Giunta regionale nel maggio scorso.
Gli emendamenti approvati interessano gli articoli 1, 5, 19 e 21.
In particolare, per quanto concerne l'articolo 1, la III
Commissione ha deliberato di aggiungere: al comma 1, il punto i),
finalizzato ad attivare iniziative con i Comuni proprietari di
alloggi ERP per giungere ad intese finalizzate alla riduzione
dell'imposta comunale sugli immobili (ICI) relativamente al
patrimonio dell'ARER; al comma 4, il punto g), per far sì che fra i
soggetti che concorrono al perseguimento delle finalità delle legge
siano presenti anche l'Unione piccoli proprietari (UPPI) e gli
altri sindacati di categoria. Si tratta, nel primo caso, di
un'esigenza peraltro avanzata in forma ancora più radicale nel
documento del Tavolo di concertazione sulle politiche abitative. Si
è ritenuto opportuno inserirlo fra gli obiettivi. L'emendamento
approvato dalla Commissione contiene, tuttavia, un'imprecisione
formale che va modificata, quindi ho presentato un emendamento: le
iniziative per la riduzione o meglio ancora per l'eliminazione
dell'ICI non vanno intraprese con i Comuni proprietari di alloggi
ERP, ma con i Comuni sul cui territorio sono ubicati alloggi di
edilizia residenziale pubblica.
La modifica introdotta all'articolo 5, che interessa il punto e)
del comma 2, ha inteso escludere l'ARER dai soggetti che, mediante
il versamento del 5% dei canoni riscossi, contribuiscono ad
alimentare il Fondo regionale per le politiche abitative. La
Commissione ha ritenuto, infatti, che gli enti proprietari
interessati fossero unicamente gli enti locali, mentre l'ARER è lo
strumento attuativo della politica della casa.
Questi emendamenti sono stati presentati in Commissione dal
collega Salzone e dibattuti, quindi hanno trovato una soluzione
nella legge.
L'emendamento che interessa l'articolo 21 è una richiesta del
CPEL: ai punti a) e b) del comma 4, al posto di
"piano
regolatore generale"
viene usata la dizione
"strumenti
urbanistici vigenti"
.
Voglio terminare la mia relazione citando il punto di partenza
contenuto nel documento approvato dalla Conferenza delle Regioni e
delle Province autonome per presentarsi al Tavolo di concertazione
con il Governo con una posizione chiara ed unitaria:
"il
problema della casa è tornato ad essere in questi ultimi anni
un'emergenza nazionale che non può essere risolta soltanto con
risposte parziali e insufficienti, senza una prospettiva futura di
lungo respiro"
. Infatti il documento richiede in particolare
l'intervento da parte di Enti locali, Regioni ad orientare le
risorse che si rendessero disponibili alla realizzazione
d'interventi caratterizzati da rapidità fattiva privilegiando
prioritariamente, ove possibile, quelli finalizzati al recupero del
patrimonio edilizio già esistente e non occupato.
La Giunta regionale con il protocollo d'intesa Regione, Comune
di Aosta e ARER per la realizzazione di interventi di manutenzione
al patrimonio comunale di ERP del 20 luglio 2007 ha già avviato il
percorso sollecitato dal documento sopra richiamato. Con questo
protocollo la Regione si impegna a finanziare la manutenzione
ordinaria per 350mila euro al Comune di Aosta, 650mila euro
all'ARER per la manutenzione straordinaria del patrimonio ERP del
Comune di Aosta. Con il decreto legge n. 159, "Interventi urgenti
in materia economico-finanziaria per lo sviluppo e l'equità
sociale", il Governo stanzia 550 milioni di euro per il 2007, nel
programma straordinario di ERP: è una prima risposta alla
rivendicazione delle Regioni allo Stato di appositi trasferimenti
finanziari per il rilancio della politica della casa.
Per concludere, informo che c'è un altro emendamento che ha
presentato l'Assessore, frutto di un dibattito in Commissione
sollevato dal collega Stacchetti e anche quello trova risposta.
Quello che mi dispiace, non riesco a capire, quindi non capisco
neanche tanto la funzione della Commissione, è il fatto che si
arrivi in Consiglio con 10-12 emendamenti che magari avrebbero
potuto trovare dopo un confronto anche una risposta, perché tutte
le volte che ci siamo confrontati in Commissione è sempre nato
qualcosa di positivo. Il collega Venturella, che stimo, in
Commissione ha presentato un'unica richiesta: continuare a rinviare
il disegno di legge perché si voleva un testo unico di legge. Non
ha presentato gli altri emendamenti che oggi mi sono trovato qui,
su cui avremmo potuto confrontarci e trovare delle soluzioni, per
questo sono dispiaciuto.
Président
- Je peux déclarer ouverte la discussion
générale.
La parole au Conseiller Salzone.
Salzone (SA)
- Per la legge di uno a favore e uno contro,
ho deciso di prendere la parola adesso.
Ringrazio intanto l'opposizione che in questa discussione
mantiene il numero legale, perché mi pare che sia un tema non così
amato, anche perché non c'è un grande interesse, però cominciamo
con il dire 2 cose. Voglio subito ringraziare la III Commissione,
che non tanto per la velocità che il Presidente ha voluto mettere
nell'ambito della discussione stessa, ma per la discussione che c'è
stata, per le audizioni che abbiamo avuto, perché nelle audizioni
tutti gli operatori del settore hanno dichiarato le criticità
esistenti, riconoscendo le cose buone esistenti nella nostra
Regione. Lo ringrazio anche perché nell'ambito collaborativo c'è
stata la volontà di accettare alcuni emendamenti, come il
Consigliere Borre annunciava prima, tanto che i nostri 3
emendamenti - di cui 2 di sostanziale importanza - riguardano il
fatto di attivarsi con i Comuni proprietari degli alloggi ERP per
giungere ad un'intesa finalizzata alla riduzione dell'imposta degli
immobili ICI relativamente al patrimonio ERP: questa è una
battaglia che stiamo facendo da diversi anni, non si poteva mettere
in legge perché ci devono essere degli accordi con i Comuni, ma il
manifestare tale intenzione è stato un atto lodevole. Nel secondo
emendamento si chiede di inserire nella legge la presenza
dell'Unione dei proprietari, che ritengo abbiano dato un contributo
importante nelle audizioni: importante perché, quando ci sono delle
audizioni di organizzazioni che si propongono anche alla
collaborazione dei regolamenti, questo diventa un segno di
collaborazione che deve farci pensare che coinvolgere le
organizzazioni interessate a volte ci può servire. L'ultimo è
quello che mi sta più a cuore: riguarda il comma 2 dell'articolo 5,
che ha inteso escludere l'ARER dai soggetti che mediamente versano
il 5% dei canoni riscossi. Lo dico perché, per l'esperienza più che
ventennale che ho avuto, so quanto l'ARER arranchi per far quadrare
i conti di bilancio e per dare una risposta positiva al proprio
funzionamento.
Venendo alla questione, devo confessare che, prima di mettermi a
lavorare su questo mio intervento, ho dovuto decidere come
affrontarlo. Potevo scegliere di presentare un progetto diverso sul
sistema abitativo, non in alternativa, ma complementare, ma per
questo abbiamo capito che non c'erano le condizioni. Abbiamo allora
optato per una disamina di ampio respiro, speriamo costruttiva, del
disegno di legge in oggetto, portando alla luce anche le numerose
criticità del nostro "sistema casa" e cercheremo di farlo in modo
aulico e garbato. Come ho avuto modo di dire al Presidente Caveri,
e coerentemente con il mio atteggiamento in Commissione, non voterò
questa legge e ne spiegherò i motivi, ma allo stesso tempo ho
chiesto al gruppo di votarla e di adeguarsi con serietà alle
esigenze che una compagine di maggioranza deve avere nel rispetto
degli accordi e delle alleanze. Con un ragionamento articolato
cercherò di spiegare le motivazioni per le quali a mio avviso
abbiamo perso una grande occasione, perché, invece di elaborare un
testo che rappresenta solo delle volontà, avremmo potuto riempirlo
di contenuti, avremmo potuto dimostrare che l'attenzione della
politica verso chi vive in difficoltà è reale e non le solite
chiacchiere. Se sfogliamo i quotidiani di questi giorni o
accendiamo il televisore, seguendo programmi come "Porta a Porta",
ieri sera ce n'è stato uno molto importante, o come "Matrix",
scopriamo che i titoli che ronzano sulla stampa sono ricorrenti. Il
problema è che vi sono 3,6 milioni di famiglie italiane che
vogliono una casa, che il canone può pesare più dell'80% del
reddito, la stampa lo riportava in questi giorni, lo stesso
discorso lo facevamo ieri... a "Porta a Porta" è stato tutto
improntato su, "Casa, il caro mutui, boom dei pignoramenti": anche
questo riportava "La Stampa" qualche giorno fa. Ancora: "Caro
mutui, l'Italia è in ginocchio" ("La Repubblica") -; "In povertà il
13% degli Italiani" ("Il Sole 24Ore" di qualche giorno fa); "Le
famiglie povere sono più di 7,5 milioni" ("La Repubblica" proprio
ieri) e noi in Valle d'Aosta scopriamo per la prima volta forse che
la forbice fra chi è più ricco e chi è più povero si sta allargando
sempre più. Secondo alcuni indicatori, siamo diventati la Regione
più povera del centro nord. So che sono dati che non piacciono, ma
su questi dovremo discutere; sono dati dell'ISTAT, potremo
approfondirli, ma restano dati fortemente impegnativi per quanto ci
riguarda. Oggi non possiamo più permetterci di ridurre il problema
casa solo a chi una casa la cerca - e sono tanti -, oggi dobbiamo
pensare che chi ha una casa in molti casi non riesce a pagare
l'affitto. È emblematica l'intervista su "La Stampa" di domenica,
dove un capofamiglia dimostrava come in 5 anni la rata mensile del
mutuo è salita da 535 euro a 954 euro per effetto dei tassi
variabili.
Quando ho preso visione di questa proposta di legge, mi sono
subito posto alcuni quesiti, cercando di essere il più obiettivo
possibile. Risponde alle reali esigenze della nostra Comunità? Dà
le risposte giuste alle nostre aspettative e a quelle dei
cittadini? Si concretizzano finanziariamente gli obiettivi da
raggiungere? Si tiene conto dei dati forniti non solo dall'ISTAT
sull'aumento della povertà? Si prevedono interventi per coloro che
non riescono più a pagare il mutuo? Cosa dà di innovativo ai
giovani soprattutto che si vogliono sposare e che cercano casa? Mi
sono chiesto quali studi sono stati fatti, quali dati abbiamo, su
che numeri abbiamo ragionato. L'Osservatorio ha presentato
documenti che non conosciamo? A queste domande non sono riuscito a
dare una risposta. L'emergenza casa in Italia investe più di 10
milioni di persone, non parlo di famiglie perché, tornando al
ragionamento di prima, i figli adulti oggi tendono a rimanere in
famiglia; io non li definirei "bamboccioni", come li ha definiti il
Ministro Padoa Schioppa, ma su questo si può discutere per carità!
Perché rimangono in famiglia? Perché intanto non hanno la
possibilità di trovarsi un alloggio, pensate solo agli studenti
maggiorenni, anche per loro non c'è la possibilità. Queste cose le
denunciano sia i sindacati degli inquilini, sia le associazioni
immobiliari, che hanno presentato studi dettagliati che evidenziano
come ormai la pressione sui redditi delle famiglie in affitto non
sia più sopportabile, con la conseguenza di una progressiva
esclusione dei redditi bassi dal mercato e il conseguentemente
aumento degli sfratti per morosità, che in realtà sono sfratti per
povertà. Da studi ormai consolidati una famiglia si trova in
condizioni di disagio quando spende più del 30% del reddito
disponibile per l'abitazione e più di 1/3 si trova in condizioni
precarie e non riesce a pagare il canone. La percentuale scende a
circa il 10% per le famiglie che hanno acquistato l'alloggio e sono
in difficoltà con le rate del mutuo e cominciano ad essere troppi
anche in Valle d'Aosta. Servono circa 6-700 euro al mese per
affittare una casa di 80 metri quadri ad Aosta e mi tengo verso il
basso, ma bisogna aggiungere le spese di condominio, le rate per il
riscaldamento, spese che non sono paragonabili a quelle del resto
del Paese. Al di là dei dati incrociati con le altre Regioni, pare
ovvio che l'incidenza dell'affitto sul reddito per una famiglia
media è diventato in alcuni casi insopportabile. È pur vero che i
contributi sull'affitto nella nostra Regione sono forse maggiori
rispetto ad altre realtà, ma bisogna tener conto dell'incidenza dei
costi di riscaldamento, ma anche dei numerosi contratti in
evasione, la metà dei contratti di locazione sono irregolari e non
consentono ai richiedenti il contributo di attestare l'esatto
importo del canone, con il risultato di avere un contributo non
rispondente all'effettiva congruità.
Finora abbiamo fatto l'esempio delle famiglie che fino a qualche
anno fa avevano un tenore di vita considerato accettabile, un
reddito da lavoro dipendente che non aveva ancora subito l'aumento
incontrollato dei prezzi al consumo, che con l'avvento dell'euro ha
raggiunto livelli di soglia di difficoltà. Per questi motivi negli
ultimi anni sono sempre più le famiglie che hanno raggiunto livello
di povertà. Ricordo tale argomento, perché mi pare che da questo
qualcuno voglia sfuggire, invece dobbiamo renderci conto che questa
è la realtà del Paese. Sono quasi 3 milioni le famiglie povere,
rappresentano circa 8 milioni di individui residenti nel nostro
Paese, ma saranno anche di più, vedrete i dati dell'anno prossimo.
I dati, è vero, li fornisce l'ISTAT in un'indagine sulla povertà
relativa, ma altri 2 milioni di persone sono molto prossime alla
soglia di povertà. Come sapete, la soglia di povertà si fissa a
970,34 euro per 2 persone, un valore che aumenta in base
all'ampiezza del nucleo familiare. Per una persona la soglia di
povertà si attesta a 582,20 euro, per una famiglia di 4 persone il
livello di povertà è 1.581,65 euro. Le famiglie che hanno una spesa
media, pari o inferiore a tale soglia quindi vengono classificate
povere, ma si badi bene che questi sono dati "standard" nazionali,
che devono essere valutati nella maniera corretta, perché i 1.000
euro di una famiglia del sud o del centro Italia valgono più dei
1.000 euro guadagnati in Valle d'Aosta. Basta pensare che da noi il
trasporto, il vestiario, il riscaldamento incidono molto di più che
in altre zone.
Un altro aspetto da non sottovalutare è la difficoltà che
incontriamo nel reperire i dati relativi alle famiglie in
difficoltà economiche. Sovente vengono nascosti da quella che io
chiamo "dignità montanara", atteggiamento che contraddistingue la
nostra Comunità. Molte persone hanno una dignità particolare, non
vogliono dichiarare la loro povertà, che nascondono.
Arriviamo ad uno dei punti cruciali. Oggi comunque, valutando i
dati forniti dall'ISTAT, pur discutibili come dicevo prima - mi
ricollego al dibattito di ieri fra la collega Squarzino e
l'Assessore Fosson -, la situazione peggiore del centro nord è
nella nostra Regione, che ha più povertà di quelle del centro nord.
Basti pensare che il livello di indigenza del 2006 a Trento è del
5,3%, a Bolzano del 7,1%, in Toscana è il 6,8%, ma in Emilia
Romagna è del 3,9%, mentre in Valle d'Aosta raggiungiamo l'8,5% con
il PIL che, rispetto al resto dell'Italia del nord, cala dello
0,9%. Trascurerò i dati "Zancan" di cui ha già parlato la collega
Squarzino. Se questi dati hanno un senso - dico "un senso"
nonostante le numerose iniziative a sostegno dei più deboli e
nonostante si possa affermare che siamo all'avanguardia in materia
di politiche sociali, abbiamo un osservatorio che funziona, lo
stesso Assessore Fosson con onestà intellettuale ha ammesso ieri
che la povertà in Valle d'Aosta non è diminuita -, ci devono far
capire quanto la casa pubblica ha rappresentato e rappresenta
ancora un ammortizzatore sociale importante. È questo il messaggio
che vogliamo far capire, perché quando lei dice, collega Borre -
con questo le rispondo a una delle cose che ha detto alla fine
dell'intervento - che non ci sono più terreni per fabbricare case
nuove, io l'ho sempre rispettato tale concetto e ho sempre puntato
sulle ristrutturazioni, ma vada a vedere quanti cantieri privati ci
sono ad Aosta oggi! Ve ne sono 10 o 11 solo ad Aosta per 600
alloggi e sono alloggi che vengono venduti in speculazione, io sono
uno di quelli che ne ha acquistato uno. Non sono alloggi che daremo
alle persone che hanno bisogno: questo è il problema! Vendiamo
frottole perché, se fosse vero tale concetto, non avremmo concesso
di costruire in tale maniera!
Siamo sempre più convinti che esistono e continuano ad aumentare
troppe fasce di cittadini con problemi che si moltiplicano e si
aggravano e chi è attento capisce che nel 2007 saranno dati ancora
più allarmanti. Basta pensare ai cassaintegrati, ai licenziamenti
nelle imprese della bassa Valle, ma aggiungo anche che i prezzi al
consumo dei beni primari come pane, pasta, frutta, uova, ortaggi,
carne sono aumentati mediamente dal 3 al 7%. Ci sono purtroppo
molti casi nella realtà quotidiana in cui questi problemi assumono
connotati diversi, quando la casa più che un desiderio diventa
un'angosciante speranza, come le numerose famiglie che sono in
graduatoria da tanti anni e non hanno ancora nessuna certezza o
quando la precarietà del lavoro crea ansia e insicurezza o quando
si deve convivere con una disabilità. Queste dovrebbero essere le
preoccupazioni primarie di noi amministratori pubblici, perché
evidenziano problematiche più complesse e diverse, perché, come
abbiamo più volte detto, riguardano il serio, diffuso e spesso
nascosto disagio sociale, perché attengono ad aspetti che non
dovremmo trascurare nel vero senso del termine e che dovrebbero
guidare le nostre scelte politiche con leggi serie e lungimiranti,
perché, quando non si dimostra a favore dei cittadini e della loro
necessità, la politica allora segue percorsi sbagliati. Quando
siamo sulla difensiva, rischiamo di nascondere la realtà e
sbagliamo: ecco perché, a proposito del disegno di legge in
questione, chiedevamo anche in Commissione più tempo ed un impegno
diverso, ma cercavamo anche le espressioni di una volontà politica
diversa, con modifiche che sensibilizzassero ad una maggiore
attenzione verso queste problematiche. Abbiamo sempre pensato che
di fronte a un bisogno specie di natura sociale come la casa... se
gli strumenti esistenti siano concreti e soddisfino
sufficientemente quanto la gente ci richiede... ci siamo chiesti se
chi detiene il potere di proporre nuove proposte al bisogno sia in
grado di capire i reali bisogni che la gente ci esprime.
Tornando alla legge, ci siamo chiesti con quali studi si siano
concertate certe proposte anche puntuali, ma così astratte e vuote
di contenuti; quali e quanti sono gli operatori del settore
coinvolti nella stesura del disegno n. 173? C'era un gruppo di
lavoro? Lo abbiamo letto dai giornali. Quanto tempo ha lavorato a
questo progetto? Sono stati coinvolti degli esperti? Si sono fatti
dei confronti con altre esperienze? Noi non sappiamo nulla, perché
noi non c'eravamo e non ci si venga a dire che in Commissione
avremmo potuto modificare quello che volevamo, perché sapete
benissimo - se vogliamo essere seri - che il disegno di legge era
"blindato". A proposito di serietà e correttezza, basta ricordare
come sia stata una presa in giro la delega sull'emergenza abitativa
assegnatami a fine 2006, quasi in contemporanea con la
presentazione del disegno di legge di riordino dell'edilizia
residenziale pubblica, di cui né io, né i miei colleghi sapevamo
nulla di concreto. Sia ben chiaro a tal proposito che non si vuole
assolutamente asserire l'indispensabilità della mia presenza a quel
tavolo di lavoro, anche se riteniamo, proprio per l'esperienza
acquisita nel passato, che un contributo maggiore avremmo potuto
darlo, avremmo cercato di convincervi che questo testo è monco,
che, secondo noi, non avete fatto bene i conti con i dati reali
sulla crescita delle povertà e che uno sforzo maggiore in questa
direzione allevierebbe le sofferenze di molte famiglie e la legge
avrebbe potuto individuare diverse opportunità.
Voglio ricordare, collega Borre, che quasi tutte le leggi
regionali del settore - mi riferisco alle leggi di edilizia
sovvenzionata - sono state proposte da me e dai miei collaboratori
di allora: mi riferisco in particolare alla legge n. 15/1987, la
prima vera riforma della nostra Regione sui canoni di locazione e
sulla gestione dell'ERP. Allora proposi, da Presidente delle case
popolari, una Commissione che fu coordinata su mia richiesta dal
dott. Barbagallo e dai migliori operatori del settore, che elaborò
una legge che rimane ancora oggi l'impianto con cui si governa
tutto il settore dell'edilizia pubblica sovvenzionata. Con lo
stesso criterio nel 1995 scrivemmo la legge n. 39, che andava a
modificare la legge n. 15 adeguandola alle esigenze dell'epoca;
sempre nel 1995 scrivemmo la legge n. 49 sulle vendite. Nel 1998
collaborammo alla stesura della legge n. 36 sul fondo regionale.
Nel 1999 scrissi con i miei collaboratori la legge n. 30,
"Istituzione dell'Azienda regionale per l'edilizia residenziale -
Agence régionale pour le logement", frutto in questo caso
dell'esperienza acquisita in "Federcasa", dove per 10 anni ho avuto
l'onore di presiedere la Commissione legale, considerata la più
importante del settore a livello nazionale. Oggi ci troviamo in
imbarazzo a dover discutere di una proposta di legge che manifesta
esclusivamente una serie di buone intenzioni, dando alcuni
indirizzi condivisibili senza dire come e quando si potranno
concretizzare. L'impianto rimane vuoto di contenuti, non c'è
nessuna garanzia di completarla con appositi regolamenti. Vi è poi
l'aspetto più tecnico: diversi articoli non sono chiari, altri
ribadiscono concetti e situazioni già normate, pertanto risultano
inutili, come hanno sottolineato altre organizzazioni audite.
Vengono messi insieme vari tipi di intervento: la sovvenzionata,
l'agevolata, la convenzionata, che oggi hanno limiti di accesso
diversi per quanto riguarda i reddito e andrebbe fatto uno studio
diverso.
Le dichiarazioni di intenti sono generiche e non trovano
definizione nel testo, come dicevamo. Mi viene in mente una
telefonata che ho ricevuto ieri sera. Una Signora che non conosco
assolutamente mi dice di essere sfrattata - probabilmente per
morosità - e di essere sola con un bambino di 5 anni. Si è rivolta
all'Assessore del Comune di Aosta, che le ha detto: "lei è
residente a Quart, si deve rivolgere al suo Sindaco". Come sapete,
a Quart non ci sono alloggi di edilizia economica popolare, nelle
indicazioni di questa legge sembra che tutto si possa risolvere. Mi
immagino il Sindaco Rosset che da domani acquisterà un alloggio a
Quart e sistemerà la Signora prendendo i soldi dal fondo sociale.
Io dico che questa è una "bufala", Presidente, vedrà che non
funzionerà! Quando si parla di pianificazione regionale, non si
tracciano né i criteri, né le linee guida per definire le priorità
di tali obiettivi. Si parla giustamente di un sistema di incentivi
per i Comuni maggiormente impegnati nel settore, ma non si
specifica né l'entità degli incentivi, né con quali criteri si
erogano, né come si individuano i Comuni virtuosi e non si fa mai
cenno al famoso egoismo perpetrato da anni dai Comuni vicino ad
Aosta e "stendo un velo pietoso", perché sono stufo di parlare
sempre delle stesse cose! Voglio proprio vederlo, collega Borre, il
coinvolgimento del Celva con questa legge!
Il più curioso però è l'articolo che riguarda i finanziamenti
del piano triennale e l'istituzione del fondo regionale: qui si
dice che, se arrivano finanziamenti dallo Stato, li mettiamo nel
fondo, se arrivano finanziamenti europei, si mettono nel fondo. La
Regione però non mette niente, si vedrà in finanziaria, a
discrezione, perché si usa molto nel verbale tale parola. Vorrei
fare un esempio a proposito di questo: ho visto delle ANSA
trionfalistiche sul fatto che era stato dato un incarico all'ARER,
molto ben fatto, dove ha reperito 100 alloggi su tutto il
territorio, adesso non ho sottomano il numero dei Comuni, erano
tanti, non ce n'erano di quelli vicino ad Aosta, Consigliere Borre,
come mai? Uno studio però ben fatto, ancora una volta l'ARER ha
svolto bene il suo lavoro. Leggo l'ANSA:
"finalmente risolto il
problema abitativo, l'emergenza, 99 alloggi per la precisione per
16 milioni di euro"
. Io questi 16 milioni di euro, li avessi
trovati in legge, mi sarei seduto e forse non avrei fatto questo
tipo di intervento perché sarebbe stato serio, annunciata una cosa,
rispondente, poteva andare bene... Non è che l'Assessore dice che i
soldi non li metterà, certo, lui dice che li metterà, ha dimostrato
anche che 1 milione di euro li ha messi, per ristrutturare gli
alloggi per l'emergenza, ossia qui stiamo parlando di un mondo che
rappresenta il 15% della nostra popolazione, abbiamo messo 1
milione di euro! Meglio che niente insomma... Dicevo però i Comuni
invece sì: per fare cassa, versano il 5% dei canoni riscossi per
una quota annua di partecipazione. Di nuovo non c'è praticamente
nulla, anche se le quote agli enti locali sono 250mila euro per il
2008-2009, una cifra irrisoria insomma. Sempre nella pianificazione
regionale si definisce un piano triennale che però dovrà essere
approvato il 30 settembre; anche qui non voglio fare polemiche, ma
si potrebbe fare prima. Il 30 settembre chi lo farà? Non sappiamo
neanche se ci siamo noi... anzi probabilmente non ci saremo.
Come dicevamo, è un testo di legge tutto proteso a promuovere ed
incentivare, piuttosto che a regolamentare e a sostenere
finanziariamente la politica abitativa, non c'è né un regolamento,
né un nuovo finanziamento. Abbiamo cercato di vedere se almeno si
fossero razionalizzate le azioni di intervento nel settore, come
per gli enti operatori: Regione, Comuni, ARER. Fra le poche novità
c'è che gli interventi di recupero - le nuove costruzioni già lo
facevano - sono attuati dall'ARER. Noi pensiamo però che sono
maturi i tempi per mettere un po' di ordine nel settore, non è più
tempo di mantenere una politica abitativa così frastagliata,
burocratizzata e in confusione, ci vuole razionalità e buon senso.
Non è più pensabile che un servizio regionale si occupi di
contributi per l'affitto e di una parte dell'emergenza abitativa,
che un servizio della sanità regionale sostenga finanziariamente
sfrattati ospitati in albergo, ossia uno fa una cosa e uno fa
l'altra, che un Assessorato del Comune di Aosta si occupi di
patrimonio abitativo e un altro si occupi di ERP e di emergenza
abitativa, che l'APS poi amministri il Quartiere Cogne, ma possa
intervenire solo per la piccola manutenzione, mentre per le cose
più grosse c'è un altro Assessorato. Non è per invadere le
competenze del Comune di Aosta, ma qui si parla di
razionalizzazione delle scelte che interessano tutti. Vi è poi
l'ARER, che per il proprio patrimonio fa quasi tutte queste cose
insieme, anche se crediamo che abbia perso quella fisionomia di
ente imprenditoriale e non certo per colpa sua, ma anche perché i
tempi cambiano. Cosa vogliamo dire? Che se questo testo vuole
essere di riordino della materia, allora ad esempio i tempi sono
maturi, dopo anni di consolidata esperienza e riconosciute capacità
di gestione, per trasformare l'ARER in un'agenzia che assuma
carattere di struttura di supporto e di assistenza
tecnico-amministrativa a livello intercomunitario, Regione e
Comuni, a cui sia demandata sì la realizzazione degli interventi,
ma anche la gestione dell'intero patrimonio per conto dei Comuni.
Certo questa scelta, per essere praticata, ha bisogno di un
coordinamento dei diversi progetti, in modo da evitare una
frammentazione organizzativa che non favorirebbe l'attuazione di
una vera politica pubblica delle abitazioni. La divisione della
gestione del patrimonio pubblico abitativo vede l'ARER da una parte
e l'APS dall'altra, è un esempio negativo di una programmazione
politica che non tiene conto delle reali esigenze della gente, ma
soprattutto crea sovente disparità di trattamento evidenti, ma
questo lo avevo già detto. L'importanza che l'ARER ha assunto in
ambito locale come interlocutore sulla questione casa va infatti
ben al di là dei suoi compiti istituzionali e continua a rivestire
un ruolo propositivo e dai più apprezzato. Per dare razionalità al
settore, occorre quindi una precisa volontà politica che definisca
sì le priorità negli obiettivi, ma si tramuti poi in concretezza
negli investimenti produttivi, partendo dal presupposto che
l'edilizia abitativa pubblica ha costituito e costituisce ancora
oggi uno dei nodi centrali non solo del processo sviluppo
economico, ma anche uno strumento per migliorare l'elevazione
morale e sociale della famiglia.
Analizzando il disegno di legge constatiamo che manca un
progetto nuovo ed innovativo di riordino vero e proprio che
costituisca un sistema abitativo, capace di rispondere a caratteri
di snellezza burocratica per garantire una sufficiente efficienza
amministrativa. La Regione dovrebbe limitarsi ad essere l'organo di
controllo politico, raccogliendo in eredità le funzioni di
programmazione e di controllo che sino dal 1998 erano del CER
(Comitato per l'edilizia residenziale), oggi invece la Regione
distribuisce ancora per conto dei Comuni i contributi
all'affitto.
È necessario avere un vero osservatorio regionale, capace di
monitorare in tempo reale i numeri e le problematiche relative ai
reali bisogni del sistema abitativo. Oggi veniamo a sapere da
alcuni servizi, come il TG3, uno recentissimo, che operatori del
settore di Aosta consegnano dati inverosimili, come quando è stato
affermato che le domande di alloggio per l'anno in corso sono state
62 e che solo 37 famiglie sono in attesa di alloggio. Qui c'è
continua confusione, mi sono fatto dare la cassetta apposta per
capire. A domande poste per conoscere qual è la reale richiesta di
abitazione si risponde con dati che fanno riferimento
all'emergenza, che ha un settore complementare, ma ha un percorso e
numeri diversi. Non si dice che è da 7-8 anni che mancano le
richieste ufficiali perché ad Aosta non è più stato fatto un bando
classico, che le vecchie graduatorie hanno ancora 4-500 famiglie
che aspettano! Ma quante sarebbero se si riaprisse il nuovo bando
dopo 7-8 anni? Con i tempi che corrono, azzarderei da 1.000 a
1.500, solo Aosta. Ho l'impressione che non si vogliano conoscere i
dati reali.
Per tornare al disegno di legge, valeva la pena trattare il tema
della socialità in modo diverso e qui sarebbe necessario almeno
unificare i criteri di valutazione per l'assegnazione degli alloggi
e dei contributi di sostegno alla locazione; bisognerebbe istituire
un metro di valutazione unitario per stabilire il disagio e il
bisogno anche economico di un nucleo familiare. Per tutti coloro
che rientrano nel mondo dell'ERP si dovrebbe adottare un parametro
ISEE, non sto a spiegarlo, perché mi sembra di essere in ritardo,
ma potremmo continuare con altre proposte, come quella in cui i
Comuni dovrebbero diventare proprietari dell'intero patrimonio
pubblico o quella proposta di stabilire una legge - questo lo dirò
- sull'anagrafe del patrimonio di edilizia residenziale pubblica
annuale; eviteremmo di scoprire solo dopo alcuni anni che Aosta ha
circa un centinaio di alloggi vuoti alcuni dei quali non sono mai
stati assegnati, parlo di 25 anni! E gli altri, sono andati a
vederli, sono mediamente vuoti da 4-5 anni. Mi chiedo come la
Regione abbia eseguito il suo ruolo di controllo! Sono infastidito
da questa cosa perché per primo non me ne sono accorto, perché ho
fatto 20 anni in tale settore, quindi qualche responsabilità ci
sarà!
Voglio che ci si fermi a pensare quali sono i danni non solo
economici prodotti da questo fatto. A proposito dei veri costi
della politica, il collega Ferraris non c'è e quindi non gli
racconto la storia della sua ANSA, potremmo anche in tale caso
parlarne a lungo. Mi limiterò ad evidenziare 2 aspetti: il primo
riguarda il costante mancato incasso degli alloggi, che dal 1983 ad
oggi a scalare sono rimasti vuoti, anche se appare ovvio che di
alcuni casi per un lasso di tempo limitato ci saranno delle
giustificazioni più o meno plausibili. Per capire il danno
amministrativo causato, basterebbe moltiplicare l'affitto
ipotetico, anche minimo, per il numero di anni che gli alloggi sono
rimasti vuoti, aggiungendo anche le spese che negli anni il Comune
ha dovuto integrare al posto di un inquilino. Funziona come le
amministrazioni di condominio, paga il proprietario. Il secondo
aspetto riguarda la mancata risposta sociale: mi riferisco a quelle
famiglie che, pur avendo acquisito un diritto perché regolarmente
collocate nelle varie graduatorie, non hanno potuto accedere al
patrimonio in oggetto e molti sono a carico della Regione, perché
qualcuno è in albergo, paga l'Assessorato di Fosson, piuttosto che
altri.
La morale: a fronte di un costo non comprensibile sostenuto, a
fronte di una risposta mancata e di un mancato introito, se si
tirano le somme - prima o poi le tirerò -, il Comune di Aosta
avrebbe recuperato cifre da capogiro. Ancora oggi non capiamo come
tutto ciò possa essere avvenuto e la speranza è che tutti si faccia
autocritica, evitando le solite minacce velate o i mugugni
vendicativi. A mio avviso, vi sono delle responsabilità evidenti
che vanno individuate e sanzionate, nella consapevolezza che
cercare giustificazioni "pelose" fa male a noi stessi, ma prima di
tutto alle persone che aspettano risposte.
Per concludere, è evidente che alcune nostre puntuali richieste
e alcune osservazioni per noi sempre in senso costruttivo non
piacciono e non sono piaciute già in passato; nell'arco della
legislatura abbiamo probabilmente leso la suscettibilità di qualche
operatore ed è altresì evidente che la mia passione per tale tema
ha dato e dà fastidio: questo è sintomo di un'insicurezza di una
certa classe politica di tuttologi che mal si concilia con una
buona amministrazione, peggio ancora quando le reazioni si
tramutano in arroganza, un'arroganza del potere, o sfociano nella
maleducazione. Noi continueremo per la nostra strada, ricordando
che la casa nell'animo di ognuno di noi richiama sensazioni di
tranquillità e di sicurezza, ma soprattutto rafforza e richiama
l'unione della famiglia. Rimaniamo ancorati a questi aspetti,
ribadendo quanto sia necessario valutare con attenzione la nuova
gamma di risposte concrete che si devono manifestare non solo
nell'individuazione di nuovi strumenti, ma in quella che più volte
abbiamo definito una nuova sensibilizzazione culturale di tutti i
soggetti interessati al "fenomeno casa". A mio avviso, abbiamo
perso un'occasione, questa legge non risponde alle esigenze della
nostra Comunità.
Presidente
- Credo che possiamo chiudere i lavori per la
mattinata, il Consiglio è riconvocato alle ore 15,30.
La seduta è tolta.
---
La séance se termine à 13 heures 3.
