Classificazione
ENERGIA
Energia idroelettrica
Risparmio energetico e fonti alternative



Oggetto del Consiglio n. 366 del 11 febbraio 2009 - Resoconto
OGGETTO N. 366/XIII - Interpellanza: "Eventuali ipotesi di
sviluppo assunte da CVA S.p.a. a seguito della determinazione del
Governo nazionale di ricorrere all'energia nucleare".
Interpellanza
Premesso che la Compagnia Valdostana delle Acque (CVA),
società per azioni controllata dalla Regione tramite Finaosta
S.p.a., produce energia idroelettrica che vende sul
mercato;
Rilevato che la strategia energetica nazionale prevede, tra i
punti salienti, il ritorno all'energia nucleare quale nuova fonte
di approvvigionamento per fare fronte al crescente fabbisogno
dell'Italia;
Appreso che, secondo una previsione del Governo, l'Italia
sarà in grado di usufruire dell'energia nucleare dal 2018, grazie
alla costruzione di una serie di reattori in diverse zone della
penisola;
Considerato che il mercato libero è caratterizzato, e lo sarà
ancor di più con l'avvento dell'energia nucleare, da una crescente
competitività dei produttori e da offerte tariffarie sempre più
vantaggiose per i clienti;
ciò premesso, il sottoscritto Consigliere regionale
Interpella
il Presidente della Regione e/o l'Assessore delegato per
sapere quali considerazioni, quali ipotesi di sviluppo e quali
eventuali intendimenti ha formulato CVA in relazione alla strategia
nazionale di cui in Premessa nonché se è stata presa in esame
l'incidenza che potrà riflettere la rinuclearizzazione del sistema
energetico italiano sul mercato interno e sul futuro della stessa
CVA.
F.to: Tibaldi
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Questa interpellanza
può sembrare di lunga gittata visto che il nucleare ancora non
esiste e in Italia se ne sta parlando, però ci piace guardare un
po' al di là del nostro naso, anche perché se le previsioni
nazionali verranno confermate e applicate negli anni a venire, il
nucleare potrebbe vedere la luce nel 2018, fra circa 10 anni. Sono
previsioni che sono state dichiarate e fanno parte del programma di
Governo nazionale, ovvero l'energia prodotta in Italia dovrà
trovare come fonte, oltre al potenziamento delle fonti rinnovabili,
anche quella del nucleare ed è infatti in previsione la definizione
della strategia -parola importante, ma così abbiamo letto sull'atto
statale - nazionale energetica che dovrebbe essere definita entro
giugno di quest'anno. Tale strategia prevede una conferenza - va di
moda ed è anche giusto che si metta attorno ad un tavolo tutti i
soggetti eventualmente interessati per traguardare un obiettivo -
nell'ambito della quale saranno chiamati anche gli enti locali, in
particolare le Regioni; quindi, anche se l'interpellanza in
apparenza può sembrare di lunghissima gittata, in realtà parliamo
di un qualcosa che guarda ad un futuro che non è poi così remoto.
In ogni caso è meglio parlarne prima che parlarne poi ed è per
questo che, essendo la Regione Valle d'Aosta anche proprietaria
della società che si occupa della produzione energetica nel nostro
ambito territoriale, ovvero di CVA, ci siamo posti alcune domande
che poi abbiamo riassunto in un unico quesito, proprio in virtù di
questo scenario che si preannuncia di cambiamento e di una società,
la CVA, che in questo scenario è già inserita e che un domani dovrà
cercare di mantenere un certo dinamismo e una certa competitività
per essere appetibile anche in funzione dei clienti (famiglie e
imprese) che potranno approvvigionarsi dai più disparati fornitori.
Sappiamo che il fabbisogno energetico nazionale è in continua
crescita, che per soddisfarlo oggi ci rivolgiamo in prevalenza alle
centrali termoelettriche, quindi si bruciano gas, combustibili
fossili, petrolio e carbone, che queste sono fonti esauribili oltre
ad essere inquinanti e che bisogna correre ai ripari. La nostra
Regione è autonoma energeticamente parlando, perché non sono il
nostro fabbisogno interno è ampiamente coperto, addirittura siamo
"esportatori" di energia grazie alle cadute idriche di cui
beneficia il nostro territorio. È risaputo però che l'avvento sul
mercato di un prodotto energetico generato dal nucleare è
estremamente competitivo, lo vediamo nella vicina Francia, dove
l'energia elettrica costa grosso modo la metà rispetto all'Italia e
anche in altri Paesi europei più avanzati dove il nucleare è
largamente utilizzato.
Non entro nelle cause per cui l'Italia ha rinunciato a suo tempo
al nucleare, forse oggi qualcuno "si sta mordendo le dita", siamo
in ritardo su un certo tipo di programmazione energetico e anche la
nostra economia potrà beneficiare dell'avvento del nucleare, ma
l'avvento del nucleare comporta per noi che siamo attraverso CVA
dei produttori di energia un'inevitabile riflessione, ossia saremo
ancora competitivi, come ci attrezziamo per mantenere questa
competitività? È vero che si parla su un lasso di tempo molto ampio
ma, se tutto va secondo le previsioni, verranno costruiti una serie
di reattori in diverse zone della penisola che saranno in grado di
dissipare energia a prezzi competitivi. Presidente, allora, siamo
nel libero mercato, la premessa, anche se sintetica, penso sia
sufficientemente chiara; CVA è una società che oggi esiste sul
mercato fra i
competitor
esistenti; sappiamo che è anche
abbastanza attiva, lo vediamo sui quotidiani nazionali per quanto
riguarda la promozione del suo prodotto (energia pulita), ma questa
rinuclearizzazione del Paese Italia avrà un'incidenza non solo sul
mercato italiano, ma anche su quello valdostano, dove agisce
in
primis
CVA, che ha anche clienti che sono al di fuori dei
confini valdostani. L'interpellanza ha fornito l'occasione per il
Presidente, ma soprattutto per i vertici di CVA per darci qualche
linea indicativa di larga massima sulle eventuali intenzioni per
far fronte a questo scenario che - ripeto - muterà, se non adesso,
quanto prima in maniera repentina.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Il problema
energetico è uno dei temi più importanti che a livello economico
ritornano sia in periodi di normalità che in periodi di crisi in
modo particolare, pertanto l'aver sollevato questo tema è di
attualità anche se ha una tempistica e prevede che vi sia un
riferimento temporale a delle decisioni che creano le premesse per
un futuro di un certo tipo. L'Italia aveva rinunciato alle sue
attività nell'ambito della produzione di energia elettrica da fonte
nucleare rappresentate dalle Centrali di Caorso, Montalto di Castro
e Trino Vercellese in applicazione del risultato del referendum del
18-19 novembre 1987, promosso a seguito dell'incidente avvenuto
nell'aprile 1986 nella Centrale di Chernobyl. Di questo referendum
c'è stata una lettura tutta particolare, perché il referendum non
vietava, però il provvedimento ha portato a questa decisione. Nel
mondo sono molti i Paesi dove l'energia nucleare rappresenta una
componente importante nel bilancio energetico, secondo l'Agenzia
internazionale per l'energia atomica a luglio 2008 risultavano in
esercizio in 31 Paesi 439 reattori nucleari, corrispondenti ad una
potenza installata di 372mila MWatt, oltre a questo risultavano in
costruzione 35 reattori per altri 29.000 Watt di potenza. La
costante e repentina crescita del prezzo del combustibile, che è
stato nel 2008 un po' il punto di riferimento almeno fino ad agosto
2008, ha riportato all'attenzione del mondo scientifico, economico
e politico il tema del nucleare come alternativa alla produzione di
energia da combustibili fossili. Le quotazioni del petrolio intorno
a 120-140 $ al barile - in quel momento si diceva che avrebbero
raggiunto ben 200 euro al barile, per fortuna questa profezia non
si è realizzata - sono scese di nuovo ai 40-50 $ al barile e
naturalmente si riaprono le discussioni sulla reale economicità di
tale fonte spostando di più il problema sul piano della
diversificazione strategica, piuttosto che sul costo. Quando il
barile era a 140, la sproporzione, rispetto al costo dell'energia
nucleare dei Francesi, era evidente, non è così evidente da quando
è andato a 40-50, al di là del discorso sull'utilizzo dei fossili
rispetto al nucleare, che comporta anche CO2 e tutti i problemi
conseguenti, sappiamo che ci sono delle società che fanno
riferimento all'energia nucleare acquistata da altri Paesi per dire
che rispettano i criteri imposti dalla UE. Alcuni studi indicano
che, quando il valore dell'energia si attesta attorno ai 55
€/Mwatt, il vantaggio competitivo del nucleare si erode rispetto ai
combustibili fossili, questo è abbastanza normale; certamente tali
stime possono significativamente variare quando si considerino
impianti già parzialmente ammortizzati, perché in funzione da molto
tempo, come ad esempio la maggior parte degli impianti in Francia,
dove si lavora allo sviluppo di nuove tecnologie nucleari e sono
già previsti tre nuovi reattori per la produzione di energia
nucleare.
Oltre agli aspetti economici, occorre considerare gli aspetti di
natura ambientale. Pur restando molto accese le discussioni sulla
sicurezza di tali impianti e sul problema dello smaltimento delle
scorie prodotte da un impianto nucleare, in particolare al termine
della sua vita utile stimata in circa 60 anni, occorre considerare
il problema delle emissioni di CO2 che rappresenta oggi il problema
ambientale considerato più urgente, come ci ricordano i continui
richiami del mondo scientifico al rispetto dei contenuti del
Protocollo di Kyoto.
Anche in Italia il tema è tornato di attualità in quanto il
Governo ha preso importanti impegni sul tema. Basti ricordare che
il Ministro competente nell'ultima assemblea di Confindustria ha
annunciato questo programma strategico. In più il decreto
legislativo manovra 1441ter contiene all'articolo 5 un'importante
delega al Governo proprio in tema di energia nucleare, affidando
allo stesso la facoltà di adottare uno o più decreti legislativi di
riassetto normativo, recante criteri per le discipline della
localizzazione nel territorio nazionale di impianti di produzione
elettrica nucleare, nonché dei sistemi di stoccaggio dei rifiuti
radioattivi e del materiale nucleare e per la definizione delle
misure compensative da corrispondere alle popolazioni interessate.
Il testo è ora alla seconda lettura in Senato. Qui stanno i temi
più difficili per quanto riguarda il nucleare: il discorso delle
scorie e di dove installare le centrali, perché sono state chiuse
quelle di Caorso che erano pronte, oggi riaprirle farà scaturire un
dibattito sul dove. È come quando si parla di discariche, oggi si
parla di termovalorizzatore, ma da collocare dove? Questo è il
punto aperto già a livello regionale come dibattito. L'unica
Regione che ha dato la sua disponibilità ufficiale è la Lombardia,
che ha detto:
"per quanto ci riguarda, come Regione, siamo
disponibili con le dovute precauzioni"
, lo ha detto
pubblicamente in una Conferenza Stato-Regioni, non è un segreto.
Sul discorso delle scorie è aperto un dibattito a livello di UE che
si riferisce non solo alle scorie per il nucleare di cui parliamo
per la produzione di energia elettrica, ma anche alle piccole
installazioni a livello di materiale nucleare e sanitario
ospedaliero, anche questo rappresenta un punto di riferimento per
quanto riguarda la definitiva sistemazione. Questo tema è stato un
punto di riflessione anche per CVA. È stato richiamato il 2018, i
tempi saranno probabilmente ancora più lunghi per le evidenti
difficoltà di scegliere le localizzazioni e lo smaltimento delle
scorie. Con questa opzione temporale gli investimenti fatti oggi da
CVA, quelli che si stanno già realizzando e quelli già programmati,
che hanno un ammortamento in genere di 10-12 anni, avrebbero già un
riferimento che va nella direzione di avere già coperto l'utilizzo
sotto il profilo dell'investimento.
Sotto il profilo della concorrenza, sorge l'interrogativo: ma
nel momento in cui ci sarà l'energia nucleare disponibile, quale
sarà l'adeguamento del prezzo dell'energia elettrica rispetto
all'energia prodotta dal nucleare? Credo che ci sarà sempre una
parte importante di produzione idroelettrica che verrà
salvaguardata, non sarà solo in funzione del costo di ritorno
dell'energia idroelettrica, ma sarà anche in funzione della riserva
dei bacini che sono individuati come punti di riferimento, a cui
sottendono le centrali, che sono una delle ricchezze del patrimonio
idroelettrico e che sono alla base della produzione idroelettrica,
questa è una ricchezza il cui valore non è considerato nel costo
dell'energia.
Le valutazioni che sono state fatte da CVA come investimento e
come rapporto fra quella che sarà la proiezione... obiettivamente
farla a 10 anni è difficile, perché se viene mantenuta una delle
ipotesi che vanno nell'ambito della discussione anche sul nucleare,
l'obiettivo è quello di portare un
mix
che porta alle
seguenti percentuali: 50 percento di combustibili fossili, 25
percento fonti rinnovabili, 25 percento nucleare, in questo ci sta
ancora largamente la produzione delle rinnovabili, che è sul 25
percento. Lei ha ricordato correttamente che la nostra Regione dal
punto di vista della produzione di energia elettrica, oltre ad
essere autosufficiente, vende i 2/3 nelle Regioni industrializzate.
Teniamo conto che la valutazione che una volta si era fatta
semplicistica di dire: "visto che abbiamo l'energia elettrica che
produciamo, perché non la utilizziamo anche per il
riscaldamento?"... ecco teniamo conto che il costo comunque
dell'energia elettrica, se la utilizzassimo tutta per il
riscaldamento, darebbe una sproporzione che non sarebbe oggi
giustificata, nel senso che il valore dell'energia elettrica in
quanto produzione non legata al riscaldamento dà un ritorno molto
più alto che non il sistema di riscaldamento, che può avere tante
alternative oggi più convenienti.
Nella sostanza la sua interpellanza affronta un problema su cui
interverremo ancora per tanto tempo, perché in proiezione non c'è
il pericolo che vi sia concorrenza tra l'energia nucleare e
l'energia idroelettrica, c'è sicuramente da attivare in premessa
una riorganizzazione che nell'ambito del libero commercio possa
rendere ancora appetibile la resa degli impianti esistenti e di
quelli in preparazione. Questo è quello che possiamo dire, sperando
di non essere troppo approssimativi, perché è difficile fare delle
previsioni, ma correttamente l'impianto che è stato dato dalla
partecipata CVA ha delle premesse che portano a dire che non c'è il
pericolo di entrare in difficoltà quando entrerà in funzione il
nucleare. La cosa che più stupisce è che il nucleare non stupisce
più, una volta sul nucleare c'era un dibattito molto acceso, oggi,
tutto sommato, si dà quasi per scontato anche da forze politiche
che avevano fatto molte campagne su questo, anche perché dobbiamo
ammettere che il metodo di costruzione del nucleare di quarta
generazione è più attivo e ricordo che sull'esperimento che si sta
facendo in Francia partecipa già anche l'Italia nell'ambito della
sperimentazione per il nucleare; quindi credo sia ormai un dato
piuttosto acquisito.
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Due considerazioni in
sede di replica. È vero, il nucleare non stupisce più, di questo
siamo stupiti anche noi nel senso benevolo del termine, perché se
20 anni fa c'era chi "cavalcava" in maniera artificiosa e
strumentale una determinata onda antinuclearista, oggi molti di
questi si sono resi conto in virtù dell'evoluzione scientifica e
tecnologica che c'è stata in materia, che il nucleare può essere
tranquillamente eletto a fonte di approvvigionamento energetico.
Già oggi lo è per alcuni Paesi più avanzati, un domani ci auguriamo
potrà esserlo anche per l'Italia. Lei dice che in proiezione non
c'è pericolo di concorrenza e ci ha fatto una disamina di elementi
che sono indubbiamente anche accoglibili, ma sui quali ci
permettiamo di aggiungere qualcosa.
Non vorrei innanzitutto essere frainteso: non ho detto che
l'avvento del nucleare cancella l'idroelettrico, non ho questa
competenza, né tanto meno ho doti profetiche; il nucleare si
innesterà nei tempi in cui si innesterà nell'ambito del mercato e
sarà un competitore dell'idroelettrico, perché se ci sarà sempre
un'
authority
o meno che fisserà una tariffa di base, sulla
base della tariffa ci saranno gli sconti al ribasso da parte dei
competitori che si cimentano nel libero mercato, quindi è
inevitabile anche con tutto il ragionamento del petrolio che lei ha
fatto, che ha delle oscillazioni che sono determinate da ragioni
politiche ed economiche, è naturale che il nucleare è un
competitore forte nei confronti dell'idroelettrico. È un
competitore che può anche mettere in difficoltà una società o le
società che hanno fondato la loro produzione
sull'idroelettrico.
Sono validi i ragionamenti che lei fa sul fatto che gli
ammortamenti degli investimenti fatti oggi saranno conclusi nel
2018-2020, o quando mai ci sarà questo nucleare, ma è vero che a
livello di tariffazione credo che la concorrenza ci sarà e sarà
evidente. Credo, fra l'altro, guardando il bilancio di CVA e
vedendo che una quota dei proventi in bilancio è imputabile proprio
alla commercializzazione di energia, che anche oggi CVA compri
energia dalle centrali nucleari forse anche oltralpe. Non conosco
in dettaglio i fornitori di CVA, ma se CVA oggi compra il nucleare
a 10 e lo rivende a 15 e ha un margine di profitto lecito ed
ammissibile, questo fa capire che il nucleare ha un suo
appeal
, perché oggi lo compro in Francia, ma se un domani ce
lo abbiamo in Italia come competitore diretto, credo che questo
vantaggio forse CVA non riesca più a coglierlo, perché se lo trova
come un concorrente che si butta sul mercato e diventa appetibile
per famiglie ed imprese. Fra l'altro, leggendo il bilancio di CVA,
sarebbe interessante capire quali sono le fonti di
approvvigionamento di questa energia acquistata e poi rivenduta,
perché una congrua parte dei proventi è generata dalla
commercializzazione, non dalla produzione...
(interruzione del Presidente della Regione, fuori
microfono)
... la fortuna del bilancio è stata questa, i volumi sono dati
anche da tali numeri.
Notiamo che in uno scenario che sta evolvendo ed evolverà
velocemente, dopo parleremo anche di DEVAL, mentre ci sono diverse
società che stanno cercando di coniugare forze e risorse, stanno
cercando sinergie anche attraverso fusioni, CVA per adesso sta
agendo in splendida solitudine. Non dico che sia un errore, ma è
una constatazione, si butta sul mercato da sola, cerca di
accaparrare clienti, ma sappiamo che in un mercato che si
globalizza o che si amplia le sinergie operative e imprenditoriali
sono da non trascurare, perché, per usare una terminologia molto
ruspante, il pesce grande mangia il pesce piccolo sul mercato e
questo crediamo valga anche per il mercato energetico.
Terza considerazione: in un mercato che si farà ancora più
competitivo, non dimentichiamo che i costi di gestione di CVA sono
aumentati vertiginosamente e l'aumento dei costi riduce il fattore
competitività e anche questo crediamo che sia una leva da tenere
attentamente sotto controllo, perché se oggi abbiamo un livello di
appeal
di un certo tipo, un domani questo può diminuire o
scemare in poco tempo. Sono considerazioni molto ampie e generali
che ci siamo scambiati, le prospettive temporali sono ancora
distanti, ma sappiamo che c'è una volontà di Governo nazionale che
è ferma in questa direzione, che la strategia energetica nazionale,
se tutto va secondo l'agenda del Governo, entro giugno 2009 dovrà
essere definita, la Valle d'Aosta credo che potrà partecipare con
una buona dose di voce in capitolo al tavolo di questa conferenza,
ma avendo presente gli obiettivi di Governo nazionale e anche noi
come Governo regionale e CVA delle idee chiare su come sviluppare
strategie, che siano concorrenziali e all'altezza del futuro
scenario che andremo a vivere.
Si dà atto che dalle ore 16,25 presiede il Vicepresidente
Chatrian.
