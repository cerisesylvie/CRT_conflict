Classificazione
OPERE PUBBLICHE



Oggetto del Consiglio n. 1764 del 20 aprile 2011 - Resoconto
OGGETTO N. 1764/XIII - Approvazione del programma regionale
di previsione dei lavori pubblici per il triennio 2011/2013, ai
sensi del secondo comma dell'art. 7 della l.r. 12/1996. (Reiezione
di un ordine del giorno)
Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" nel quale, all'articolo 4, comma 1, come
sostituito dall'articolo 3 della legge regionale 9 settembre 1999,
n. 29, si stabilisce che il ciclo di realizzazione dei lavori
pubblici è strutturato in relazione alle fasi di programmazione e
di pianificazione, nonché di esecuzione dei lavori necessari a
soddisfare i bisogni identificati;
Richiamato l'articolo 7 della citata legge regionale 12/1996,
relativo al Programma regionale di previsione, così come modificato
dalla legge regionale 5 agosto 2005, n. 19, ed in particolare il
comma 5bis il quale prevede che al programma di previsione sia
allegato l'elenco degli interventi che si intendono avviare, ma che
non hanno ricadute finanziarie nel triennio di riferimento del
programma;
Richiamata la deliberazione della Giunta regionale in data 10
gennaio 2000, n. 8, con cui sono state approvate le schede dei
lavori e le tabelle riepilogative, atte a costituire i modelli e la
struttura per la redazione dei documenti di programmazione dei
lavori pubblici per il triennio 2011/2013;
Evidenziato, altresì, l'interesse dell'Amministrazione
regionale a promuovere la prevenzione del degrado delle opere
pubbliche, attraverso specifici programmi di manutenzione che
trovano accoglimento nel programma regionale di previsione con
l'inserimento degli interventi atti a costituire il programma delle
manutenzioni di cui all'articolo 18 della l.r. 12/1996;
Preso atto che, conformemente all'attribuzione delle
competenze di cui alla deliberazione della Giunta regionale in data
25 luglio 2008, n. 2158, come modificata dalla successiva
deliberazione 1561/2009, è stato predisposto a cura del
Dipartimento opere pubbliche e edilizia residenziale
dell'Assessorato opere pubbliche, difesa del suolo e edilizia
residenziale pubblica, il programma regionale di previsione dei
lavori pubblici per il triennio 2011/2013, sulla base di dati
elaborati e trasmessi dalle competenti Direzioni e Servizi che
hanno evidenziato, ponendoli in correlazione con le risorse
finanziarie disponibili, interventi passibili di avvio delle
successive fasi attuative;
Informato, altresì, che la Consulta regionale per i lavori
pubblici di cui all'articolo 40bis della l.r. n. 12/1996, convocata
in seduta plenaria in data 21 febbraio 2011 per la presentazione
degli strumenti di programmazione per il triennio 2011/2013, non ha
formulato osservazioni né avanzato richieste di
modificazioni;
Preso atto che il programma regionale di previsione per il
triennio 2011/2013 individua lavori su beni di proprietà regionale
oltre che interventi eseguiti su beni di proprietà di altri
soggetti per i quali ricorrano una o più delle seguenti
condizioni:
- concorrano in modo rilevante al conseguimento dei bisogni
individuati dagli atti programmatori di cui all'articolo 6, comma 3
della l.r. 12/1996 ai sensi dell'articolo 7, comma 5, lett. a)
della l.r. 12/1996;
- costituiscano completamento di lavori già iniziati
dall'Amministrazione regionale ai sensi dell'articolo 7, comma 5,
lett. a) della l.r. 12/1996;
- siano finalizzati a garantire la sicurezza e la continuità
funzionale delle opere ai sensi dell'articolo 38, comma 1 della
l.r. 12/1996;
- siano di interesse regionale, siano finanziati dalla
Regione e alla loro realizzazione provvedano altri soggetti
attuatori ai sensi dell'articolo 7, comma 5, lett. a) della l.r.
12/1996;
- siano atti a costituire i programmi di manutenzione ai
sensi dell'articolo 7, comma 5, lett. b) della l.r.
12/1996;
Richiamato l'articolo 39 della l.r. 12/1996, nel quale sono
indicate le attribuzioni di competenze relative alle attività
connesse al ciclo di realizzazione di lavori pubblici ed in
particolare il comma 2, lett. c) dello stesso articolo che
attribuisce al Consiglio regionale la competenza all'approvazione
del programma regionale di previsione;
Richiamata la deliberazione della Giunta regionale n. 3580 in
data 23 dicembre 2010 concernente l'approvazione del bilancio di
gestione per il triennio 2011/2013 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2011 e di disposizioni
applicative;
Visto il parere favorevole rilasciato dal Coordinatore del
Dipartimento opere pubbliche e edilizia residenziale
dell'Assessorato opere pubbliche, difesa del suolo e edilizia
residenziale pubblica, ai sensi dell'articolo 3, comma 4, della
legge regionale 23 luglio 2010, n. 22, sulla legittimità della
presente proposta di deliberazione;
Visto il parere della III Commissione consiliare
permanente;
Visto il parere del Consiglio permanente degli Enti
locali;
Delibera
di approvare il programma regionale di previsione dei lavori
pubblici per il triennio 2011/2013, che, completo dell'allegato
previsto al comma 5bis dell'articolo 7 della l.r. 12/2006,
costituisce parte integrante della presente deliberazione.
Allegato
(omissis)
Presidente
- Prima di procedere, comunico che è pervenuto
in questo momento alla Presidenza un ordine del giorno su questo
oggetto, presentato dai Consiglieri del gruppo ALPE e PD. La parola
all'Assessore alle opere pubbliche, difesa del suolo e edilizia
residenziale pubblica, Marco Viérin.
Viérin M. (SA-UdC-VdA)
- Grazie Presidente.
La legge regionale n. 12/1996 stabilisce che ogni anno sia
presentato a questo Consiglio regionale, per la sua approvazione,
il programma di previsione dei lavori pubblici per il triennio. Il
programma di previsione intende fornire un quadro completo dei
lavori pubblici che i diversi assessorati intendono realizzare o
avviare nel corso del triennio, tenuto conto delle risorse
disponibili sul bilancio regionale. Tradizionalmente il programma
di previsione comprende i lavori realizzati direttamente dai
diversi assessorati e non ricompresi in programmi di settore
approvati separatamente; in tali casi sono anche inseriti
interventi che sono finanziati ad altri soggetti attuatori, quali
ad esempio i Comuni. Il quadro dei lavori pubblici fornito dal
programma di previsione non è quindi esaustivo in tutti gli
interventi di opere pubbliche che la Regione finanzia; per fare
riferimento all'Assessorato delle opere pubbliche sono gestiti, con
programmi separati, gli interventi del settore idrico ai sensi
della legge regionale n. 13/2008, il FOSPI ed i finanziamenti ai
Comuni per la realizzazione di opere di protezione da frane e
valanghe ai sensi della legge n. 5/2001.
Il programma di previsione, quindi, è composto dagli interventi
nei tre settori previsti dalla legge regionale n. 12/1996, vale a
dire: territorio e ambiente, turismo e beni culturali ed
infrastrutture che gli assessorati competenti hanno ritenuto essere
prioritari e per i quali ritengono necessario avviare il ciclo di
realizzazione nel corso del triennio di riferimento. Il programma
di previsione 2011-2013 non nasce dal nulla, ma costituisce
un'evoluzione della programmazione dello scorso anno con
l'avvertenza che esso va anche letto unitamente al piano regionale
operativo 2011, approvato con la Giunta regionale dell'11 marzo
2011, delibera n. 590. Questo programma costituisce pertanto la
fotografia degli interventi ritenuti necessari che sono in fase di
sviluppo progettuale.
Il programma si pone in continuità con quello dello scorso anno,
ma devo evidenziare che si è dato attuazione alle richieste dei
colleghi esplicitate più volte in quest'aula, e cioè è stata
definita la codifica degli interventi. Infatti da quest'anno tutti
gli interventi già presenti nei precedenti programmi di previsione
riportano nel codice l'anno 2010, quelli inseriti per la prima
volta quest'anno sono stati codificati con il 2011, in modo da
avere una completa tracciabilità da quest'anno in poi di quello che
succede nella macchina pubblica. Il programma di previsione viene
spesso indicato come un documento di intenti, ma mi ero impegnato
anche a migliorarne le caratteristiche di concretezza, di certezza
e di chiarezza. La realizzazione dei codici non è un aspetto solo
formale, ma anche espressione della volontà di fornire indicazioni
trasparenti sull'andamento dell'attuazione del programma stesso;
infatti, il codice - che da quest'anno accompagnerà lo specifico
intervento anche nei prossimi anni e nei prossimi documenti di
programmazione dei lavori pubblici - permetterà a tutti una più
facile lettura dei dati ed una tracciabilità degli stessi.
Nel dettaglio, il programma di previsione 2011-2013 è composto
da 125 interventi (lo scorso anno erano 146), per un costo
complessivo di 189.700.000 euro; lo scorso anno il costo
complessivo ammontava a 226.058.000 euro. Questi dati servono per
dirci che c'è stata una maggiore copertura finanziaria del
programma di previsione 2011-2013 che è passata dal 67 percento
dello scorso anno al 76,5 percento e questo è sinonimo di maggiore
concretezza. Abbiamo cioè impostato anche un ragionamento in modo
che, andando a verificare le cose che si vorrebbero fare in questi
prossimi tre anni, le disponibilità eventuali di risorse
finanziarie siano sempre maggiori in percentuale...siamo passati
dal 67 al 76,5.
Il programma si caratterizza poi per una serie di interventi che
trovano copertura finanziaria in leggi di settore, sia tramite il
fondo della gestione speciale presso Finaosta S.p.A. ai sensi
dell'articolo 40 della legge regionale n. 40/2010 (la finanziaria
che abbiamo approvato l'anno scorso), sia attraverso contributi o
risorse dell'Unione europea o dello Stato. Particolare attenzione è
stata rivolta al settore territorio e ambiente, che è aumentato di
circa il 30 percento rispetto all'anno scorso; su questo argomento
di estrema delicatezza si sono ulteriormente incrementati
l'attenzione e gli sforzi per rispondere alle esigenze di
miglioramento degli standard di sicurezza. In particolare il
settore della difesa dei rischi idrogeologici non ha subito alcuna
contrazione, visto che l'ammontare complessivo degli interventi è
rimasto pari a 27.300.000, di cui 9.200.000 per interventi di
protezione da frane e valanghe su strade regionali. A tutto questo
va aggiunto lo specifico programma di interventi previsto
all'articolo 18 della finanziaria del 2011 che prevede, per il
triennio, un ulteriore investimento di 28.000.000 per la difesa dai
rischi idrogeologici.
Al programma redatto sulla base delle risorse finanziarie
iscritte ai pertinenti capitoli del bilancio di previsione è unito
un allegato, come previsto dalla legge n. 12/1996, contenente
l'elenco degli interventi per i quali si potrebbe proseguire nella
progettazione, ma che non prevedono, in sede di approvazione del
programma, specifiche previsioni di spesa sul triennio di
riferimento di cui stiamo parlando. Gli interventi ricompresi in
allegato costituiscono il serbatoio naturale di progettualità al
quale attingere ogni qualvolta se ne ravvisi la necessità,
eventualmente con l'ottenimento di nuovi finanziamenti dallo Stato,
dalla Comunità europea o quant'altro, cambiamento di condizioni che
determinino una ricalibratura delle modalità di attuazione,
eccetera. In questo allegato si trovano elencati tutti gli
interventi i cui progetti sono stati sviluppati o sono in corso di
sviluppo; anche qui, però, è iniziato un percorso volto a defalcare
interventi per i quali è venuta meno l'utilità, quindi anche questo
allegato avrà un percorso di riduzione nei prossimi anni per quello
che era emerso in commissione...vedo ad esempio il collega Cerise,
con il quale avevamo discusso anche di questo...era il fatto di
dire: dimagriamo un po' le previsioni, ma rendiamolo più pertinente
alle cose che si possono fare.
Infine, il programma di previsione 2011-2013 è uno strumento di
programmazione che contiene una visione innovativa rispetto al
passato ed apre un nuovo ciclo di programmazione più rigorosa e
realistica, un percorso che non è certamente semplice, ma che
richiederà l'impegno di tutti,
in primis
delle strutture
pubbliche preposte e certamente sulla base delle risorse
finanziarie che saranno disponibili.
Presidente
- Ricordo che l'atto è stato approvato dalla
III Commissione con parere favorevole a maggioranza e parere
favorevole del Consiglio permanente degli enti locali; dichiaro
quindi aperta la discussione generale.
La parola al Consigliere Giuseppe Cerise.
Cerise G. (ALPE)
- Merci M. le Président.
Ho ascoltato attentamente quanto ha detto l'Assessore su questo
piano lavori, abbiamo avuto anche modo di confrontarci
informalmente, e devo dire che probabilmente abbiamo guardato
questo piano da un'ottica diversa...di conseguenza, se si guarda
l'erbetta dalla parte delle radici non ha quel colore così verde
brillante!
Da parte nostra dobbiamo dire che ci troviamo nuovamente ad
esprimerci su quello che dovrebbe essere il documento di
programmazione triennale delle opere pubbliche della nostra
Regione, un documento concreto nel quale si possono individuare
chiaramente gli indirizzi della Giunta in materia e gli interventi
qualificanti che intende realizzare nel triennio, nel quadro delle
priorità ed in relazione alle risorse disponibili. Non mi pare che
siamo esattamente su questa linea! Ci troviamo, invece, nuovamente
di fronte a un
déjà vu
, un documento rituale dove troviamo
di tutto e di più; ho delle forti remore a definire questo piano
"un documento di programmazione seria". Questo piano è una pura
propaganda per dire all'esterno che abbiamo una programmazione di
189.000.000 di opere. Definire questo un piano di programmazione
serio non mi pare possibile, lo definirei piuttosto simile ad una
lista delle spesa, con la differenza sostanziale che la lista della
spesa dell'accorta massaia è fatta in modo da conciliare le
necessità domestiche con le disponibilità economiche - quello che
hai nel portafoglio, per intenderci - seguendo quella logica di
economia domestica che, una volta, era materia di insegnamento
scolastico-logica, ma che non siamo riusciti a percepire in questo
documento.
Porti pazienza, mi rivolgo a lei Assessore, in quanto è lei il
proponente, ben sapendo che questo piano coinvolge tutti i
dicasteri dell'Amministrazione; non è dunque nostro intendimento
farle portare da solo questa croce che penso debba giustamente
ricadere su tutto l'Esecutivo (ho usato la metafora della croce,
visto che siamo nella settimana della passione). Mi fa piacere per
certi aspetti che ormai anche lei, in qualche circostanza - non so
se per convinzione o autoironia -, definisca questo piano "il libro
dei sogni", sogni che purtroppo in tanti, troppi, non potranno
trovare realizzazione! Dicevo prima: un triennale di 189.000.000
con però un totale di impegni per solo 66.000.000, circa un terzo
rispetto al totale. Registriamo effettivamente uno sfrondamento
sugli impegni del triennio rispetto all'anno precedente, di questo
gliene diamo atto, ma il rapporto dell'importo complessivo rispetto
alla disponibilità è fortemente aumentato, il triennio precedente
era circa 150.000.000 su 224.000.000...mi pare che siamo nella
sfera della finanza creativa! Poi mi permetta, Assessore, è vero
che la legge prevede che contestualmente al piano lavori si debba
presentare anche l'elenco delle opere che si intendono realizzare,
ma che non hanno ricadute nel triennio di riferimento, mi pare una
cosa logica e sensata, un indirizzo programmatico di più ampio
respiro non può che essere utile...credo tuttavia che un minimo di
serietà e realismo sarebbe auspicabile anche in questo contesto. La
legge non dice che per la redazione di questo elenco si debba dare
briglia sciolta alla fantasia...qui si passa dai sogni alle
favole!
L'allegato in oggetto presenta un elenco di opere per un
ammontare di 673.000.000, qui non c'è stato sfrondamento, c'è stato
un aumento; lo scorso anno era di 500, che mi parevano già al di là
di ogni logica di buon senso. Questi 673, sommati ai 183 del
triennale, fanno 863.000.000; prendendo come riferimento l'impegno
triennale di 66.000.000 con il quale possiamo ragionevolmente
confrontarci, ci avviciniamo ad una proiezione di circa mezzo
secolo...mi pare una proiezione temporale piuttosto audace per un
programma lavori, senza contare imprevisti, urgenze, le opere in
passato realizzate che dovranno essere nel frattempo ricostruite,
le opere che oggi sono programmate e che richiederanno degli
importanti investimenti manutentivi, senza contare una serie di
imprevisti, problema che abbiamo sollevato più volte in fase di
discussione su questo documento, ovvero la necessità di avere un
fondo per le emergenze. Questa è anche un po' la giustificazione:
non abbiamo potuto realizzare questo perché è venuto giù il masso,
perché c'è stata la frana, perché c'è stato questo...dunque la
necessità di avere un fondo per queste opere mi pare
indispensabile. Cerchiamo di riportare i piedi per terra, non
vendere fumo, riconducendo il tutto ad un minimo di coerenza e
concretezza, in linea con l'annunciato pragmatismo e l'efficienza
che dovevano connotare questo Esecutivo e che non siamo riusciti a
cogliere in questo documento.
Per onestà intellettuale, dobbiamo tuttavia riconoscere che in
alcuni settori del suo Assessorato lei ha dato prova di pragmatismo
e di efficienza, in particolare riguardo alle problematiche legate
all'abitazione, vuoi per i provvedimenti e le leggi in materia che
in questi anni ha portato all'attenzione di quest'Assemblea e che
abbiamo condiviso e sostenuto - vedi mutui prima casa, edilizia
convenzionata, contributi locazione, cooperative edilizie, edilizia
sociale - dove, al di là della condivisione dei provvedimenti, ha
saputo organizzare gli uffici per dare delle risposte chiare ai
beneficiari ed anche un'accettabile tempistica nell'erogazione di
queste provvidenze previste dalle normative.
Dopo questa edulcorazione mi permetta però di evidenziare una
pragmaticità a mio avviso meno edificante rispetto alla precedente,
che connota la sua capacità gestionale quando vuole: a titolo
esemplificativo, quella di riuscire con un'improvvisa accelerazione
di permettere ad una rotonda progettata nel 2007 di sorpassare -
non so se in rettilineo, ma presumibilmente in curva, trattandosi
di rotonda - agevolmente un'altra per la quale era già previsto il
finanziamento sull'esercizio 2004-2006. La invitiamo a dare prova
di uguale efficienza e pragmatismo anche nella predisposizione dei
futuri piani lavori; sicuramente troverà il nostro sostegno e la
nostra disponibilità. Credo si rammenterà che sul piano lavori
2009, dopo aver evidenziato una serie di problematiche, avevamo
espresso il nostro voto favorevole perché avevamo potuto contare,
in seguito ad una dichiarazione di volontà da parte sua di voler
invertire la tendenza. Siamo al terzo piano che lei sottopone
all'attenzione di quest'Assemblea, ma questa inversione di tendenza
noi non l'abbiamo percepita! Come già detto lo scorso anno su
questo tema...mi rammarico doverlo dire, ma...non avete saputo
capitalizzare la nostra apertura di credito! Certamente non vi
preoccupa il nostro sostegno, è una maggioranza numericamente
erculea, di recente rinvigorita da una forza che quando era
all'opposizione inneggiava all'efficienza ed al pragmatismo. Noi
auspichiamo che la compenetrazione del pragmatismo e
dell'efficienza energica della "new entry" possa stimolare quelli
latenti e sopiti della vecchia maggioranza e renderli palesi!
La nostra valutazione su questo piano rimane molto critica, non
può essere altrimenti, per tutte le considerazioni che sono state
fatte, valutazione sostanzialmente sul metodo, in quanto nel
merito, essendo questo documento privo di rispondenza reale,
farraginoso...cosa si può dire? Non siamo bravi come quella guida
alpina che, scalando il Cervino in una giornata di nebbia, non
accorgendosi di essere giunta in vetta, ha fatto anche qualche
passo nel vuoto...di fronte al nulla noi ci arrendiamo!
Nello specifico, aspettiamo atti concreti, aspettiamo
quell'inversione di tendenza che lei aveva annunciato nel 2009 e,
se prima della fine della legislatura riusciremo a cogliere questo
segnale, le assicuro che saremo pronti a rivedere la nostra
posizione. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, prima di
fare delle considerazioni di tipo politico, vorrei fare alcune
considerazioni di tipo numerico.
La legge n. 12/1996 citata dall'Assessore...come dire: miseria,
c'è questa legge, quindi ci tocca fare il programma regionale di
previsione dei lavori pubblici...aveva la volontà di dare un'idea
della programmazione, di mettere in campo un'idea di un percorso.
Allora, per darvi contezza di questo documento e di come è evoluto
in questi tre anni, nel programma regionale di previsione dei
lavori pubblici 2009-2011 l'Assessore indicò come disponibilità per
il 2011 65.000.000 di euro circa. Nel programma di previsione
2010-2012, sempre per il 2011, vennero indicati quasi
68.000.000...si va in crescendo, sentiamo la musica che cresce! Nel
programma di quest'anno, 2011-2013, per il 2011, che è l'anno in
cui si batte cassa, ci sono 8.500.000 euro, e...dove sono finiti
gli altri? Le previsioni erano completamente sballate, non
c'entravano niente con la realtà. Globalmente nel 2009 erano
131.000.000 messi a disposizione nel triennio; nel 2010,
150.000.000 di euro per il triennio; quest'anno è l'anno del
pragmatismo, della concretezza, dello sfrondamento:
66.000.000...miseria, che sfrondata! È una mazzata più che una
sfrondata! Cosa le è successo? I programmi degli altri anni erano
delle "bufalate" bestiali, delle cose che non stavano né in cielo,
né in terra...sono delle variazioni clamorose! E se andiamo al
concreto, la disponibilità anno per anno è sempre stata minima. Noi
lo contestavamo dalle file dell'opposizione, dicevamo: si parla di
180.000.000 di opere, però poi la concretezza...per l'anno in corso
cos'è disponibile? Per l'anno in corso si è visto...qui vado a
memoria, mi corregga se sbaglio...nel 2009 mi sembra eravamo
intorno ai 12.000.000, una cifra di quel genere era anche per
l'anno scorso, per arrivare agli 8.000.000...siamo scesi sotto il
tetto dei 10.000.000 di disponibilità per quest'anno!
L'impressione che abbiamo avuto noi è che quindi lei abbia
sfrondato parecchio, senza perdere il vizietto di tenere alte le
cifre di previsione; nel prossimo programma di previsione vedremo
nuovamente che si tratta di "bufalate", perché non ci saranno i
30.000.000 a disposizione per il 2012 e quindi per il 2012
concretamente vedremo che saremo sui 6-7.000.000, cosa ci vorrà
regalare. Questo non credo sia un modo serio di programmare i
lavori, lo abbiamo rilevato più volte; la nostra posizione in
questo campo non è mutata, anzi. Vorrei ricordarle che lei ci ha
sempre erudito anche in commissione con la sua fissazione dei
cronoprogrammi, della puntualità, della precisione dei
cronoprogrammi; invece questo cronoprogramma di previsione è
veramente un atto che irride la legge n. 12/1996. Il legislatore
che nel 1996 volle fare questo tipo di programmazione, sicuramente
non aveva in mente che ci sarebbe stata questa fotografia distorta
presentata tutti gli anni dell'andamento dei lavori, cioè
immaginare cifre altissime che poi non vengono mai messe in campo.
Sarebbe opportuno invece che qui venissero indicate le cifre che
realmente si suppone vengano messe in campo. È vero che qualche
volta si diceva: ci teniamo un po' larghi perché possono arrivare
denari dai finanziamenti europei e nazionali, quindi stiamo larghi,
perché arrivano questi denari, e può darsi che questa favoletta ce
la sentiamo ripetere anche in questo giro che ci siamo tenuti
larghi, in attesa di chissà quale finanziamento, che non arriverà
mai, come infatti in questi tre anni riscontriamo non essere mai
arrivato!
C'è quindi da parte nostra un rammarico e la volontà di
ricordare come si stia depauperando il dibattito su questo tema.
Negli anni passati ricordo che ci fu un interessante confronto
sulla questione grandi opere e piccole opere...lei era un
sostenitore di come era importante sostenere le piccole opere, la
manutenzione, eccetera. Da questo tipo di programmazione si evince,
invece, che anche su quel fronte non c'è la volontà di mettere in
campo risorse per sostenere il momento difficilissimo che vive il
sistema produttivo regionale. Si perde di vista - se vogliamo in
qualche modo rilanciare l'economia in Valle d'Aosta - che
l'edilizia è un settore (quello delle piccole opere che lei aveva
richiamato negli anni passati) che dovrebbe essere guardato con la
massima attenzione. Per cui, se da una parte abbiamo espresso
attenzione e favore per il piano che ci è stato presentato rispetto
all'edilizia scolastica, invece su questo fronte esprimiamo un
forte disappunto per il modo in cui continua, in modo imperterrito,
ad essere utilizzata la legge n. 12/1996.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Il mio intervento sarà molto breve, solo per esprimere il voto
favorevole da parte della maggioranza su questo piano lavori; ma,
se mi consentite, vorrei fare due brevissime riflessioni insieme,
perché così come è stato detto dall'Assessore il piano lavori viene
presentato al Consiglio regionale ogni anno per la sua approvazione
in base alla legge n. 12/1996. Ho sentito da parte della minoranza
che questo, oggi, è un piano di pura propaganda virtuale, che è "la
lista della spesa"; insomma, mi fa strano che ci sia questo
risveglio primaverile, utilizzo anch'io il termine che ha
utilizzato il collega Cerise, questo risveglio primaverile dopo ben
15 anni, dopo che per anni, dal 1996, chi oggi accusa in maniera
così forte questo piano lavori l'abbia utilizzato!
Riteniamo invece che oggi questo piano lavori, così come è stato
illustrato dall'Assessore, stia diventando sempre più un piano che
risponde alle reali necessità, prova ne è il fatto della
diminuzione degli interventi così previsti, perché se gli
interventi non sono previsti siamo accusati dalla minoranza che non
sappiamo programmare, non sappiamo individuare dei piani e dei
futuri interventi...se sono inseriti, veniamo accusati che è un
piano dei sogni! Invece mi pare che proprio per l'applicazione del
piano, la percentuale che è aumentata dal 67 al 76,5 percento per
quanto riguarda la copertura finanziaria del programma è la
dimostrazione di quanto il piano stia diventando sempre più un
piano concreto. Quindi da parte nostra c'è la totale sicurezza di
votare questo piano. Grazie.
Presidente
- La parola al Vicepresidente Chatrian.
Chatrian (ALPE)
- Due considerazioni in merito all'ordine
del giorno che abbiamo presentato. In questi tre anni di
legislatura, sovente dai banchi dell'opposizione e di ALPE, in
particolare, abbiamo cercato di stimolare non solo la
pianificazione di un programma triennale, ma siamo entrati in
dettaglio anche nel piano operativo dei lavori pubblici. Pochi
minuti fa abbiamo affrontato non un piano, ma lo stato di
attuazione dei piani di edilizia scolastica. L'ordine del giorno
presentato dal mio gruppo e dal gruppo del PD va proprio in quella
direzione: poter fare anche un consuntivo, analizzare quello che è
stato fatto l'anno precedente.
L'ordine del giorno va su due filoni: il primo è su quello del
2010, quindi possibilmente di rendicontare quello che è stato fatto
nel 2010, e poi andare a regime negli anni successivi, inserire nel
prossimo triennale 2012-2014 uno stato dell'arte, uno stato di
attuazione del programma. A mio avviso lo stato di attuazione
presentato stamani nel piano di edilizia scolastica è molto
semplice, facile da consultare e soprattutto chiaro, e mi stupisce
che qualche collega oggi abbia detto: l'opposizione non sa cosa
vuole, se si parla di emergenza o di piano lavori o di lista della
spesa... Mi sembra molto chiaro il piano di sintesi e faccio
l'esempio su quello scolastico, sintesi dello stato di attuazione
con i vari interventi, lo stato dell'arte, un piano integrativo,
quindi se ci sono delle emergenze si possono e si devono inserire e
magari avere un piccolo capitolo per le emergenze, in modo da non
andare a stravolgere la pianificazione, se concordiamo sul metodo
di lavoro e sulla pianificazione e non, invece, su voli non
concreti e non chiari, per poi chiudere con uno stato di sintesi di
attuazione del piano annuale. Mi sembra molto semplice e chiaro,
non interpretabile perché sono procedure, sono importi e sono
avanzamenti lavori.
Respingiamo quindi assolutamente le considerazioni fatte
poc'anzi, perché due anni fa - come il collega Cerise ha ben detto
- avevamo messo sul tavolo un'apertura di credito pesante, perché
conosciamo la legge n. 12/1996 in quanto strumento, ma siamo consci
che l'obiettivo di questo Consiglio è anche migliorare quello che è
stato fatto finora, renderlo non solo più trasparente, ma leggibile
per i 35 Consiglieri e leggibile per la società valdostana: questa
è la nostra intenzione, Presidente. È molto semplice, vi assicuro
che da parte delle imprese c'è questa richiesta di leggibilità del
piano triennale, di conoscenza a livello di tempi, di
organizzazione e di metodologia, tutto qua. Penso che però le
azioni che abbiamo messo in campo in questi tre anni vadano
esclusivamente in quella direzione, ecco perché oggi abbiamo
presentato questo semplice ordine del giorno, ma che a nostro
avviso potrebbe fare chiarezza.
Ad ottobre 2010 avevamo chiesto delucidazioni all'Assessore
proprio sullo stato dell'arte dell'Osservatorio regionale dei
lavori pubblici, osservatorio che dovrebbe mettere in campo tutti
quegli elementi per fornire a tutti l'accessibilità ai dati, la
situazione e soprattutto i momenti delle procedure e delle gare
d'appalto. Ecco perché, a nostro avviso, c'è necessità di conoscere
cosa si sta facendo e soprattutto lo stato di attuazione diventa
veramente indispensabile, proprio per non mettere in campo
eventualmente vocaboli di liste della spesa piuttosto che cose
fatte o non fatte. Penso che uno stato di attuazione di un
programma triennale così importante debba essere scritto nero su
bianco, con le varie integrazioni ed eventualmente con i vari
lavori messi in campo dal punto di vista dell'emergenza. Ecco
perché siamo convinti che per il prossimo anno gradiremmo avere non
solo questa colonna in più, ma avere lo sguardo di cosa si è fatto,
i tempi, i modi e gli investimenti messi in campo. Grazie.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie Presidente.
Sono abituato a ringraziare lo stesso, sempre, gli intervenuti
per il contributo...probabilmente ringrazio meno sulla preparazione
sull'argomento, perché mi sembrate un po' impreparati! Il concetto
molto semplice è che io ho cercato di rispondere con una relazione
che avesse fatto i passaggi soprattutto su quelle che erano le
criticità sollevate dalle opposizioni gli anni passati e ho toccato
gli aspetti che poi, alla fine, sono stati quelli che ha riproposto
chi è intervenuto, ma ha letto i numeri in maniera distorta...
Ci sono numeri che si possono leggere in maniera distorta e ci
sono numeri che se è due più due, tutti sappiamo che fa quattro, se
è 1.000.000.000, per 1.000.027.400,32 magari qualcuno si sbaglia!
Allora il discorso è che le interpretazioni si possono fare su
certi versanti, non si possono fare su altri. Quando si dice che è
un piano che non ha semplificato, che non è andato verso quella che
è una maggiore serietà e concretezza nella programmazione, è uno
smagrimento e quindi una maggior precisione, si dicono fatti non
veri, perché i dati sono lì! Quando si dice che da 226.000.000
siamo passati a 189, mantenendo una spesa da 152 a 143 con le crisi
finanziarie che abbiamo avuto, mantenendo quindi una previsione di
spesa pari al 76 percento anziché a 67, e se andiamo nel triennale
precedente era meno di 67, vuol dire che la Giunta ha lavorato per
arrivare ad una maggiore previsione di cassa rispetto a quello che
prevede di fare e non solo per mettere elenchi di opere nel
triennale da realizzare e poi, se si va a vedere, in cassa non c'è
neanche il 30 percento...oggi siamo arrivati a prevedere una
copertura del 75-76. Quindi questo lavoro è stato fatto e ricordo
ai colleghi che è un lavoro che va fatto
petit à petit,
perché bisogna essere precisi, trasparenti e anche concreti nelle
scelte. È stata una crescita di miglioramento rispetto alla
previsione dell'opera e alla previsione di spesa, e qui ci sono i
dati a dimostrarlo.
Sul discorso che è più pertinente all'ordine del giorno, dove ci
chiedete un resoconto dettagliato dei lavori realizzati nel 2010 e
poi, per prassi dei prossimi triennali, anche per i futuri
esercizi, qui bisogna distinguere, perché ci chiedete un resoconto
- mi pare di capire, poiché non è scritto - ed è un discorso sul
piano operativo; ricordo ai colleghi che uno è il triennale, ma poi
nel triennio...modifiche di leggi statali, europee, regionali, se
vogliamo, di finanza locale, eccetera...è chiaro che ogni anno
redigiamo il piano operativo! E il piano operativo, l'ho detto
nelle premesse, va analizzato insieme al triennale e allora...dov'è
che si può fare il resoconto? Sul piano operativo, non certo sul
triennale!
Sul piano operativo ho detto varie volte in quest'aula che
abbiamo i dati al giorno, non è un problema, abbiamo lavorato in
questi due anni per averli e non li ho dati oggi perché mi sembrava
di tediare l'Assemblea, ma - per essere chiari - se andiamo a
prendere, se vogliamo fare il rapporto corretto che si dovrebbe
fare oggi nella discussione, quanti lavori nel triennio 2010-2012
sono stati inseriti nel programma operativo del 2011? Allora, su
146 ne sono stati inseriti 60; per 11 di questi le strutture hanno
avuto già la capacità di inserirli e farli nel 2010, quindi in
anticipo a quello che diceva Chatrian le altre volte. Quindi 60
interventi del passato triennio sono già nel programma operativo
del 2011, molto più del 35-36 percento, quando - se dividiamo il
triennio - dovremmo averne 33-33-33. Anche in quello siamo
migliorati, e anche dopo questa discussione...basta che chiamo gli
uffici e faccio fare la stampa dell'elenco di queste opere, lo do a
Chatrian e a chi vuole, basta che lo chiediate non c'è nessun
problema. Mi sembra tanto di vedere, qui, delle richieste...non si
sa come polemizzare su questo piano, allora si cerca di
arrampicarsi su dei concetti per creare un po' di confusione; non
ci deve essere confusione...uno è il piano operativo e l'altro è il
piano triennale, in tutti e due i casi abbiamo cercato di
ottemperare con quella logica che anche voi ci avevate chiesto.
Rimane l'allegato: qui do ragione a Cerise, perché l'allegato,
quando andiamo a fare un ragionamento più puntuale sul
triennale...è chiaro che non possiamo subito prendere queste opere
e metterle nel dimenticatoio! Le abbiamo lasciate in allegato per
non esimerci a quella trasparenza tanto richiesta, perché
l'allegato è un vademecum di tutte le questioni che sono state
portate avanti in modo che ci sia la memoria, non è un problema.
L'anno prossimo - prendo qui dall'allegato - da 660 passiamo a 200,
però poi avremo la critica inversa: "avete tolto tutte quelle
richieste che i Comuni hanno fatto, che l'Amministrazione ha in
cantiere e quindi avete voluto nascondere, avete fatto sparire
tutti i dati storici per fare una ricostruzione"... Ho preteso
dagli uffici che l'allegato fosse, invece, comprensivo di tutto,
perché se un Consigliere vuole andare a vederlo trova tutto, e
trova la storia di tutto, non abbiamo niente da nascondere. Allora
l'anno prossimo io l'allegato lo dimagrisco, come ho fatto con il
triennale e con l'operativo, come è stato chiesto quest'anno anche
sull'allegato, farò anche quello con gli uffici, è molto semplice.
Non vorrei che poi la critica fosse (lo dico in anticipo): "avete
fatto sparire due terzi dell'allegato perché sono opere che
riguardano il Comune verde, giallo, rosso, viola...", eccetera! Su
una trasparenza che abbiamo voluto tenere al cento per cento voi ci
avete chiesto oggi di fare una cosa sulla quale ci criticherete, ma
io la farò, non è un problema sull'allegato. Proprio sull'operativo
abbiamo dato un segnale con i numeri: abbiamo migliorato di gran
lunga l'operatività degli uffici e delle strutture.
Volevo rispondere poi su un caso specifico...Cerise fa il
discorso della rotonda di Fénis, Pollein, e quant'altro; io dissi
qua - diciamoci anche le cose, perché le cose vanno dette in
maniera chiara! -, in merito all'interpellanza di Cerise sulla
rotonda di Nus e Fénis e all'interpellanza del collega Tibaldi
sulla rotonda di Châtillon, dissi: sì, le ho trovate nel 2004, ma
io ho relazionato in Giunta; c'è la convinzione che quando si può,
o perlomeno si deve cercare...di far pagare anche al privato, si
deve fare quella strada. Su quelle due rotonde, visto che c'erano
anche gli interessi di SAV, benché sia una società pubblica, ma al
24-27 percento e quindi per gran parte privata, ho detto qui che
avrei fatto un percorso con la SAV per farle pagare una quota,
perché mi sembrava giusto, perché a casa mia avrei fatto così,
quindi cercando di amministrare come si fa a casa mia ho fatto
così. Guarda caso, la SAV ha già chiuso con noi il discorso della
rotonda di Fénis, ma ci mette il 25 percento delle risorse e la
Regione spende il 25 percento in meno, non solo...non spende
neanche per tutte quelle opere rivolte al verde, all'irrigazione,
alla manutenzione del pozzo, e quant'altro, quindi anche le spese
di gestione. Stessa cosa stiamo concludendo per la rotonda di
Châtillon: anche lì pretendiamo che la SAV metta il 25 percento,
come farei a casa mia. Quindi non è che è stato un rinvio perché si
è scelto A o B, è stato un rinvio per gestire meglio la finanza
dell'Amministrazione regionale e gli interessi dell'Amministrazione
regionale, e il rinvio di anno e mezzo ci ha portato a risparmiare
dei soldi e poter fare altre cose...è anche un discorso di serietà
totale su questi aspetti. Poi tutti possiamo sbagliare, nessuno ha
la verità in tasca, ma l'importante è la volontà di agire con
quella mentalità. Allora è questo che fa male quando sento degli
interventi che toccano degli aspetti che non si conoscono.
L'altro aspetto invece che affronta Donzel - anche qui per poca
conoscenza della materia - è il ragionamento 2009-2011, 2010-2012,
2011-2013; Donzel dovrebbe sapere che il ragionamento...quando si
fa il piano triennale, si fa un piano di previsione. Dall'altra
parte, tutte le volte che andiamo a prendere l'anno di competenza,
in questo caso 2011-2013, nel 2011 gli impegni di previsione sono
sempre minori, perché quelli che avevamo già a disposizione e di
cui c'era già la possibilità di poterli utilizzare direttamente, li
abbiamo messi nel piano operativo e si riscontrano nel bilancio che
abbiamo approvato a dicembre 2010 per il 2011. Quindi la differenza
la troviamo tutta nel bilancio del 2011, approvato a dicembre da
questo Consiglio, e nel piano operativo approvato dalla Giunta;
pertanto questi 8,5 sono quei progetti di cui noi potremo avere la
progettazione, e quant'altro, e che potremo magari poi inserire nel
piano operativo ed avviarli in anticipo sul 2011. Questo è sinonimo
di buona programmazione, questo è il ragionamento; ma su queste
cose ribadisco ai colleghi che i nostri uffici sono disponibili a
qualsiasi cosa e, come ho detto in commissione - ed è quello che mi
dispiace -, se avete qualcosa di più puntuale, noi non abbiamo
porte chiuse o usci chiusi...venite, ci confrontiamo, vediamo i
dati che non vi convincono, vi spieghiamo, venite qua con
cognizione di causa e ci fate le critiche...ben accette, se queste
esistono! Ma quando si cerca di non avere contezza dei dati per
poter fare una critica in Consiglio...io non voglio solo far
politica, sono abituato ad essere preciso sugli argomenti, anche
dicendo che non ho la verità in tasca, ho già fatto i miei errori,
ne farò ancora, ma sempre cercando di essere attivo, presente ed in
buona fede; però, quando c'è un po' di non buona fede, questo mi
dispiace e questi interventi lo dimostrano!
Sull'apertura di credito, leggibile, trasparente, l'ho detto
nelle premesse...ci avete detto: non ci sono i codici, non possiamo
sapere da quando arrivano le opere e che fine hanno fatto...allora
quest'anno abbiamo messo i codici. Ogni lavoro previsto nel
triennale avrà quel codice fino alla morte e uno potrà sapere in
futuro tutto il percorso che questo intervento previsto farà. Sul
discorso della trasparenza, anche qui, il discorso della
tracciabilità dimostra questo, perché l'ordine del giorno che
presentate che è più rivolto - da quello che percepisco, perché non
è chiaro - al piano operativo...ripeto, avete l'articolo 116, lo
chiedete a voce, non c'è nessun problema. Noi, il discorso del
resoconto degli interventi fatti nel 2010 (come sarà per il 2011),
lo possiamo dare dopo alcuni giorni che ce lo chiedete, perché in
questi due-tre anni abbiamo riorganizzato certi uffici, abbiamo
fatto un ragionamento, abbiamo creato un ufficio che è di controllo
delle attività svolte, lo abbiamo voluto appositamente, è partito
un anno e mezzo fa e sta dando i primi risultati. Cercheremo di
fare questo, ringrazio i colleghi che lo hanno ricordato, come
abbiamo fatto per il settore casa, con tutti i limiti, i difetti ed
i miglioramenti che si possono fare, ma anche lì vogliamo arrivare
su questo tema come abbiamo fatto per quello. Siamo a metà strada,
abbiamo progredito perché i dati dicono questo, e abbiamo dato un
documento diverso dal passato.
Sull'ordine del giorno, quindi, essendo già compiuto questo
fatto...non posso dire se potete ritirarlo senza alcun problema,
perché se poi ci chiariamo...operativo, triennale, e quant'altro,
vediamo come affinarlo per il futuro. Sull'allegato prendo atto che
volete un dimagrimento dell'allegato...sicuramente l'anno prossimo
ci sarà un forte dimagrimento anche dell'allegato!
Presidente
- Procediamo adesso alla discussione
dell'ordine del giorno che è stato illustrato dal Vicepresidente
Chatrian.
La parola al Vicepresidente Chatrian per la replica.
Chatrian (ALPE)
- Grazie Presidente.
Di solito siamo consci che quando interveniamo in Consiglio
cerchiamo di prepararci e, se non siamo preparati, cerchiamo di
disturbare gli uffici ed i loro dirigenti, perché prima di parlare
cerchiamo di conoscere la materia; poi non facciamo i dirigenti
regionali, e cerchiamo di fare un dibattito di tipo politico in
aula, metodologico, cerchiamo di stimolare anche il lavoro in aula
per migliorarlo. Se a voi questo non interessa...a noi interessa,
da come capiamo a voi meno, però noi ci proviamo e mettiamo in
campo delle piccole azioni interessanti. Il
domaine
non è
semplice, non quello dei lavori pubblici, quello della filiera
totale dei lavori pubblici, dall'idea di tipo politico nel momento
in cui si decide di fare un'opera, di integrarla, di modificarla o
di ristrutturarla fino al termine della stessa.
Cosa dice l'ordine del giorno? Non è chiaro se piano operativo o
triennale. L'ordine del giorno è chiarissimo, chiede una colonna in
più nel triennale su quello che è stato fatto l'anno precedente,
per poter valutare, e così l'Assessore ci darà tutte le sue
percentuali, tutti i suoi aneddoti e le sue storie dal 1995 ad
oggi, tutto quello che pensa in quel momento, ma a nostro avviso è
interessante che il Consiglio faccia un dibattito tranquillo, sano
su quello che è stato fatto, dato che stiamo parlando di un
documento di previsione. La nostra proposta andava solo in un'unica
direzione: fare uno stato di attuazione dell'anno precedente.
Magari non è formulato bene, ma l'obiettivo era assolutamente
quello, tant'è vero che nell'ordine del giorno abbiamo anche
inserito:
"così da integrare quanto già pubblicato
dall'Osservatorio dei lavori pubblici"
. C'è un osservatorio che
piano piano si sta alimentando e, dall'esterno, comunque non solo
le imprese, ma il sistema Valle d'Aosta chiede di avere questi dati
al giorno. Lei prima diceva: se Chatrian chiede gli do il
dato...benissimo! Chatrian non chiede dati, chiede un metodo di
lavoro. Questa mattina abbiamo parlato di metodo di lavoro, mi
sembra un metodo di lavoro semplicissimo, sintesi di stato di
attuazione con le varie integrazioni, chiediamo solo ed
esclusivamente quello!
In quest'aula, in questi tre anni, abbiamo parlato sovente del
piano operativo, abbiamo avuto delle risposte che potevano andare
in una certa direzione, altre che andavano in un'altra...noi
abbiamo chiesto quello. Sull'emergenza non faccio del populismo
tanto per fare, Assessore. L'emergenza è una cosa molto seria,
nessuno vuole cavalcare la tigre dell'emergenza; quello che è stato
detto in aula oggi dal collega Cerise, e in questi tre anni di
legislatura, era: suddividiamo possibilmente le certezze e gli
imprevisti, che nessuno di noi può conoscere perfettamente, ma
quanto meno lasciamo un gruzzolotto per gli imprevisti...avevamo
chiesto quello.
Presidente, lei si ricorda, perché più volte abbiamo portato le
nostre iniziative in aula per andare in quella direzione, anzi,
avevamo fatto altri ragionamenti: perché non eventualmente
rimettere in campo delle imprese a gara per poter poi incaricare di
queste emergenze le imprese che su una gara possono - e a quel
punto non c'è più la trattativa privata - essere incaricate
direttamente dall'Amministrazione? Mi sembra che è stato detto in
diverse occasioni e forse anche dal punto di vista personale, senza
alcun tipo di problema, andando in quella direzione che è quella
metodologica, organizzativa e non quella di un populismo di basso
livello che non ci interessa! Non cavalchiamo quella tipologia, non
ci interessa assolutamente, ma siamo per mettere in campo e
migliorare questo piano triennale e fare lo stato dell'arte
dell'anno precedente, quello assolutamente sì! Poi possiamo
allegare a questo piano tutti gli allegati, scrivere di tutto di
più, non ci preoccupa l'allegato, ci interessa carta che canta e
metodologia di lavoro in questo momento; a nostro avviso, su questo
programma, Assessore, non ha fatto tanto, si è occupato di più dei
tetti in lose, dei mutui, di altre procedure dove le è stato
riconosciuto un suo atteggiamento costruttivo metodologico. Noi
avevamo chiesto la stessa metodologia sul piano triennale
programmatico...ecco, l'ordine del giorno va in quella direzione;
lei ha già dichiarato che non voterete questo ordine del giorno; io
spero in un ripensamento della maggioranza, perché stamani penso
che abbiamo mosso la classifica sulla pianificazione e
sull'organizzazione metodologica. Grazie.
Presidente
- Pongo in votazione l'ordine del giorno
presentato dai Consiglieri del gruppo ALPE e PD, che recita:
Ordine del giorno
Il Consiglio regionale della Valle d'Aosta/Vallée
d'Aoste
Richiamato il programma regionale di previsione dei lavori
pubblici per il triennio 2011/2013;
Rilevato che il Piano prevede il riepilogo per settore
d'intervento, categorie e tipologie e il riepilogo per unità
organizzativa, responsabile dell'attuazione dell'intervento ma non
presenta il resoconto dei lavori pubblici realizzati nell'anno
precedente;
Impegna
1'Assessore competente a predisporre entro 60 giorni il
resoconto dettagliato dei lavori realizzati nel 2010 e a
predisporre per gli anni futuri, all'interno del programma
triennale, il resoconto relativo all'anno precedente, così da
integrare quanto pubblicato dall'osservatorio dei lavori
pubblici.
F.to: Bertin - Giuseppe Cerise - Chatrian - Donzel - Carmela
Fontana - Louvin - Patrizia Morelli - Rigo
Consiglieri presenti: 34
Votanti e favorevoli: 8
Astenuti: 26 (Agostino, Benin, Bieler, Caveri, Comé, Crétaz,
Empereur, Hélène Impérial, Isabellon, La Torre, André Lanièce,
Lattanzi, Lavoyer, Maquignaz, Marguerettaz, Pastoret, Prola, Emily
Rini, Rollandin, Rosset, Salzone, Tibaldi, Laurent Viérin, Marco
Viérin, Manuela Zublena, Zucchi)
Il Consiglio non approva.
Presidente
- La parola al Consigliere Donzel per
dichiarazione di voto.
Donzel (PD)
- Egregio Presidente, cari colleghi, non ci
hanno convinto le repliche animate dell'Assessore, non perché ci
dice che siamo dei pessimi studenti che non studiamo...per fortuna
che c'è lui che studia per tutti noi! Non per questo, Assessore.
Intanto per ricordarle che lei non tedia nessuno, anzi è quasi uno
spasso sentirla parlare, quindi parli pure serenamente, racconti
tutto quello che ha da dire e non si giustifichi così davanti al
Consiglio: che lei non dice tutto quello che ha da dire, perché
tedia qualcuno. Le dico che quasi mi scappava da ridere in qualche
momento, quindi non ero assolutamente tediato.
Non fa però ridere che nei programmi triennali di previsione
c'erano delle cifre che erano ben altre rispetto a quelle di
quest'anno, questo "sfrondamento", come lo chiama lei, se è uno
sfrondamento che lei, quando ritiene di dire...riferito all'anno in
corso, dice: no, ma lì dovete fare la somma con quanto è stato
stanziato in bilancio...benissimo! Ma allora se vale quel
principio, lei deve spiegarmi perché nel triennale di quest'anno
siamo su 66.000.000 anziché le cifre faraoniche degli anni passati!
Vuol dire che allora c'è un disimpegno. Delle due, l'una...la
matematica purtroppo impone che anche chi magari fa degli errori,
come dice lei, alla fine trova delle altre ragioni proprio dalle
sue argomentazioni.
Dal nostro punto di vista, quindi, questo programma mantiene
intatti tutti i limiti degli anni passati, anche se lei ha cercato
di contenere le cifre faraoniche degli anni passati, senza
nascondere sempre quella cifra, che ci sarebbero in campo opere per
180.000.000 di euro che noi sappiamo essere una cifra assolutamente
di fantasia.
Pertanto non votiamo questo piano di previsione.
Presidente
- La parola al Consigliere Giuseppe
Cerise.
Cerise G. (ALPE)
- Grazie Presidente. Ha già detto il
collega Donzel, l'Assessore ci ha definiti "scolasticamente
impreparati"...ne prendiamo atto. Ho sempre avuto poca
dimestichezza con i numeri, lo confesso; mi pare che la sua arringa
difensiva mi abbia portato a pensare che ci siamo confrontati su
due documenti contabili diversi, effettivamente non sono riuscito a
capire anche questa lezione di aggiornamento alla quale ha voluto
sottoporci prima dell'aperitivo, ci avviciniamo...no, niente. Ho
avuto veramente l'impressione che lei volesse emulare la guida
alpina che avevo citato prima facendo ancora qualche passo nel
vuoto; attenzione, perché se poi si scavalca in quel modo non è
simpatico!
A parte le battute spiritose che possono anche stemperare il
clima ogni tanto, credo che un minimo di concretezza su questo
piano ci voglia, dobbiamo avere la possibilità di confrontarci su
dei numeri reali, perché scrivere delle cifre spalmate sul triennio
che poi l'anno successivo vengono regolarmente spostate nella
colonna riferita all'anno che segue, non mi pare un modo concreto
di impostare un programma di lavori pubblici, anche perché c'è
tutta una serie di realtà che guarda con attenzione,
amministrazioni pubbliche, ma anche cittadini. Specialmente nelle
opere di consolidamento dei versanti c'è gente che si trova in una
situazione di precarietà, di instabilità di versanti che convergono
verso le abitazioni; di conseguenza, quando vedono scritta per 10
anni di seguito una cifra per quell'intervento, per arginare quel
torrente o per bonificare quel versante, dopo 10 anni non si passa
ad un minimo di concretezza, credo che qualche perplessità venga!
Ma poi il problema è anche quello delle imprese, è un momento di
criticità del settore e vedono nel piano lavori 189.000.000 di euro
e...quest'anno è manna! Quest'anno ci hanno detto che questi
effettivamente saranno disponibili, e avanti, su questo triennio
navigheremo e ci risolleveremo! Non è così...allora, cerchiamo di
non vendere fumo e illusioni!
Il nostro voto, dunque, non potrà che essere contrario.
Presidente
- Pongo in votazione l'atto:
Consiglieri presenti e votanti: 33
Favorevoli: 25
Contrari: 8
Il Consiglio approva.
