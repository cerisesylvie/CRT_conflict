Classificazione
ENTI LOCALI
Comuni
SPORT E TEMPO LIBERO
Infrastrutture ricreativo-sportive



Oggetto del Consiglio n. 521 del 22 aprile 2021 - Resoconto
OGGETTO N. 521/XVI - Interpellanza: "Soluzione delle
problematiche relative alla firma del protocollo d'intesa con il
Comune di Châtillon per la realizzazione dell'impianto di tiro a
volo".
Bertin (Presidente) -
Alla presenza di 35 consiglieri
possiamo dare inizio ai lavori del Consiglio. Volevo soltanto
comunicare che, nell'arco della mattinata, dovrò assentarmi per
partecipare all'assemblea di Avviso Pubblico, la rete di enti
locali e regioni contro la mafia. Siamo all'interpellanza, al punto
n. 34 dell'ordine del giorno. Per l'illustrazione
dell'interpellanza il consigliere Brunod a cui passo la parola.
Brunod (LEGA VDA) -
Questa interpellanza tratta il tema
del poligono di tiro a Châtillon, un progetto del quale sicuramente
molti colleghi all'interno di quest'aula negli anni passati hanno
già sentito parlare.
Rilevato che in data 28 dicembre 2020 il Consiglio comunale di
Châtillon, con parere favorevole all'unanimità, ha deliberato di
approvare il testo dell'accordo di programma inerente la
realizzazione dell'impianto di tiro a volo e la gestione della
struttura sportiva di interesse regionale sita nel Comune di
Châtillon, di approvare il progetto di fattibilità
tecnico-economica della nuova area di tiro a volo, di dare atto
inoltre che il progetto in questione riguarda aree che il piano
regolatore non destina in tutto o in parte a servizi pubblici e
che, ai sensi dell'articolo 27 comma 4 della legge regionale 6
aprile 1998 n. 11, l'accordo produce variante al piano regolatore
generale.
Preso atto che dalle notizie riportate sul sito Gazzetta Matin
in data 2 marzo 2021 si apprende che Châtillon si fa più vicina
alla realizzazione dell'impianto di tiro a volo e la firma
dell'accordo di programma tra Regione e Comune di Châtillon e Fitav
è per mercoledì 9 marzo 2021.
Constatato che dall'articolo della Vallée Notizie di sabato 13
marzo apprendiamo che nell'incontro avvenuto in Regione in data 9
marzo dal titolo "Campo di tiro a Châtillon, prima della firma
servono i soldi", vi è scritto che il Presidente della Regione
dice: "Nessun rinvio, la volontà di realizzarlo rimane".
Preso atto, sempre dal medesimo articolo della Vallée Notizie,
della grande delusione manifestata per la mancata firma del
protocollo d'intesa da parte del Presidente nazionale della Fitav,
il quale ha detto chiaramente che se il campo non verrà costruito
dovrà togliere l'incarico al delegato regionale e quindi la sezione
valdostana della Fitav perderebbe così la propria autonomia che si
era conquistata nel 2004, con conseguente perdita di tutta una
serie di contributi essenziali per la promozione dell'attività tiro
a volo, in modo particolare anche per le iniziative rivolte al
settore giovanile.
Evidenziato che il Consiglio comunale di Châtillon in data 15
marzo 2021 ha presentato e approvato il bilancio di previsione
pluriennale 2021-2023, dove sono stati previsti 18 mila euro per
l'acquisizione di terreni del progetto tiro a volo.
Ritenuto che il riconoscimento dell'interesse sovraregionale
dell'infrastruttura ha permesso di individuare un luogo idoneo per
questa attività sportiva che potrà essere un importante volano
turistico per il comune di Châtillon ed i comuni limitrofi, anche
in virtù dell'omologazione per gare internazionali.
Questo grande progetto sicuramente non è fine a sé stesso,
perché avrebbe anche delle potenzialità che riguardano altre
attività sportive. Queste cose sono sicuramente state molto
evidenziate in tutti gli articoli di giornale dove, secondo me,
importante è fare un piccolo passaggio su quanto è avvenuto. Già
nel 2016 si parlava di questo campo di tiro e poi via dicendo. Se
noi guardiamo per esempio sull'articolo ANSA del 29 dicembre:
"Châtillon, ok l'accordo di programma, impianto tiro a volo a
Châtillon. Il Consiglio comunale di Châtillon ha approvato
all'unanimità il testo per l'accordo di programma" e via dicendo,
quello già accennato prima. Dopodiché abbiamo un altro articolo:
"Châtillon, sì del Consiglio comunale al nuovo impianto di tiro a
volo", dove viene ribadita proprio l'importanza di questa
specialità per il comune di Châtillon, perché comunque la storia
del tiro a volo è stata ben ribadita dal presidente nazionale della
Fitav e dal delegato regionale, che i grandi titoli che sono stati
conquistati in tutti gli anni sono titoli che poche società hanno
avuto. Quindi questo aspetto è fondamentale, anche perché il
presidente della Fitav a livello nazionale ha garantito che, in
seguito alla realizzazione di questa struttura, vi sarebbero stati
poi negli anni degli importanti raduni di squadre nazionali, ma
soprattutto internazionali presso questo poligono di tiro.
Proseguendo, in data 2 marzo vi è un altro articolo: "Châtillon,
si fa più vicina la realizzazione dell'impianto di tiro. La firma
dell'accordo di programma tra Regione e Comune di Châtillon e Fitav
è per mercoledì 9 marzo". Vi sono anche le dichiarazioni del
presidente della Fitav, sui
social
e quant'altro, che era
molto entusiasta di arrivare qua in regione per definire
finalmente, cioè chiudere il cerchio in merito a questa vicenda. E
arriviamo al famoso articolo che ho citato all'interno delle
premesse dove purtroppo vi è questa grande delusione da parte sia
della Fitav, sia in parte anche del Comune di Châtillon che aveva
tutto pronto e quindi la nostra interpellanza non ha nessun tono
polemico, ma voleva fare un po' di chiarezza in merito a questa
vicenda perché, come è stato ribadito, è fondamentale la
realizzazione di questo poligono.
In base a queste premesse l'interpellanza chiede al Presidente
della Regione di conoscere: a cosa faccia riferimento l'espressione
"dobbiamo solo fare i passaggi preliminari per firmare il
protocollo", come riportato sull'articolo della Vallée Notizie del
13 marzo 2021, e come si intenda procedere per superare tale
impasse; quali siano le tempistiche fissate per poter procedere
alla sottoscrizione del protocollo d'intesa con il Comune di
Châtillon e la Fitav, con l'obiettivo di dare corso al più presto
alla progettazione e realizzazione di questa struttura come
importante volano turistico per la località.
Presidente -
Per la risposta il Presidente della Regione,
ne ha facoltà.
Lavevaz (UV) -
Ringrazio il collega Brunod per questa
iniziativa che permette in qualche modo di far chiarezza su questa
questione che effettivamente ha creato un pochettino di confusione.
Come ha detto lui, io sono fra quelli che ha avuto modo di seguire
un po' in altre vesti questa vicenda, che ormai risale a tanti anni
fa: qualcuno di voi si ricorderà che qualche anno fa si parlava
della realizzazione di questo impianto nel comune in cui ero allora
sindaco.
Cerchiamo di fare un po' di chiarezza su quello che è avvenuto
il 9 marzo, come ha citato il collega Brunod, in occasione di
questo incontro organizzato dalla sezione valdostana della
Federazione italiana tiro a volo, al di là della puntuale rassegna
stampa che il collega Brunod ha già fatto. In quella riunione, che
era stata convocata per fare il punto in merito all'iter
amministrativo concernente la realizzazione dell'impianto a
Châtillon e per esaminare quindi l'accordo di programma che la
Fitav aveva predisposto, non era prevista - e di fatto nessuna
comunicazione in tal senso è stata fatta da parte
dell'Amministrazione regionale - la firma dell'accordo di programma
in quella seduta. Questo per un motivo molto semplice: il Comune di
Châtillon, in qualità di ente promotore dell'accordo, ne ha
approvato una bozza, ma per poter ovviamente procedere alla
sottoscrizione finale dell'accordo di programma questo deve essere
approvato, oltre che dalla Fitav, anche dalla Regione e questa
approvazione ancora non c'è stata. Non c'è stata sostanzialmente e
banalmente perché mancano le coperture economiche. La Giunta
regionale, infatti, non ha ancora potuto, in questo momento e fino
a oggi, approvare questo accordo, perché le risorse finanziarie
necessarie devono essere reperite e a questo scopo alcuni
ragionamenti sono stati fatti, tant'è che le strutture
dell'Assessorato competente hanno posto le richieste di inserire le
coperture per la realizzazione di questo impianto nei fondi da
coprire con il rendiconto 2020.
Come sapete le valutazioni di natura politica sul rendiconto
sono da farsi. Abbiamo da un lato ovviamente le misure importanti
legate al Covid che hanno una strada, il rendiconto invece di
natura più tecnica deve essere discusso anche all'interno delle
strutture della Giunta regionale, per trovare degli accordi sulle
richieste che sono state fatte e per individuare le priorità che
devono essere coperte con i fondi disponibili che, è inutile dirlo,
sono molto meno di quelli che le strutture hanno richiesto.
Quindi, molto semplicemente, nel corso delle prossime settimane
questa discussione sarà fatta e all'interno di tutte le richieste
si individueranno quelle che si potranno coprire con i fondi del
rendiconto 2020 e fra queste indubbiamente c'è anche l'impianto di
tiro a volo, che è fra le questioni che devono essere definite nel
dibattito politico.
Presidente -
Per la risposta consigliere Brunod, ne ha
facoltà.
Brunod (LEGA VDA) -
Grazie presidente Lavevaz che ha
ricostruito anche lei un pochino i passaggi di questa vicenda sulla
quale volevamo fare un po' di chiarezza, ma soprattutto volevamo
capire, nell'interesse del comune di Châtillon e in tutta l'area
afferente, le tempistiche per arrivare a questa famosa
realizzazione, Come abbiamo capito tutti quanti, è importante non
andare troppo in là con i tempi per non rischiare di perdere questa
posizione a livello nazionale e internazionale per la
struttura.
Analizzando anche un po' i dati, noi avevamo visto che i soldi
per la realizzazione di questa struttura, nel programma regionale
di previsione lavori pubblici 2017-2019, erano stanziati. Invece,
per quanto riguarda la progettazione sempre dell'opera, nel
bilancio di previsione 2020-2022 vi sono 100 mila euro per la
realizzazione di un centro per tiro a volo a Châtillon e anche nel
bilancio di previsione 2021-2023 sempre 100 mila euro per la
progettazione. Anche per questo volevamo capire un po' bene. Poi
adesso lei ha confermato che i soldi non ci sono, bisogna
reperirli. Abbiamo un po' di confusione su questo aspetto qua,
perché c'erano, non ci sono più, c'è una parte, adesso sembrerebbe
che non c'è più neanche questa parte; forse c'è stato qualche
passaggio tecnico che non è andato probabilmente come doveva, non
so, questo magari lo sa meglio sicuramente lei e le strutture
competenti.
Quello che a questo punto ci auguriamo veramente è che nelle
valutazioni in merito al rendiconto, nelle priorità che dovranno
essere definite, questa progettazione, come ha detto lei anche
nell'articolo che io prima ho citato, la volontà di realizzarlo
rimanga e vogliate anche voi andare in questa direzione, però
bisognerebbe cercare di non andare troppo a lungo con le
tempistiche. Quindi osserveremo molto la questione e speriamo che
si arrivi finalmente a chiudere il cerchio su questa famosa e
importante struttura sportiva, che darebbe una grande mano al
rilancio turistico della Bassa Valle, in questo caso di Châtillon e
Saint-Vincent.
