Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2575 del 29 gennaio 1987 - Resoconto
OGGETTO N. 2575/VIII - DISEGNO DI LEGGE CONCERNENTE:
"AUMENTO, PER IL TRIENNIO 1987/1989, DELLA SPESA PER L'APPLICAZIONE
DELLA LEGGE REGIONALE 28 GIUGNO 1962, N. 13, MODIFICATA CON LEGGE
REGIONALE 31 MAGGIO 1979, N. 31, RECANTE NORME PER IL RISANAMENTO
DEL BESTIAME IN VALLE D'AOSTA NEI RIGUARDI DELLE BRUCELLOSI,
TUBERCOLOSI E MASTITI".
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Il presente disegno di legge, che prevede
il finanziamento di L. 8.580.000.000 per la campagna 19861987,
prevede altresì 13.580.000.000 per gli anni 1988 e 1989, cioè per
le campagne 1987-88 e 1988-89.
Prima di dare i dati, che avevamo già annunciato in Commissione
l'Assessore Perrin ed io, vorrei dire che si è trovato anche un
accordo in Commissione in modo che, prima che la Giunta regionale
approvi quello che sarà il piano di risanamento del bestiame
1987-1988, si faccia una riunione della Commissione. Nello stesso
tempo è stato richiesto, da parte di alcuni Commissari, di potersi
recare presso gli uffici dell'anagrafe del bestiame e, sia al
momento della visita, che nel corso di questa riunione, avremo
senz'altro la possibilità di analizzare meglio quelli che sono i
dati del risanamento e, nello stesso tempo, di individuare meglio
quelle che possono essere le cause di infezione della malattia
della tubercolosi e della brucellosi.
Per quanto riguarda i dati 1986-87 al 29 gennaio, quindi ad
oggi, sono stati provati 37.075 capi, riscontrati positivi alla TBC
4.994 capi, alla brucellosi 1.491, per un totale di 6.485 bovini,
in raffronto all'anno 1985-86, in cui erano stati provati 48.644
capi ed erano risultati positivi alla TBC 7.633 capi, il 15,89%, e
1.518 di brucellosi, il 3,15%.
Le percentuali di questo anno sono invece di 13,46% per la TBC e
sono ancora in fase calante in quanto mancano, per la riprova che
verrà fatta in primavera dei nuovi capi nati, circa 10-12 mila
capi. Si sa già per certo, visti gli anni precedenti, che i capi
nuovi e quelli nuovi nati hanno un tasso di malattia molto basso;
pertanto, questo 13,46% si abbasserà ancora ed avremo senz'altro un
miglioramento, una diminuzione del 2%, per quello che concerne la
TBC.
Per quanto riguarda la brucellosi, abbiamo già questo anno un
3,70% contro il 3,14 dello scorso anno; la percentuale del 3,70%
tenderà a ribassare, perchè i capi nuovi non saranno malati e poi
non riscontreremo la malattia. Prevediamo, tuttavia, ancora un
numero di capi abbastanza alto per il semplice fatto che ci sono
ancora - e questo è un dato che ho potuto appurare dopo la riunione
della Commissione - cinquanta "stalle problema" ancora sotto
sequestro, quindi ancora seguite da vicino dai veterinari.
La spesa fatta finora è di 11 miliardi e 165 milioni, di cui
5,745 miliardi dell'esercizio 1986 e 5,420 miliardi dell'esercizio
1987. Di elenchi giacenti abbiamo già per adesso più di due
miliardi, quindi la previsione ("a spanne", evidentemente) è che
per la campagna 1986-87 si andrà a spendere circa 15 miliardi: due
miliardi in meno dello scorso anno.
In un raffronto poi con quelli che sono i costi dei capi, si
riscontra un aumento come costo di ogni singolo capo, ma come si sa
questo è dovuto anche all'aumento del bestiame sul mercato. Mi sta
dicendo l'Assessore all'Agricoltura che in questo computo non sono
calcolati i vitelli, che sono anche quelli che danno un tasso di
abbattimento del costo medio. Lo scorso anno il costo medio era di
circa 2 milioni 100 mila lire; quest'anno siamo a circa 2 milioni e
quattrocentomila, cioè il costo che viene a pagare
l'Amministrazione regionale.
Si dà atto che dalle ore 19,13 assume la Presidenza il Vice
Presidente DOLCHI.
PRESIDENTE:
È aperta la discussione generale. Ha chiesto
di parlare il Consigliere Millet, ne ha facoltà.
MILLET (P.C.I.):
Il nostro Gruppo ha accettato
l'iscrizione d'urgenza di questo disegno di legge, che prevede un
finanziamento per questo anno e per i due anni successivi per un
totale di 35 miliardi. Per quanto riguarda il risanamento del
bestiame, nella odierna riunione di Commissione abbiamo potuto
chiarire alcune questioni ed è venuto un impegno da parte dei due
Assessorati (Agricoltura e Sanità) di preparare un momento di
incontro con una serie di dati, in modo da trovare, se è possibile,
per la prossima campagna di risanamento, qualche iniziativa che
tenda ad invertire la tendenza. Forse l'Assessore ha presentato una
percentuale un po' troppo ottimistica, perchè ho rifatto i calcoli
rapidamente e risulterebbe che 6.445 su 7.000 non è il 13%, ma è un
po' di più. Comunque, siamo sempre su percentuali alte, anche se
può darsi che questo anno la percentuale sia inferiore a quella
dello scorso anno.
Già nella discussione di oggi in Commissione si è notato che lo
scorso anno - campagna 1984-85 - si è invertita una tendenza; cioè,
mentre gli anni passati, nonostante gli abbattimenti praticati,
abbiamo rilevato un aumento di capi, lo scorso anno si è verificata
una diminuzione. Verificheremo quest'anno se la tendenza sarà
confermata oppure no, perchè se diminuiranno i capi sorgerà un
problema anche per la produzione pregiata della fontina, del latte
e di tutte le altre attività a questa collegate.
Voteremo a favore di questo provvedimento, come abbiamo fatto
gli anni passati, perchè riteniamo che il problema del risanamento
sia un problema prioritario; tuttavia, siamo convinti che vadano
chiarite alcune cose, perchè non vogliamo che per la speculazione
di alcuni allevatori commercianti si arrivi a danneggiare il grosso
degli allevatori in Valle d'Aosta. Pertanto, riteniamo sia
importante andare a verificare che queste speculazioni siano tolte
del tutto, ed è per questo che anche la valutazione dei capi assume
rilevanza. Dovremmo ricercare le cause di un tale comportamento e,
pur prendendo atto che da parte dell'Amministrazione regionale si
sono portate avanti delle iniziative in tal senso, siamo convinti
che si debba procedere con più rigore, coinvolgendo più forze.
Approfitto per dire che anche la nostra forza politica è
disponibile a dare dei suggerimenti, in modo da arrivare ad una
percentuale di capi ammalati più accettabile, perchè la percentuale
è troppo alta. Se dovessimo constatare amaramente che per avere i
capi di bestiame sani è necessario avere una percentuale di questo
tipo, riteniamo che dovremmo accettare solo a condizione di aver
prima fatto una verifica attenta. Con questo impegno da parte degli
Assessori interessati, impegno che l'Assessore Voyat ha ribadito
anche nel suo intervento, diamo voto favorevole a questa legge e,
da parte nostra, ci sentiamo impegnati a dare un contributo in
questa direzione.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
I dati che ha fornito l'Assessore in
Commissione e ripetuto in aula penso siano abbastanza preoccupanti,
perchè è vero che i capi abbattuti per TBC sono percentualmente
inferiori a quelli dello scorso anno, ma preoccupa questo aumento
della brucellosi, perchè a tutt'oggi sono stati abbattuti 1.491
capi a metà campagna, quando lo scorso anno, alla fine della
campagna, erano 1.518; mi pare che ci stiamo già avvicinando a quei
livelli.
C'è poi da aggiungere che probabilmente questo lieve
miglioramento per la TBC è dovuto al divieto di commercializzare
animali provenienti dalle altre regioni d'Italia, più che alle
misure predisposte a luglio, quando si è stilato il programma di
attuazione della bonifica del bestiame; misure che già allora
avevamo detto ci sembravano inadeguate e mi pare che oggi ne
abbiamo (ne avremo purtroppo anche in futuro) la conferma. Non si
sono ancora individuate quali siano le cause effettive su cui
incidere per arrivare ad una inversione di tendenza, quanto meno ad
una significativa inversione di tendenza per il risanamento.
Avevamo già detto che alcune misure, forse, bisognava prenderle
anche in termini di erogazione di contributi; la valutazione del
bestiame e l'erogazione del contributo, così come vengono
effettuate non ci sembrano disincentivati, per quanto riguarda le
misure di prevenzione, che soprattutto i grossi allevatori
dovrebbero poter attuare. Abbiamo sentito in Commissione che le
infezioni maggiori, soprattutto di brucellosi, avvengono nelle
stalle di grossi allevatori ed è qui che bisogna incidere.
Nel programma tecnico di luglio si prevedeva di attivare locali
di sosta separati per animali infetti o sospetti, ma solo per
bestiame di commercianti. Ora, ufficialmente di commercianti pare
che ce ne siano due o tre, perchè la maggioranza dei grossi
allevatori agiscono come commercianti, però ufficialmente non lo
sono. Allora, cerchiamo di adottare delle misure anche per questi
grossi allevatori.
In secondo luogo, se è opportuno mantenere il contributo così
come è adesso per il piccolo allevatore, per chi ha una bestia, per
chi ha due bestie, per chi risente in modo sensibile della perdita
della bestia, potremmo anche stabilire una gradualità del
contributo a seconda di quella che è la consistenza
dell'allevamento. Solo in questo modo riusciremo ad evitare
possibili speculazioni, che non dico che ci siano, ma il sospetto
c'è, altrimenti non si riuscirebbe a capire perchè in Valle d'Aosta
non si fanno passi in avanti per il risanamento del bestiame.
Per questi motivi, perchè non vediamo dei miglioramenti
effettivi in questo settore, non voteremo questo disegno di legge,
e perchè non ci sembra che si possa procedere in questo modo.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi spiace che si arrivi ad un'ora tarda a
discutere di questa legge, che invece meriterebbe un po' più di
attenzione, innanzitutto per l'ingente quantità di soldi che
vengono investiti in questa attività sanitaria e che non trovano
ancora uno sbocco definitivo.
Condivido e mi associo alle osservazioni fatte dal Consigliere
Pascale, vorrei aggiungere che a mio parere si deve sottolineare,
in particolare, il trattamento un po' eccessivo e disincentivante
della imprenditorialità, che viene fatto dal punto di vista
economico. Qui mi sembra che si ricalchi un po' quello che faceva
la CEE negli anni '60, che un anno dava i soldi per mettere nella
stalla i vitelli e l'anno successivo li dava per ammazzarli, per
cui sembrava che fosse più interessante dedicarsi allo studio delle
leggi, piuttosto che allo studio dell'allevamento fatto come si
deve.
Personalmente, condivido questa idea di incapacità che esiste
sotto questa campagna per il risanamento e mi riservo di presentare
delle iniziative, da parte del Gruppo di Nuova Sinistra,
prossimamente, quando avrò raccolto una più attenta documentazione.
Pertanto, mi asterrò su questa legge.
PRESIDENTE:
È considerata chiusa la discussione generale.
L'Assessore intende prendere la parola per chiudere la
discussione?
Allora si passa all'esame dell'articolato. Do lettura dell'art.
1:
ART. 1
1. Per gli interventi di cui alla legge regionale 28 giugno
1962, n. 13, modificata con legge regionale 31 maggio 1979, n. 31,
recante norme per il risanamento del bestiame in Valle d'Aosta nei
riguardi delle brucellosi, tubercolosi e mastiti, è autorizzata,
per il triennio 1987/1989 l'ulteriore spesa di lire 35.740.000.000
di cui lire 8.580.000.000 per l'anno 1987 e lire 13.580.000.000 per
ciascuno degli anni 1988 e 1989.
- L'onere derivante dall'applicazione della presente legge
graverà sul capitolo 33700 della parte spesa del bilancio
preventivo della Regione per l'anno 1987 e sui corrispondenti
capitoli per gli esercizi 1988 e 1989.
3. Alla copertura della maggiore spesa di lire 35.740.000.000
provvede:
- per l'anno 1987 mediante riduzione della somma di lire
8.580.000.000 dello stanziamento iscritto al capitolo 50150 (Fondo
globale per il finanziamento di spese per ulteriori programmi di
sviluppo - spese di investimento) - Settore 2 - Sviluppo economico
- della parte spesa del bilancio di previsione della Regione per
l'esercizio in corso;
- per gli anni 1988 e 1989 mediante utilizzo della somma di
lire 27.160.000.000 delle risorse disponibili del bilancio
pluriennale 1987-1989, relative al programma 2.2.2.05 -
Zootecnia.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti 27
Votanti 23
Favorevoli 23
Astenuti 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'art. 2:
ART. 2
1. Al bilancio di previsione della Regione per l'anno 1987
sono apportate le seguenti variazioni:
Parte spesa
Variazione in diminuzione:
Capitolo 50150 "Fondo globale per il finanziamento di spese
per ulteriori programmi di sviluppo" (Spese di
investimento)
L. 8.580.000.000
Variazione in aumento:
Capitolo 33700 "Contributi per la bonifica sanitaria del
bestiame".
Legge regionale 28 giugno 1962, n. 13
Legge regionale 30 agosto 1970, n. 24
Legge regionale 31 maggio 1979, n. 31
Legge regionale 19 aprile 1985, n. 13
L. 8.580.000.000
L.R.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti 27
Votanti 23
Favorevoli 23
Astenuti 4 (Breuvé, Pascale, Sandri e Torrione)
Il Consiglio approva
PRESIDENTE:
Do lettura dell'art. 3:
ART.
3
1.
La presente legge è dichiarata urgente ai sensi del
terzo comma dell'art. 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regione.
2.
È fatto obbligo a chiunque spetti di osservarla e
di farla osservare come legge della Regione Valle d'Aosta.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti 27
Votanti 23
Favorevoli 23
Astenuti 4 (Breuvé, Pascale, Sandri e Torrione)
Il Consiglio approva
PRESIDENTE:
Pongo in votazione la legge nel suo
complesso, per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 28
Votanti 24
Favorevoli 24
Astenuti 4 (Breuvé, Pascale, Sandri e Torrione)
Il Consiglio approva
