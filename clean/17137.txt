Classificazione
INFORMAZIONE
Sistema informativo


Resoconto integrale del dibattito dell'aula
Oggetto del Consiglio n. 397 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 397/XI Notizie in merito a distribuzione di un
documento contenente attacchi ad una forza politica nel corso di un
convegno patrocinato dall'Amministrazione regionale.
(Interrogazione)
Interrogazione Richiamata la propria interpellanza prot. n.
98/98 (allegato n. 21 dell'ordine del giorno del Consiglio
regionale del 13/1/99) in riferimento ai patrocini concessi per i
convegni della Federazione nazionale "Pro Natura";
Ricordato che nel corso della discussione in aula, il
sottoscritto Consigliere aveva evidenziato come in occasione del
Convegno svoltosi a Courmayeur il 12/12/98 gli organizzatori
avessero distribuito in sala un documento contenente attacchi ad
una forza politica;
Riaffermata la grave scorrettezza di tale episodio, realizzato
all'interno di un'iniziativa patrocinata dall'ente pubblico;
il sottoscritto Consigliere regionale
Interroga
l'Assessore competente per sapere:
se ha verificato la veridicità di quanto esposto in aula
dall'interpellante;
2) se ha ritenuto opportuno inviare, come richiesto, una nota di
protesta ufficiale agli organizzatori.
F.to: Curtaz
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Il Consigliere Curtaz ritorna su un argomento che
pensavo di aver chiarito nel corso dell'altra seduta consiliare, ma
tant'è.
A questo proposito il Presidente della Federazione nazionale di
"Pro Natura" precisa con una nota che tra il materiale a
disposizione dei partecipanti del convegno vi era anche il
messaggio inviato come consuetudine alle manifestazioni della
nostra associazione dal Deputato europeo Carlo Ripa di Meana, già
Commissario europeo e Ministro dell'ambiente.
Tale messaggio, per doverosa correttezza che abbiamo sempre
adottato nei confronti dei saluti che pervengono per iscritto, non
è stato né letto né citato, ma solo messo a disposizione dei
partecipanti. Nessun volantinaggio è stato mai effettuato.
Trattandosi di questo documento cui il Consigliere Curtaz faceva
riferimento la volta scorsa, credo di poter confermare, essendo
presente, che così si sono svolte le cose.
In quella giornata, come ben sa il Consigliere Curtaz, altri
hanno volantinato.
Quindi, affinché anche il Consiglio regionale possa valutare
appieno il contenuto del messaggio incriminato, e affinché anche il
Consiglio regionale possa valutare circa l'opportunità o meno
d'inoltrare note ufficiali di protesta, leggo il messaggio augurale
di Carlo Ripa di Meana inviato agli amici di "Pro Natura"
nell'occasione del convegno "Gomma, rotaia o telematica, quale
traffico nell'arco alpino" svoltosi a Courmayeur il 12 dicembre
scorso:
"Cari amici, voglio subito cogliere l'occasione per esprimere la
mia incondizionata solidarietà alla Federazione nazionale di "Pro
Natura" e al suo Presidente Corrado Daclon, per gli scomposti e
strumentali attacchi comparsi recentemente sulla stampa valdostana.
Giungono da persone che, ignorando il valore di tale associazione e
le azioni brillanti di Corrado, meritano solo un invito a
distinguersi per le attività sul campo e non per la vispolemica a
mezzo stampa.
Le celebrazioni del cinquantenario di "Pro Natura" capitano in
un momento di particolare difficoltà per l'ambiente a dispetto
della nutrita pattuglia di esponenti Verdi presenti nel passato
Governo dell'Ulivo e nell'attuale Centro-Sinistra; mai, infatti, il
Verde è apparso così sbiadito come negli ultimi due anni, così
soggetto ad una logica politicistica, al pensiero unico e alla
vacua retorica europea e monetaria. La scelta dell'elettorato
ecologista, anziché portare ad un cambio di passo e di valori
nell'azione di governo, è stata frustrata dal desiderio di non
disturbare il manovratore. Dolorosi e numerosi sono gli esempi, per
citare solo le questioni eminentemente ambientali bisogna ricordare
che i Verdi non hanno impedito che l'Enichem continuasse con
aggiustamenti secondari a minare la salute umana nella laguna di
Venezia. Hanno affrontato confusamente la questione rifiuti,
introducendo discutibili novità e lasciando irrisolti i problemi
relativi alla loro produzione e alla localizzazione nei luoghi di
smaltimento.
La Federazione del "Sole che ride" ha avallato la scelta di
candidare Roma alle Olimpiadi e di ridare sostegno alle grandi
opere, utilizzando la scadenza del Giubileo, e tace sulla
candidatura di Torino-Val di Susa alle Olimpiadi invernali per il
2006. I Parlamentari verdi non hanno fiatato contro gli incentivi
che hanno portato, oltre al rinnovo parziale del parco macchine
nazionale, un ulteriore milione di veicoli in più nelle città
italiane e anzi hanno umiliato l'ecologia, accettando che i
finanziamenti alla Fiat fossero battezzati rottamazione ecologica.
I Verdi purtroppo si sono fatti cogliere con le mani in mano da
ogni tipo di emergenza, si tratti d'incendi, crolli, alluvioni o
frane. Alle analisi dei Verdi non sono seguite le soluzioni che i
cittadini chiedono al Governo, e in assenza di proposte l'effetto
serra e la mutazione climatica sono diventati l'alibi degli
amministratori locali negligenti e dei governi che non ritengono
prioritario difendere il territorio con azioni concrete.
Come hanno dimostrato le vittorie ottenute nella battaglia
condotta da posizioni intransigenti, penso alle Olimpiadi 2004 a
Roma, al terminal SNAM di Monfalcone e al bando per la pesca con le
spadare varato quest'estate, la radicalità e l'unità delle forze
ecologiste possono rappresentare la scelta vincente, la fionda
nella mano di Davide.
Ma i Golia di questo paese non stanno a guardare e sono riusciti
a dividere il mondo ecologista e ad annetterne alcune parti troppo
attratte dalla bramosia del potere. Questo almeno è il giudizio mio
e di tanti sul ruolo dei dirigenti di Lega Ambiente, ormai anche
ufficialmente inquadrati nell'avventura politico-istituzionale di
Cento Città. Un nome, quello di Cento Città, che paradossalmente
vorrebbe spacciare in chiave propagandistica il lavoro dei sindaci
delle principali città italiane, personale politico che a due anni
dalla scadenza del proprio mandato appare concentrato nella
progettazione del proprio futuro, mentre le città loro affidate
languono assediate dal traffico, inquinate oltre ogni ragionevole
limite, carenti di spazi verdi e arretrate nell'introduzione di
provvedimenti ecologici, quale la raccolta differenziata dei
rifiuti.
A "Pro Natura", alla sua azione diversa e coerente, giunga il
mio più autentico apprezzamento. Affettuosi saluti, vostro Carlo
Ripa di Meana".
Non ho ritenuto quindi di dover inoltrare nessuna nota di
protesta ufficiale, non avendo ravvisato nel documento citato
niente d'oltraggioso e/o offensivo per nessuno, ma semplicemente
trattandosi di un messaggio augurale contenente qualche
considerazione più o meno condivisibile di un autorevolissimo
personaggio del mondo ambientalista, già coordinatore dei Verdi,
Ministro dell'ambiente, Commissario europeo, attualmente
Parlamentare europeo, certamente non iscritto all'Union, credo di
poter concludere con l'invito che ho già rivolto la volta scorsa al
Consigliere Curtaz, quello cioè di tener fuori il Governo regionale
e il sottoscritto da una polemica che è tutta vostra ed è tutta
interna.
Président La parole au Conseiller Curtaz.
Curtaz (PVA-cU) L'Assessore Vallet, che è persona intelligente,
fa finta di non capire qual è la questione; l'ho già detta l'altra
volta, la ripeto, chissà che dicendole due volte le cose vengano
colte per la loro reale portata. Ho già detto l'altra volta che
quelle critiche sono assolutamente legittime, possono essere anche
le più pesanti possibili e possono svolgersi dappertutto, tranne
che in un luogo pubblico dove si svolge un convegno patrocinato
dalla Regione. È una questione di natura istituzionale, è una
questione di correttezza istituzionale.
Intanto due precisazioni, altrimenti mi si fa dire delle cose
che non ho assolutamente detto. Non ho mai parlato di
volantinaggio, ho detto che c'era un documento messo a disposizione
dei partecipanti al convegno, sul tavolo della segreteria dei
convegno. Quanto al volantinaggio cui lei fa riferimento, si è
trattato di un volantinaggio fatto fuori, in piazza, che non è
stato assolutamente fatto dentro la sala del convegno, ma fuori
dalla porta di questo convegno, e così avrebbe dovuto essere fatto
anche per il documento messo a disposizione dei convegnisti.
Dopo di che lei ha letto e ha reso edotto il Consiglio su due
pagine, cioè una e tre quarti che sono di critiche nei confronti di
un movimento, quello di Cento Città; lascio al buon gusto di tutti
giudicare se, ripeto, è legittimo che in un convegno pubblico
vengano utilizzati questi strumenti.
Mi dispiace questa posizione che assume la Giunta, ma non perché
in questo caso siano stati colpiti - ma colpiti per modo di dire,
figuriamoci cosa m'importa delle critiche di Ripa di Meana - il
gruppo dei Verdi o Cento Città o altri gruppi, ma perché si crea un
precedente. E il precedente che oggi si avalla è quello di dare una
giustificazione a chi in queste occasioni vola un po' basso, perché
ripeto per la terza volta che non è corretto utilizzare una
manifestazione di questo tipo per fare della propaganda e della
polemica politica, che può riguardare chiunque.
Questo è il punto, quindi mi dichiaro particolarmente
insoddisfatto di questa risposta e mi auguro - lo dico un po'
provocatoriamente - che se ci saranno degli episodi analoghi in
altri convegni, la Giunta usi la stessa neutralità pilatesca che ha
utilizzato in quest'occasione.
