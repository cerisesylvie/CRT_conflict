Classificazione
AMBIENTE
Stoccaggio e smaltimento rifiuti



Oggetto del Consiglio n. 1498 del 11 maggio 2022 - Resoconto
OGGETTO N. 1498/XVI - Interpellanza: "Soluzione della
problematica inerente il divieto di conferimento di rifiuti presso
le isole ecologiche per i detentori di partita Iva".
Bertin (Presidente)
- Punto n. 29. Si è prenotata la
consigliera Foudraz per l'illustrazione, ne ha facoltà.
Foudraz (LEGA VDA) -
Ho ascoltato la risposta del
presidente Lavevaz sull'interpellanza che mi ha preceduta del
collega Perron, sostanzialmente la mia la ricalca un poco: i
rifiuti di cui si parla in quest'interpellanza non sono rifiuti
derivanti da sfalci, ma sono rifiuti derivanti da attività
artigianali, quali falegnameria ed edilizia, quindi in parte alcune
risposte le ho già sentite.
Ho presentato quest'interpellanza perché, a partire dal febbraio
di quest'anno, le varie isole ecologiche situate lungo il
territorio valdostano appunto non ricevono più i rifiuti che
provengono da soggetti titolari di partita Iva.
A questo proposito, come il collega Perron, anche a me sono
pervenute numerose segnalazioni da artigiani valdostani che operano
in diversi settori produttivi e che mi hanno segnalato
l'impossibilità di conferire i materiali da destinare poi anche al
successivo riutilizzo presso le varie isole ecologiche.
Si è appreso, sempre attraverso le segnalazioni, che i soggetti
che detengono la Partita Iva non possono conferire i rifiuti presso
le isole ecologiche, mentre questa facoltà di conferimento è
concessa a tutti coloro che non svolgono attività d'impresa.
Sempre dal mese di febbraio gli operatori dei vari centri di
raccolta dirottano quindi tutti coloro che si presentano ai punti
di raccolta al punto centrale sito a Brissogne, perché sostengono
che non possono più procedere nell'accettazione del materiale
conferito proveniente da soggetti che posseggono partita Iva.
Lei ha spiegato che con l'entrata in vigore del Decreto
legislativo 116/2021 questa situazione avrebbe già dovuto essere
così a partire dall'anno scorso, quindi non è facile capire per chi
opera nel settore, perché comunque un Decreto legislativo, che
avrebbe già dovuto essere in vigore l'anno scorso, subentri solo un
anno dopo.
Si pone il problema che chi non opera nella cintura della
Plaine, come ha già fatto presente il collega Perron, deve
percorrere la valle in lungo e in largo per poter conferire il
materiale, ovviamente questo va a discapito non solo dell'artigiano
- che trascorre le sue ore lavorative non sul cantiere ma
sull'automezzo - ma anche di coloro che commissionano i lavori,
perché si vedono ovviamente aumentare i prezzi delle ore lavorate a
causa del tempo che purtroppo chi passa sui veicoli non lo passa
lavorando.
L'altro problema che ha già segnalato il collega e che mi è
stato segnalato è proprio causato dalle lunghe code che si
verificano al centro di conferimento a Brissogne, code che a volte
interessano anche una mezza giornata.
Ovviamente se un artigiano deve passare il suo tempo in coda,
non può portare avanti i lavori e quindi neanche rispettare le
scadenze che si era prefissato, a danno quindi dell'utenza finale
che ha commissionato i lavori.
Vorrei evidenziare anche che comunque questo genere di scelta ha
dei grossi impatti anche a livello ambientale perché, come sappiamo
tutti benissimo, dobbiamo andare verso un'economia e una gestione
dell'ambiente sempre più green, però non possiamo pensare che per
conferire un cassone di legname o di ferro da Gressoney o da
Courmayeur si attraversi metà Regione macinando un centinaio di
chilometri quando se ne potrebbe fare un quinto.
Io credo che bisognerebbe trovare una soluzione, quella che lei
ha prospettato prima al collega, magari di punti di raccolta non
più presenti come prima, ma tre punti di raccolta disseminati lungo
la Valle potrebbero sicuramente attenuare un poco questo
problema.
Il fatto di non poter più conferire alle isole ecologiche fa
comunque riscontrare delle problematiche; io personalmente ho
assistito ad abbandono di rifiuti, ho visto, dalla sera alla
mattina, nei punti di conferimento dove sono situati i vari
cassonetti della plastica piuttosto del cartone, ho visto
abbandonate delle ringhiere, dei serramenti, e questo sicuramente a
livello visivo non è bello e impatta anche a livello di decoro
ambientale. Influisce anche sugli aspetti turistici della regione
perché per anni si è cercato di fare informazione alla cittadinanza
su come correttamente conferire i vari materiali presso le isole
ecologiche, adesso purtroppo assistiamo a questi abbandoni, perché
poi alla fine non tutti sono corretti, ovviamente i punti non sono
presidiati da telecamere e quindi non si può neanche risalire a chi
abbandoni i materiali.
Io credo che si debba trovare una soluzione, per cui la mia
iniziativa interpellava l'Assessore per sapere: se fosse a
conoscenza della problematica e, da quello che ha risposto
precedentemente la risposta è "sì"; qual era il motivo per cui a
partire dal febbraio di quest'anno non era più possibile conferire
presso le isole ecologiche i vari materiali derivanti da scarti di
lavorazione; qual era la normativa entrata in vigore, e l'ha
specificato, e quali potrebbero essere gli intendimenti per
risolvere in maniera proficua la questione.
Presidente -
Risponde il presidente della Regione
Lavevaz.
Lavevaz (UV) -
In effetti con il senno di poi avremmo
potuto accorpare queste due iniziative, non mi è venuto in mente di
proporlo nella capigruppo ma seppur l'oggetto sia un poco diverso,
in buona sostanza la problematica è del tutto analoga e quindi sarò
anche sintetico nella mia risposta.
Ribadisco, il nocciolo della questione è che la normativa - così
come è stata modificata dal Decreto 116/20 che è entrato in vigore
il primo gennaio 2021 - ha definito in maniera chiara che tutto
quello che è prodotto in ambito domestico sia da trattare come
rifiuto urbano, tutto quello che è prodotto in senso molto, molto
generale da tutta quella che è attività d'impresa è da considerarsi
rifiuto speciale.
Quindi anche rispetto alla risposta data prima al collega
Perron, si capisce bene che lo stesso identico rifiuto, quindi dei
rami da potatura, se sono prodotti da un privato cittadino che pota
il suo melo sono un rifiuto urbano, se sono frutto del lavoro di
un'attività d'impresa, quindi un'impresa che fa verde, quello
diventa un rifiuto speciale. Questo è il nocciolo che deve essere
chiaro a tutti, anche perché, come dicevo prima, il rifiuto urbano
rientra in una gestione, come tutti gli altri rifiuti urbani, di un
certo tipo: voi sapete che tutta la gestione dei rifiuti è un
servizio cosiddetto a rilevanza economica, quindi se 100 spendiamo
per un servizio, 100 deve essere pagato dall'utenza; quel ramo
prodotto dal singolo cittadino rientra nel novero della gestione
del rifiuto urbano e quindi il costo per raccoglierlo dal punto di
raccolta, smaltirlo fino alla sua definizione finale è un costo che
viene sostenuto all'interno della TARI, quindi dall'intera
comunità. Lo stesso ramo, invece, portato al centro di conferimento
da un'impresa, è da considerarsi un rifiuto speciale perché quel
costo lo deve sostenere direttamente l'impresa, non deve essere un
aggravio sui costi della comunità.
Questa è la differenza che deve essere chiara; una volta che è
chiara questa differenza, si capisce il perché non può essere
conferito il verde o la ramaglia all'interno del centro di
conferimento comunale, perché al centro di conferimento comunale,
il costo di gestione è il costo di gestione che viene poi caricato
sulla TARI ai cittadini.
È facile capire anche perché è difficile anche quello che stiamo
ipotizzando, cioè di creare due o tre poli sul territorio, perché
quei due o tre poli devono essere non solo presidiati, come lo sono
i centri di conferimento, ma devono essere anche attrezzati perché
il camioncino carico di erba dell'impresa deve essere pesato, deve
essere quantificato in maniera corretta la quantità di rifiuto che
viene conferito, perché su quello viene fatto pagare il
quantum.
A livello di gestione è abbastanza complesso.
Ripeto ancora, ma l'ho detto prima, che la norma prevede che
nella pianificazione regionale, in materia di rifiuti speciali non
ci sia l'obbligo della chiusura del cerchio a livello regionale
perché, come dicevo prima, i rifiuti speciali stanno sul libero
mercato, quindi in teoria le aziende di qualsiasi tipo - più in
generale è più corretto parlare di attività di impresa - si possono
attivare con tutti i canali che ritengono più corretti e più
economici per smaltire il proprio rifiuto.
La gestione di questa novità ha complicato parecchio, perché
prima si metteva tutto insieme e si conteggiava poi nell'ambito
della TARI una parte a carico dell'attività produttiva e una parte
a carico dei cittadini e si trovava una soluzione che era
sostenibile.
Questo non è più possibile, quindi dobbiamo attrezzarci per
cercare di dare le risposte migliori con gli strumenti che abbiamo
e attenendoci alle normative, che sono queste.
Presidente -
Per la replica la consigliera Foudraz.
Foudraz (LEGA VDA) -
Ribadisco quanto ha già fatto
presente il collega Perron: tutti gli artigiani che comunque mi
hanno fatto la segnalazione non criticano il fatto di pagare per il
conferimento, sono disposti a pagare; vorrebbero evitare di perdere
delle mezze giornate di lavoro per spostarsi da una vallata
all'altra per conferire a Brissogne.
Se si riuscisse a ipotizzare questi tre poli di raccolta sarebbe
il massimo, sarebbe veramente voler andare incontro a
un'imprenditoria... nel più dei casi noi stiamo parlando di imprese
individuali, quindi cercare di favorire proprio questo tessuto
economico imprenditoriale della nostra regione.
Presidente -
Con il rientro dell'assessore Barmasse
finiamo le due interpellanze dell'Assessore in questione com'era
preventivato e poi passiamo ai punti all'ordine del giorno 30 e
seguenti.
