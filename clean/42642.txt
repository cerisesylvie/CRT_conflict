Classificazione
BILANCIO E CONTABILITA' REGIONALE



Oggetto del Consiglio n. 182 del 16 dicembre 2020 - Resoconto
OGGETTO N. 182/XVI - D.L. N. 4: "Disposizioni collegate alla
legge di stabilità regionale per il triennio 2021/2023.
Modificazioni di leggi regionali e altre disposizioni".
Bertin (Presidente) -
Passiamo dunque al D.L. n. 4, punto
21 dell'ordine del giorno. Sono stati presentati un emendamento
della II Commissione, sette emendamenti della Lega, due emendamenti
di Pour l'Autonomie, quattordici emendamenti della maggioranza.
Consigliere Manfrin, ne ha facoltà.
Manfrin (LEGA VDA) -
Per mozione d'ordine. Abbiamo
esaminato le disposizioni all'interno del collegato, abbiamo
rilevato che ci sono alcune proposte soprattutto, nello specifico,
alcuni emendamenti che contravvengono alle disposizioni del
regolamento, nello specifico l'articolo 66 comma 5-bis. L'articolo
66 comma 5-bis - lo ricordo a quest'Aula nel caso non lo si
ricordasse - recita che "Nel caso di progetti di legge di
manutenzione del sistema normativo regionale - e sottolineo - ossia
che intervengono su più disposizioni normative tra loro non
correlate - che è esattamente la fattispecie del collegato che
interviene esattamente a correggere, a modificare, a implementare,
ad aggiungere disposizioni normative tra loro non correlate -
possono essere presentati emendamenti limitatamente alle
disposizioni oggetto di modificazione nel testo del progetto di
legge in esame, fatte salve le modificazioni di coordinamento del
testo conseguenti".
Ora abbiamo due nature di emendamenti che vengono proposte alla
votazione di quest'Aula, abbiamo degli emendamenti che intervengono
sulla legge oggetto di modifica, alcuni sugli articoli oggetto di
modifica, alcuni invece su altri articoli che non sono oggetto di
modifica, ed emendamenti che invece intervengono su leggi che non
sono assolutamente ricomprese all'interno di questo collegato.
Riteniamo quindi che sia necessario fare una breve sospensione e
un incontro per la capigruppo per il proseguo della votazione e
della discussione degli emendamenti che ho appena citato.
Presidente -
Sospensione per convocazione della
capigruppo.
La seduta è sospesa dalle ore 16:18 alle ore 17:08.
Bertin (Presidente) -
Possiamo riprendere i lavori del
Consiglio. La conferenza dei capigruppo si è riunita per valutare
alcuni aspetti sollevati dal Gruppo Lega, in particolare dal
consigliere Manfrin, relativamente agli emendamenti presentati,
alcuni dei quali, non facendo direttamente riferimento alla legge,
verranno eliminati dalla votazione. Pertanto riprendiamo con il
D.L. n. 4 con questo elemento di novità. Il consigliere Segretario
Distort ha chiesto d'intervenire, ne ha facoltà.
Distort (LEGA VDA) -
Solo per una comunicazione a nome
del Gruppo Lega Vallée d'Aoste: per decisione formulata durante
l'interruzione svolta, comunico che intendiamo ritirare i seguenti
emendamenti da noi proposti: l'emendamento 1, l'emendamento 2,
l'emendamento 3, l'emendamento 4, l'emendamento 5 e l'emendamento
6.
Presidente -
Dunque rimane l'emendamento n. 7, se abbiamo
capito bene. Procediamo con un po' più di calma anche in ragione
dei cambiamenti appena annunciati. Siamo in fase di votazione del
D.L. n. 4, articolo 1. Qualcuno intende intervenire sull'articolo
1? Non vedo richieste, pertanto passiamo alla votazione.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Passiamo all'articolo n. 2. Qualcuno vuole illustrare
l'emendamento 1 della maggioranza? Consigliere Marquis, ne ha
facoltà.
Marquis (AV-SA) -
L'emendamento n. 1 si prefigge
d'intervenire sull'articolo 52 della legge 11/98 dove
sostanzialmente viene trattata la possibilità d'intervento di
demolizione parziale o totale su edifici che non sono classificati
come monumento o documento o di pregio storico culturale,
architettonico o ambientale. Sino a oggi nella legislazione vigente
è possibile fare questo, quindi su degli edifici che sono
classificati e inseriti nell'ambiente, oppure in contrasto,
solamente per dare esecuzione a opere dirette a migliorare la
funzionalità di infrastrutture pubbliche.
Si propone con questo emendamento di allargare e di estendere
questa possibilità, previa motivata deliberazione del Consiglio
comunale, per consentire l'accesso e la fruizione degli spazi di
vita esterni di un immobile in cui è residente una persona
disabile. Quindi questo per rapportare questa esigenza
all'interesse generale di tutela dei diritti di ogni persona della
comunità.
Presidente -
In discussione sull'emendamento n. 1 della
maggioranza, ha chiesto d'intervenire il collega Segretario
Distort, ne ha facoltà.
Distort (LEGA VDA) -
Nulla quaestio
sulla finalità
di questo emendamento assolutamente nobile, condiviso e
condivisibile. L'unica questione ce la poniamo per quanto riguarda
la prevalenza della tutela dei beni culturali sull'iniziativa, nel
senso "formuliamo dei dubbi sulla procedura, non sull'obiettivo,
non sul fatto che edifici non considerati di pregio, documento o
monumento siano intangibili", però il pensare che questo
adattamento per consentire l'accesso e la fruizione di spazi di
vita esterni di un immobile in cui è residente una persona disabile
possano avvenire attraverso una deliberazione del Consiglio
comunale - è vero - motivata, ma questo "motivata" non va a
spiegare nulla di particolare: è motivata attraverso quale
percorso? Ci sarà uno studio di compatibilità della tutela? Ci sarà
un piano di recupero? Ci saranno progettazioni?
Le realtà di villaggio tipiche diffuse nel nostro contesto sono
inserite in zone territorialmente in pendenza, vuol dire che la
possibilità di accesso a un immobile il più delle volte deve
avvenire attraverso un automezzo perché non ci sono le condizioni
di pendenza massimo all'8% per il transito con una sedia a ruote e
non ci sono neanche le condizioni di una complanarità, perché
spesso noi abbiamo delle pavimentazioni in coltellato di pietra che
rendono difficile l'accesso; questo vuol dire che bisogna
intervenire con la possibilità di realizzare un accesso
all'abitazione, al fabbricato in questione attraverso una strada
percorribile da automezzi con spazio di manovra per la discesa.
Assolutamente ribadiamo la nostra sensibilità sull'argomento. ma
riteniamo che il percorso individuato dall'emendamento non sia un
percorso sostenibile, soprattutto sempre dal punto di vista della
tutela. Mi chiedo: gli uffici della Sovrintendenza che cosa vi
hanno riferito a tale proposito? Se c'è un'espressa posizione della
Sovrintendenza degli uffici intesa ad avallare queste condizioni di
emendamento, ci sono i presupposti per accettarlo con una votazione
favorevole. Diversamente noi riteniamo che ci si debba
astenere.
Per quanto riguarda il Gruppo Lega e - dai cenni - pure il
Gruppo Pour l'Autonomie, ci sarebbe l'intenzione, solo per la
procedura, di astenersi dalla approvazione di questo
emendamento.
Presidente -
Altri vogliono intervenire sull'emendamento
n. 1 della maggioranza? Non vedo altre richieste d'intervento.
Magari votiamo ogni singolo emendamento separando dagli altri
l'emendamento n. 1 all'articolo 2.
Apriamo la votazione. Chiudiamo la votazione.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti)
Il Consiglio approva.
Per l'illustrazione dell'emendamento n. 2 della maggioranza, il
presidente Lavevaz.
Lavevaz (UV) -
L'emendamento n. 2 e l'emendamento n. 3 li
illustrerei insieme se permettete, tanto sono molto brevi. Sono
nati da sollecitazioni sorte durante i dibattiti all'interno della
Commissione, in particolare da sollecitazioni che arrivano dagli
ordini professionali e dal Consiglio permanente degli enti locali.
In particolare, l'emendamento 2 va a modificare il comma 2
dell'articolo 80-bis e va a chiarire nella sostanza quali sono gli
edifici esclusi dall'applicazione delle tolleranze, quindi
escludendo solamente gli edifici classificati dai piani regolatori
generali come monumento, documento ed edifici di pregio.
Invece gli edifici che ricadono nelle aree sottoposte a vincolo
paesaggistico ma non classificati non rientrano tra le esclusioni
previste al comma 2.
L'emendamento 3 va a inserire dopo l'appena citato comma 2, il
comma 2-bis e anche qui si parla di tolleranze costruttive e si
dice che costituiscono tolleranze costruttive anche le parziali
difformità realizzate nel passato durante il lavoro per
l'esecuzione di un titolo abilitativo che siano state
sostanzialmente oggetto di una verifica da parte
dell'Amministrazione comunale che abbia fatto o sopralluoghi o
comunque che abbia rilasciato legittimamente un titolo per questo
edificio, quindi sostanzialmente prendendo atto all'epoca di questa
difformità e pertanto questo rimane sostanzialmente buono ancora
oggi. Quindi si va a sanare delle situazioni in una maniera un poco
più semplice.
Presidente -
Qualcuno vuole intervenire su questi due
emendamenti? Non vedo richieste. Mettiamo in votazione
l'emendamento n. 2 all'articolo 2.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Emendamento n. 3. Lo mettiamo in votazione. La votazione è
aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo 2 come emendato. Apriamo la
votazione. La votazione è chiusa.
Presenti, votanti e favorevoli: 34
Il Consiglio approva all'unanimità.
Passiamo all'articolo 3, emendamenti n. 1 e n. 2 di Pour
l'Autonomie. Consigliere Baccega, se può illustrare tutti e
due.
Baccega (PA) -
Illustro soltanto il primo, al secondo ci
pensa poi il collega Carrel. Avevamo già affrontato questo tema con
un'interrogazione riguardo alle misure a sostegno delle imprese e
lo avevamo fatto chiedendo di rivedere il comma 8 dell'articolo 50
della legge 8, dove ovviamente abbiamo preso contezza che ci sono
molte aziende che sono fortemente in difficoltà che difficilmente
potranno riaprire pur avendo tentato la riapertura una volta ma una
seconda volta non ce la faranno; questo determina il fatto che
dovranno restituire all'Amministrazione regionale quanto hanno
percepito nella prima misura di sostegno. Ora si chiede che questa
restituzione possa avvenire con una rateizzazione di 24 mesi senza
interessi.
Presidente -
Qualcuno vuole intervenire sull'emendamento
n. 1 di Pour l'Autonomie? Non vedo richieste, mettiamo in votazione
e poi passiamo all'emendamento n. 2. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Passiamo all'emendamento n. 2 all'articolo 3 di Pour
l'Autonomie. Per l'illustrazione, il consigliere Carrel ne ha
facoltà.
Carrel (PA) -
La legge 8/2020 aveva già prorogato i
termini d'inizio lavori, di fine lavori e i termini utili per
presentare la SCIA per i titoli abitativi andando a modificare la
legge 11/98. Sostanzialmente quello che chiediamo è di prolungare
di sei mesi il termine in quanto appunto la legge 8 prevedeva una
scadenza al 31 dicembre 2020 e noi chiediamo di spostarla al 30
giugno 2021 proprio perché, ahimè, l'epidemia Covid non è ancora
terminata.
Presidente -
Qualcuno vuole intervenire? Mettiamo in
votazione.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Votiamo l'articolo 3 come emendato. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
L'emendamento n. 6 della Lega è ritirato. Passiamo all'articolo
3-bis emendamento n. 4 per la maggioranza. Assessore Jean-Pierre
Guichardaz ne ha facoltà.
Guichardaz J. (PCP) -
Quest'emendamento introduce, dopo
l'articolo 3, questo articolo 3-bis che reca modifiche ad alcuni
articoli della legge regionale 18/94, che è la legge che prevede le
deleghe ai Comuni della Valle d'Aosta di funzioni amministrative in
materia di tutela del paesaggio.
Questi articoli citati - cioè il 2, 3, 4 e l'11-ter -
disciplinano la delega ai Comuni delle autorizzazioni
paesaggistiche dei pareri in materia di tutela del paesaggio e dei
beni architettonici di competenza regionale, individuando gli
interventi delegati e i casi di esonero.
Le modifiche che introduciamo con il nostro emendamento hanno
semplicemente la finalità di adeguare e coordinare la predetta
disciplina con quella introdotta a livello statale, cioè con il DPR
31/2017 che è appunto il regolamento che reca l'individuazione
degli interventi esclusi dall'autorizzazione paesaggistica o
sottoposti a procedura autorizzatoria semplificata.
Questo DPR prevede il recepimento automatico da parte delle
Regioni a statuto ordinario, quindi il diretto recepimento, mentre
le Regioni a statuto speciale e le Province di Trento e Bolzano
devono adeguare la propria legislazione e fino al non adeguamento
valgono le disposizioni vigenti. Sono delle norme di
semplificazione che vanno proprio nella direzione di raccogliere e
di inserire nel corpus legislativo specifico tutta una serie
d'indicazioni aumentando le casistiche nelle quali tra l'altro sono
previste procedure semplificate per le quali sono previsti dei
procedimenti autorizzatori semplificati per il rinnovo delle
autorizzazioni paesaggistiche.
Presidente -
Qualcuno intende intervenire e prenotarsi?
Non vedo nessuno. Mettiamo in votazione l'emendamento n. 4 della
maggioranza all'articolo 3-bis. La votazione è aperta. La votazione
è chiusa.
Presenti, votanti e favorevoli: 34
Il Consiglio approva all'unanimità.
Passiamo all'articolo 4. La votazione è aperta. La votazione è
chiusa.
Presenti, votanti e favorevoli: 34
Il Consiglio approva all'unanimità.
Articolo 5. La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Articolo 6. La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Mettiamo in votazione l'articolo 7. La votazione è aperta. La
votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti)
Il Consiglio approva.
Passiamo all'articolo 8. Ha chiesto la parola il consigliere
Segretario Distort.
Distort (LEGA VDA) -
Solo per una richiesta di
precisazione, all'articolo 8 al comma 1 si riporta: "Articolo 29,
contributi straordinari a favore degli esercizi di vicinato". Solo
una precisazione che penso interessi l'Assessore competente in
materia di commercio: vorremmo capire, siccome si tratta di misure,
di contributi straordinari a favore di questo tipo di attività: la
normativa regionale vigente definisce gli esercizi di vicinato
sulla base di alcune caratteristiche, in particolare sulla base
della superficie utile tra cui spicca il criterio della superficie
utile senza distinguere se si tratti di attività tradizionali o
attività in franchising; chiaramente noi siamo perfettamente
consapevoli che l'intero comparto produttivo sia in difficoltà
indipendentemente dalle distinzioni casistiche, però vero è che le
strutture in franchising hanno comunque delle facilitazioni diverse
rispetto a quanto risulta nelle attività tradizionali, allora
chiedo se sia possibile avere un chiarimento specifico sulle
attività di vicinato che saranno oggetto di tali contributi.
Presidente -
Per la precisazione, l'assessore Jean-
Pierre Guichardaz ne ha facoltà.
Guichardaz J.
(PCP) -
Come avrà verificato e come
ci siamo in qualche modo chiariti, la norma intende circoscrivere
l'ambito di operatività della misura di sostegno, stabilendo che
l'oggetto della misura sono gli esercizi per il commercio del
dettaglio di generi alimentari e di prima necessità. Quindi quello
è l'ambito che si è individuato con questo emendamento per
circoscrivere una platea che invece prima era indeterminata.
Aggiungo solo che, come recita l'emendamento, la definizione dei
criteri e delle iniziative saranno oggetto di passaggio e quindi
d'informazione - che è demandata alla Giunta regionale nella
Commissione consiliare competente - e anche di consultazione delle
associazioni di categoria maggiormente rappresentative delle
imprese interessate.
Quindi è stato individuato anche un passaggio ulteriore,
rafforzante e democratico rispetto a prima.
Presidente -
Consigliere Distort, ne ha facoltà.
Distort (LEGA VDA) -
Per comunicare la soddisfazione del
chiarimento, in particolare anche la soddisfazione per quanto
riguarda il passaggio formale in Commissione e l'intenzione di
avere contatti con le associazioni di categoria. In questo caso i
presupposti per i quali chiedevamo i chiarimenti hanno trovato
risposta.
Presidente -
Possiamo pertanto passare alla votazione
dell'articolo 8.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
L'articolo 9 ha un emendamento, il n. 5 della maggioranza, è un
emendamento soppressivo per cui non credo necessiti di
un'illustrazione. Se qualcuno vuole illustrare... È stato chiesto
di dare alcune precisazioni. Presidente Lavevaz, ne ha facoltà.
Lavevaz (UV) -
Sostanzialmente è quello che è stato
inserito è anticipato all'interno dei debiti fuori bilancio, che
era uno spostamento di dati che abbiamo già anticipato nella legge
che abbiamo approvato quindici giorni fa.
Presidente -
Con questo emendamento si sopprime
l'articolo 9, come precisato adesso. Mettiamo in votazione. La
votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Possiamo passare all'articolo 10 nel quale sono previsti due
emendamenti: l'emendamento n. 6 della maggioranza e l'emendamento
n. 7 della Lega. Il 6 è già tra quelli compresi, resta però
l'emendamento n. 7 della Lega. Se qualcuno vuole illustrarlo, la
parola al consigliere Aggravi.
Aggravi (LEGA VDA) -
Questo emendamento è il combinato
disposto di dubbi che già avevamo espresso in Commissione riguardo
al primo comma dell'articolo 10 che va sostanzialmente ad
aggiungere un comma 7-bis alla legge che riguarda il regime dei
beni della Regione autonoma Valle d'Aosta.
Questo nuovo comma stabilisce di fatto il semplice passaggio in
Giunta per l'acquisto di beni immobili relativi a operazioni di
realizzazione di immobili che sono stati realizzati nell'interesse
della Regione con risorse, in tutto o in parte, a carico di
soggetti privati sulla base di opzioni di acquisto previste sin
dall'avvio della procedura di affidamento e relativo contratto.
Sinceramente noi avremmo preferito - l'abbiamo anche detto in
Commissione - la possibilità di fare una valutazione più completa,
invece che prevedere un emendamento a sé stante, perché ci sembra
anche un po' troppo "chiamato" (capiamoci) sulla questione relativa
alla realizzazione della struttura in regime emergenziale (la
struttura scolastica fatta ad Aosta nei prati vicini a Sant'Orso),
e sinceramente, considerato che noi abbiamo anche tutta una serie
di disposizioni che fanno comunque passare in Consiglio il voto per
quello che riguarda il futuro di determinati immobili - ho fatto un
esempio in Commissione che riguarda Vallée d'Aoste Structure, dove
già l'Amministrazione ha trasferito degli immobili a una sua
partecipata, ne dà autonomia decisionale sui piani di dismissione,
poi questa deve ritornare in Commissione e in Consiglio per dare
atto - noi proponiamo l'eliminazione di questo comma e il
mantenimento dell'attuale regime regolatorio sulle operazioni di
trasferimento di proprietà dei beni a livello regionale.
Presidente -
Altri intendono intervenire? Non vedo
richieste d'intervento, possiamo passare alla votazione
dell'emendamento n. 7 della Lega all'articolo 10. La votazione è
aperta. La votazione è chiusa.
Presenti: 33
Votanti: 14
Favorevoli: 14
Astenuti: 19 (Bertin, Bertschy, Chatrian, Cretier, Grosjacques,
Erika Guichardaz, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Minelli, Padovani,
Restano, Rosaire, Sapinet e Testolin)
Il Consiglio non approva.
Passiamo adesso alla votazione dell'articolo n. 10. La votazione
è aperta. La votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti)
Il Consiglio approva.
Articolo n. 10-bis, vale a dire emendamento della II
Commissione. Assessore Minelli, ne ha facoltà.
Minelli (PCP) -
L'articolo 10-bis, credo per una
questione formale, è stato presentato due volte, sia come
emendamento della II Commissione che come emendamento della
maggioranza, ma in realtà si tratta della stessa identica cosa.
È un articolo che reca delle disposizioni in materia di servizio
pubblico di linea e va incontro alla richiesta delle associazioni
del mondo della disabilità che hanno segnalato la difficoltà per i
minori non udenti che non sono in grado di utilizzare
autonomamente, senza un accompagnatore i mezzi di trasporto
pubblico e quindi hanno chiesto d'inserire anche questi soggetti
tra le categorie che possono usufruire del trasporto a
chiamata.
Si tratta di un numero ridotto di utenti, non c'è quindi un
aggravio della spesa, nell'ambito del contratto di servizio,
contratto che avrà comunque termine il 31 agosto del 2021 e per il
quale si stanno approntando adesso le condizioni del nuovo
bando.
Ovviamente questa tipologia di utenti rientrerà negli aventi
diritto proprio per la gara del nuovo appalto.
Colgo l'occasione per dire che abbiamo approvato il regolamento
per gli utenti e che, proprio dietro richiesta delle famiglie dei
disabili, è stata prevista - finora non avveniva - la possibilità
di avere, sui mezzi di trasporto pubblico un accompagnatore
familiare, scelto dalla famiglia, e per i viaggi fuori valle anche
due accompagnatori.
Presidente -
Non vedo richieste, passerei alla votazione
del secondo emendamento della Commissione all'articolo n.
10-bis.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Gli emendamenti successivi sono decaduti. Articolo 11. Ci sono
richieste d'intervento? Non vedo richieste d'intervento, dunque
passiamo alla votazione dell'articolo 11. La votazione è aperta. La
votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti)
Il Consiglio approva.
Articolo n. 12. La votazione è aperta. La votazione è
chiusa.
Presenti, votanti e favorevoli: 34
Il Consiglio approva all'unanimità.
Articolo n. 13. La votazione è aperta. La votazione è
chiusa.
Presenti, votanti e favorevoli: 34
Il Consiglio approva all'unanimità.
Presidente -
Adesso la votazione della legge nel suo
insieme. Ci sono dichiarazioni di voto? Non vedo richieste,
pertanto passiamo alla votazione.
La votazione è aperta. La votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel. Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti)
Il Consiglio approva.
