Classificazione
FINANZA REGIONALE E LOCALE
Programmazione



Oggetto del Consiglio n. 4028 del 17 ottobre 2024 - Resoconto
OGGETTO N. 4028/XVI - Continuazione della trattazione del
Documento di Economia e Finanza Regionale (DEFR) per il triennio
2025-2027. (Reiezione di diciotto ordini del giorno. Ritiro di otto
ordini del giorno).
Bertin (Presidente) -
31 Consiglieri presenti. Possiamo
riprendere l'ordine del giorno. Siamo sempre in discussione degli
ordini del giorno del Documento economico e finanziario regionale.
Ordine del giorno n. 3 della Lega, si è prenotato il consigliere
Manfrin, ne ha facoltà.
Manfrin (Lega VDA) -
L'ordine del giorno che vado a
presentare - che presento in realtà dal 2018 e che dal 2018 mi
viene respinto, con le motivazioni più disparate e sono ansioso di
sentire quella di quest'anno - è quello relativo alla
riproposizione del Bon Chauffage.
Come ho avuto modo di dire in discussione generale rispetto al
DEFR, abbiamo anche qui, nella nostra regione, una dinamica che ha
riguardato i prezzi; e proprio nel Documento regionale di economia
e finanza abbiamo osservato che le crescite di prezzi più
importanti si sono osservate per abitazioni, acqua, elettricità,
gas e altri combustibili: +7% nel 2023. È evidente quindi
immaginare che, con l'approssimarsi dell'inverno, chiaramente le
famiglie cominciano a pensare alla necessità di potersi riscaldare
con dei costi accessibili. La dinamica dei prezzi evidenzia come,
ovviamente, i prezzi fossero già cresciuti negli scorsi anni, come
questi evidentemente non potranno essere accessibili, ma quest'anno
abbiamo qualche dato in più perché, come sapete, abbiamo una bella
fotografia che ci arriva spesso dagli alloggi di edilizia
residenziale pubblica. Ovviamente il Bon Chauffage è inteso per
tutta la popolazione valdostana, non soltanto dedicato ad alcune
categorie, ma credo che sia particolarmente interessante la
comunicazione agli utenti che l'ARER ha inviato alle famiglie in
questi giorni.
Ricordo, per chi si fosse messo in collegamento solo ora, che
l'ARER, con un piano scientifico di molestie personalizzate, ha
imposto l'allacciamento al teleriscaldamento per la stragrande
maggioranza dei suoi utenti - teleriscaldamento che ha portato,
come abbiamo denunciato più volte, a un aumento vertiginoso dei
costi di riscaldamento - ma la cosa più divertente di tutto questo,
però, è che sostanzialmente l'ARER abbia dichiarato, quando lo
faceva, che lo faceva da una parte perché voleva abbattere i costi
del riscaldamento, e non ci è riuscita, e dall'altra perché il
teleriscaldamento è green, visto che questo è un po' il leitmotiv
di DEFR.
A fronte di questo riscaldamento green, la comunicazione agli
utenti che ARER ha trasmesso è questa: "Visti i considerevoli
aumenti del costo del combustibile nelle passate stagioni e
considerato il probabile perdurare di tali costi, almeno per la
stagione corrente 2024-2025, unitamente alla possibile limitazione
del combustibile disponibile...", questa è una frase che
sinceramente non ho capito: limitazione del combustibile
disponibile? Siamo al razionamento? Siamo all'economia di guerra?
Non so se si preveda una situazione di questo tipo, ma l'ARER
preconizza una limitazione del combustibile disponibile. Non lo
sapevo.
"...e si raccomanda un utilizzo attento e scrupoloso del
riscaldamento e dell'acqua calda sanitaria, sia per evitare un
aumento eccessivo delle spese individuali, sia per ridurre i
consumi di combustibile...", che appunto, come già avvisato,
dovrebbe essere una materia scarsa, quindi siamo al
razionamento.
L'ARER stessa quindi riconosce, in una modalità di riscaldamento
che dovrebbe essere più conveniente, così ci ha sempre decantato,
anzi, c'è stato un abbattimento dei costi, delle bollette, è sempre
stato detto... invece ci troviamo di fronte alla prova provata che
non è così.
Se volessimo andare ancora un po' più in là e se volessimo
guardare oltre questo - anche qui prova provata di quello che
accade, l'ho detto sempre nella scorsa giornata, nella giornata di
ieri, durante l'intervento sulla discussione generale sul DEFR - la
cosa interessante da notare è il volume di aumento del costo del
riscaldamento.
Banalmente, per questo nuovo impianto tecnologicissimo, di
ultima generazione, green, ecocompatibile e con tutti gli optional,
si passa da un costo, che nella scorsa stagione, pre-allacciamento,
si aggirava intorno ai 450 euro annui, al preventivo 2024-2525,
quindi neanche ancora acceso il riscaldamento, di 1.750 euro.
Questo soltanto per le famiglie che appunto sono nell'edilizia
residenziale pubblica.
Immaginiamoci, se l'edilizia residenziale pubblica è in queste
condizioni, in quali condizioni verta il resto della regione: chi
abita nelle abitazioni private e, soprattutto, chi abita nelle
località di montagna, che sicuramente patisce molto di più il
freddo e quindi deve utilizzare ancora di più il riscaldamento a
temperature sicuramente superiori rispetto al vallone centrale.
Tutto questo concorre evidentemente nel far aumentare in maniera
vertiginosa i costi.
Mi permetto di aprire un'ulteriore parentesi. Scusate, ma devo,
perché la comunicazione di ARER è particolarmente divertente. Apro
questa piccola parentesi, sempre sulla materia del riscaldamento,
perché, in questa piccola nota a margine, si dice: "Solo per gli
inquilini che utilizzano impianti di riscaldamenti autonomi,
caldaiette o forme alternative e stufe, si ricorda che, prima
dell'avvio della stagione invernale, gli inquilini sono tenuti a
effettuare una revisione periodica degli impianti utilizzati e la
pulizia delle canne da parte di personale specializzato - abbiamo
parlato stamattina di canne, queste sono le canne fumarie.
Vede, assessore Marzi - lo so che purtroppo sono noioso - ma in
occasione di molteplici iniziative che io ho formulato in
quest'aula - adesso comprenderà - le ho fatto notare che la
necessità era quella di avere le caldaiette autonome e lei mi ha
fatto notare che era un problema di sicurezza, che non si potevano
lasciare le caldaiette autonome, perché erano un grosso
pericolo.
Eppure ARER oggi dice semplicemente che chi ha la caldaietta
autonoma deve far fare un controllo e, ovviamente, deve farlo fare
da un professionista specializzato.
Mi rendo conto che le interessi poco, assessore Marzi, perché
ovviamente dimostra che lei ha torto rispetto alla questione delle
caldaiette, però è evidente che un'altra via era possibile e che
questo magnifico riscaldamento green, ecocompatibile,
ecosostenibile, con tutti gli optional, e soprattutto che doveva
abbattere i costi, in realtà i costi non li ha abbattuti.
Dimostrato questo e dimostrato, con tutta evidenza, che la
necessità è quella di andare a sostenere le famiglie valdostane con
quella che è stata per molti anni una vera manna dal cielo, cioè un
aiuto che consentisse concretamente di poter sostenere le spese di
riscaldamento in maniera meno gravosa per la propria famiglia, con
questo ordine del giorno impegniamo il governo regionale ad
adottare ogni azione utile a ripristinare il funzionamento della
legge regionale del 7 dicembre 2009, n. 43, ovvero a riattivare il
Bon Chauffage.
Presidente -
Assessore Bertschy, per il governo.
Bertschy (UV) -
Come tutti gli anni, le rispondo io,
anche se la misura, per come la presenta lei, ha carattere sociale
e non energetico.
...No, nel senso che, per quello che riguarda il contenimento
dei consumi energetici, non è questa la misura giusta. Infatti la
sua collega si tiene la testa e sa che non è questa la direzione
per ridurre i consumi.
Al di là di questo, siamo alla solita questione: noi non diciamo
che quello che voi proponete sia sbagliato in assoluto, ma visto
che il bilancio pubblico non è il pozzo di San Patrizio e non ci
sono risorse per tutto, abbiamo fatto delle scelte, in questi anni,
che vanno nella direzione di sostenere le famiglie, per esempio con
una fortissima riduzione sul costo del trasporto pubblico, con
misure di tipo sociale gestite dall'assessore Marzi e con
iniziative che riguardano gli incentivi per ritrovare la dignità
del proprio percorso di vita attraverso il lavoro - quindi
l'incentivo forte a dare la possibilità alle persone più fragili di
trovare un'occupazione - e altre misure a sostegno della famiglia
nel campo dell'istruzione, della formazione e tutto il resto.
Al momento, l'indicazione è che si lavora su queste misure. Come
al solito, gli ordini del giorno non si portano dietro quello che è
necessario avere nella gestione del bilancio, cioè dove prendere
tutte queste risorse per dare una risposta, quindi immagino che
quest'ordine del giorno troverà una sua discussione nell'ambito del
confronto sul bilancio del 2025-2027.
Per ora noi ci asteniamo, ripeto, avendo utilizzato le risorse
per fare interventi importanti a favore delle famiglie e a favore
della riduzione dei costi che gravano sulla famiglia in tutta
un'altra serie di settori.
Presidente -
Qualcun altro vuole intervenire? Consigliera
Erika Guichardaz, ne ha facoltà.
Guichardaz E. (PCP) -
Come dal 2021 in avanti, noi
sosterremo quanto porta il collega Manfrin. Proponiamo anche noi un
ordine del giorno simile, nel senso che non è la riattivazione tout
court del Bon Chauffage, ma prevede anche altri sostegni, perché
riteniamo che sotto questo punto di vista si debba in qualche modo
cercare di avere le risorse. Speriamo quindi che nel prossimo
bilancio queste vi siano, per dare una risposta a quelle persone
fragili di cui ben ha parlato il consigliere Manfrin, che non sono
solo quelle che stanno in edilizia residenziale: vi sono anche
ormai famiglie, anche con due stipendi, che fanno fatica ad
arrivare alla fine del mese.
Sotto questo punto di vista non possiamo che essere concordi con
quanto depositato dalla Lega.
Presidente -
Consigliere Baccega, ne ha facoltà.
Baccega (FI) -
Anche Forza Italia sosterrà quest'ordine
del giorno. Negli anni ci siamo fortemente spesi soprattutto per
coloro che abitano negli alloggi di edilizia residenziale pubblica,
che normalmente hanno dei redditi - dico "normalmente" perché c'è
qualcuno che sfora, come Isee - e dei canoni di locazione molto
bassi, ma delle spese di condominio che vanno a quintuplicare,
molto probabilmente, in alcuni casi anche di più, il costo
dell'energia, del riscaldamento e del teleriscaldamento; poi sono
anche stati obbligati a collegarsi al teleriscaldamento, pena
sanzioni che in qualche modo l'ARER aveva minacciato di fare.
Sanzioni quali esclusione della graduatoria, eccetera.
Credo quindi che questo sia uno dei più grandi insuccessi di
questa vostra legislatura e credo che, se non ci mettete mano,
davvero la bolla sociale va a esplodere. Perché adesso, con i
canoni di locazione che si sono incrementati per effetto dei valori
OMI che sono cresciuti e con le spese di riscaldamento che sono
arrivate - come diceva il collega - da 450 a 1800 euro, c'è
qualcosa che non funziona. Inevitabilmente, quei nuclei familiari
non riusciranno a pagare le spese di condominio. Bisognerà in
qualche modo provvedere.
Presidente -
Consigliere Aggravi, ne ha facoltà.
Aggravi (RV) -
Il collega Manfrin sa che non sono un
particolare simpatizzante del meccanismo del Bon de Chauffage, ne
abbiamo spesso parlato, anche quando queste iniziative, o sotto
forma di ordine del giorno, o anche sotto forma di emendamenti,
sono state presentate. Di fondo però in quello che hanno detto
anche i colleghi, non voglio ripetermi, c'è una motivazione, o
meglio una problematica, che dovrebbe avere risposta.
Non voglio parlare del teleriscaldamento, dove di fatto si
costruiscono dei monopoli spacciandoli per libero mercato: sarebbe
molto meglio che ci fosse un monopolista, perché non è che io posso
domani sganciare, però questo è il sistema complessivo; dall'altro
lato sul costo dell'energia pesano dei valori economici che non
sono solo frutto di tassazione, ma anche per gli oneri di sistema,
più di una volta li abbiamo portati all'attenzione del Consiglio, è
una questione che va molto al di là delle competenze di questo
Consiglio. Quando si parla di costo dell'energia, però, dobbiamo
mettere tutto insieme.
È ovvio che, anche a livello nazionale, a volte si sono fatte
delle roboanti dichiarazioni sull'utilizzo degli extra-profitti,
che poi però non finiscono per cercare una sorta di giustizia
sociale, non voglio chiamarla così, ma equità o calmierazione, cioè
andando ad alleggerire il peso del costo degli utenti anche più
deboli, in termini di costi energetici.
C'è una soluzione che giustamente deve essere in qualche modo
ideata o valutata, la si può chiamare in "N" modi. C'era anche
stata una proposta sul modello francese dello chèque énergie.
Da parte di Rassemblement Valdôtain il sostegno all'ordine del
giorno c'è, magari non tanto, ripeto, nell'individuazione di uno
strumento, che forse ha fatto il suo tempo, ma di una
necessità.
L'assessore Bertschy mi consenta una battuta: meno male che il
collega Marquis era un po' distratto, perché sennò dalla sua
risposta mi sarei aspettato una replica del tipo "ma i soldi ci
sono, perché poi vanno in avanzo".
In realtà, collega Bertschy, lei giustamente ha dovuto fare la
sua parte, però ricordiamoci che - come diceva e come dice ancora
un ex Presidente della Giunta - i soldi in qualche modo si trovano.
Giustamente ognuno fa le sue scelte, giustamente forse può essere
l'occasione di valutare, nell'ambito delle misure o delle
iniziative del piano energetico, magari anche un'iniziativa che può
in qualche modo toccare una problematica che comunque è nelle
tasche e nei portafogli degli utenti.
Da parte nostra il sostegno va in particolare sulla filosofia di
questo ordine del giorno.
Presidente -
Consigliere Manfrin, ne ha facoltà.
Manfrin (Lega VDA) -
Innanzitutto ringrazio ovviamente i
colleghi che sono intervenuti e che hanno dichiarato il proprio
sostegno a quest'ordine del giorno.
Quando è intervenuto, Assessore, ho pensato esattamente le
stesse parole che ha pronunciato il collega Aggravi, cioè: se le
scelte si vogliono fare, se gli obiettivi che ci si pone sono
condivisi, è evidente che le risorse si trovano. Abbiamo visto più
di una volta utilizzare o prenotare delle somme che poi sono andate
in avanzo; abbiamo visto più di una volta utilizzare delle somme
che in realtà sarebbero state più produttive se utilizzate in
maniera differente; abbiamo provato anche più volte, ad esempio in
sede di bilancio, a presentare degli emendamenti che spostavano,
secondo le nostre sensibilità, i fondi necessari per riattivare una
serie di misure, ma ovviamente questa maggioranza ha pervicacemente
bocciato tutto.
Rispetto alle coperture, io comprendo, ovviamente questo non è
un documento che stabilisce delle coperture, è un documento
politico di programmazione, con il quale ci si pongono degli
obiettivi, e proprio in questa direzione abbiamo posto un obiettivo
che secondo noi è importante e che deve essere trattato.
Abbiamo portato delle prove concrete. Lei, Assessore, ci ha
detto che è stata fatta tutta una serie di misure. Non se la prenda
se glielo dico: si è ben guardato dall'elencarle, ha detto:
"Abbiamo fatto tutta una serie di cose in quest'ambito, in
quest'altro, in quest'altro ancora". Se lei dovesse passare alla
fase analitica, si renderebbe conto che purtroppo, al netto dello
studio e dei trasporti, che sono interessantissimi, ma se io pago
di meno un biglietto di un pullman, va benissimo... comprenderà
però che il riscaldamento è un'altra cosa, è un'altra cifra, è
un'altra incidenza. Chiaramente questa è una cosa che ha
un'incidenza diversa.
La questione qual è? La questione è semplicemente che, se ci si
trova nella condizione di avere degli aumenti importanti per quanto
riguarda il riscaldamento domestico, sia in una condizione di
povertà, in una condizione di edilizia residenziale pubblica, in
una condizione, per esempio, di collocazione geografica che
purtroppo impone uno sforzo importante per le famiglie, è chiaro
che immaginare di dire: "Per noi non è una cosa così importante,
non è una cosa così urgente, non è una cosa così prioritaria" per
noi non è condivisibile.
Ho visto che anche sul tema delle caldaiette, del resto,
l'assessore Marzi ha mostrato scarsissimo interesse. Sono certo che
sapremo farlo appassionare al tema nelle prossime settimane, o
perlomeno lo potremo svegliare dal suo torpore.
Ovviamente noi voteremo con convinzione quest'ordine del giorno
e ci auguriamo che possa trovare migliore fortuna di quelli che lo
hanno preceduto e di quelli che lo seguiranno.
Presidente -
Assessore Bertschy, ne ha facoltà.
Bertschy (UV) -
Sembra che si voglia sfuggire all'elenco
delle misure, cosa che non farò neanche adesso, ma ne elenco solo
una: lo Special 20 per famiglie che avevano abbonamenti scolastici
fino all'anno scorso per uno, due o tre figli, vale, in termini
d'intervento, alla fine di un anno, in maniera considerevole
rispetto al valore medio del voucher del Bon Chauffage di un tempo.
Direi che già questa misura è sufficiente per fare un intervento
sulla famiglia, ma possiamo produrre un elenco, da parte di tutti
gli Assessorati, per dire come sulla spesa corrente - il
consigliere Aggravi sa che si sta parlando di spesa corrente e non
di spesa d'investimento - non è così facile trovare le risorse.
Gli avanzi di amministrazione poi si producono anche perché, se
si arriva a fine anno e non si riescono ad approvare tutte le
misure, gli avanzi arrivano.
Adesso abbiamo tre leggi in ordine di discussione dopo il DEFR:
speriamo di poterle discutere in questo Consiglio, altrimenti
passeranno altri quindici o venti giorni.
Presidente -
Se non ci sono altri interventi mettiamo in
votazione l'ordine del giorno.
La votazione è aperta. La votazione è chiusa.
Presenti: 33
Votanti: 16
Favorevoli: 16
Astenuti: 17 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Jordan, Malacrinò,
Marguerettaz, Marzi, Padovani, Rosaire, Sapinet e Testolin).
L'ordine del giorno non è approvato.
Ordine del giorno n. 3, del PCP. Consigliera Minelli, a lei la
parola.
Minelli (PCP) -
A pagina 99 del DEFR, nella sezione III,
viene indicato l'aggiornamento dell'obiettivo "Valutazioni e
interlocuzioni riguardo alla modernizzazione del tunnel del Monte
Bianco".
È già stato detto dal collega Manfrin che perlomeno la prima
parte di questa perifrasi è scritta in modo tale che sembra
rilevarsi l'opportunità di mantenere un certo riserbo nella
formulazione, proprio perché forse per qualcuno diventa difficile
votare questo obiettivo.
Mi concentro però sulla seconda parte del punto, dove c'è
scritto che "Bisogna necessariamente proseguire in modo
continuativo nel corso della legislatura, come proseguirà il
continuo monitoraggio, nelle annualità 2024 e 2025, degli effetti
della chiusura del tunnel sul contesto socioeconomico e ambientale,
in collaborazione con Arpa e l'università della Valle d'Aosta".
A proposito delle ricadute economiche dei periodi di chiusura
del traforo, nel settembre del 2023, quindi più di un anno fa, il
Presidente aveva comunicato che l'Università della Valle d'Aosta
aveva avviato uno studio sulle ricadute economiche ed era stata
annunciata una restituzione di tale studio entro sei mesi
dall'avvio. Per quello che riguarda, invece, le ricadute
ambientali, sapevamo che i dati sono stati raccolti in due stazioni
di rilevamento, una sul versante italiano e una sul versante
francese, e proprio per questo a maggio io avevo depositato
un'interrogazione per chiedere conto delle risultanze, soprattutto
di quello studio ad opera dell'Università della Valle d'Aosta.
Nella risposta a quell'interrogazione, il Presidente aveva
ricordato che c'era stato da poco un incontro a palazzo, il 16
aprile, proprio sugli interventi che erano previsti e sulla
sospensione della circolazione del Monte Bianco per l'autunno, cioè
il periodo che stiamo vivendo, perché sappiamo che fino a circa
metà di dicembre il tunnel sarà chiuso.
In quell'occasione, lo aveva ricordato il Presidente, il
professor Alderighi aveva detto, peraltro molto sommariamente, che
la prima parte dello studio era stata effettuata, però i dati erano
in fase di valutazione, quindi non sembrava corretto dare in quel
momento le risultanze, proprio perché non erano state validate.
Per quanto riguarda, invece, la parte ambientale, ci era stato
detto che Arpa aveva consegnato la prima relazione relativa al 2023
e la conclusione - era stata l'intenzione di trasmettere
contestualmente al Consiglio i due documenti - nel più breve tempo
possibile.
Sono passati cinque mesi, non abbiamo ricevuto alcun documento,
il Consiglio non mi risulta abbia avuto niente e, nella mia
percezione del tempo, cinque mesi non sono un lasso di tempo così
breve.
Questi documenti dunque non sono stati visti, non sono stati
analizzati, ma sarebbe necessario averli, perché, al di là delle
posizioni di ognuno di noi, che sono ovviamente diverse, come è
stato già più volte ricordato, io poi ho anche letto sui media -
così come lo ha già detto anche qualcuno oggi - che è stato
dichiarato che il Consiglio si è espresso a favore del raddoppio
della seconda canna e via di questo passo.
Credo che il Consiglio potrebbe esprimersi a favore, visto
quello che ho sentito, noi ovviamente no, però sta di fatto che
un'espressione formale non c'è stata e non abbiamo mai nemmeno
ricevuto questi studi, su cui ognuno di noi può fare delle
valutazioni, degli approfondimenti, delle analisi.
Molto semplicemente, quindi, l'ordine del giorno chiede al
governo di trasmettere entro quindici giorni - avrei potuto
scrivere anche entro domani, perché, se queste cose sono già
arrivate da tempo e sono validate, si tratta di fare una semplice
trasmissione via mail - delle risultanze di questi studi, di questi
monitoraggi dell'Università e di Arpa sulle ricadute economiche e
sulle ricadute ambientali.
Presidente -
Per il governo, il Presidente della Regione.
Ne ha facoltà.
Testolin (UV) -
Molto semplicemente vorrei rispondere
alla collega: ho sollecitato l'Università per avere i dati
definitivi dello studio. Contiamo di poterlo avere a brevissimo
giro di posta, per poi poterlo fornire, assieme allo studio che
invece è già arrivato - lo confermo - rispetto alle risposte già
date la volta scorsa.
Appena avremo entrambi gli studi li forniremo.
Presidente -
Ci sono interventi? Consigliera Minelli, ne
ha facoltà.
Minelli (PCP) -
A me sembra quasi una barzelletta, devo
essere sincera. Era stato detto che quello studio, iniziato a
settembre 2023, doveva essere redatto entro marzo 2024. Abbiamo
chiesto notizia a maggio, due mesi dopo, abbiamo aspettato perché
sappiamo che comunque se si devono approfondire delle cose,
validare, i tempi possono essere più lunghi, a maggio ci è stato
detto che a brevissimo, a breve, nel più breve tempo possibile,
sarebbero stati inoltrati i due studi, quello di Arpa e
l'altro.
Non abbiamo avuto neanche quello di Arpa, che invece sembra
essere pronto da tempo.
Presidente, in attesa che dall'Università le arrivino questi
benedetti risultati dello studio che deve essere stato effettuato a
partire da un anno fa e concluso otto mesi fa, ci mandi almeno gli
altri. Non credo che sia così complicato, perché sono comunque due
studi fatti da due enti diversi.
Possiamo ricevere almeno una parte? Perché se andiamo avanti
così magari poi alla fine riceveremo insieme gli studi del 2023 e
quelli del 2024.
Se permette, è qualche cosa che vorremmo avere prima e mi pare
ormai che questa sia la terza occasione in cui li chiediamo. Per
piacere, se possiamo avere almeno lo studio Arpa, e poi giustamente
solleciti l'Università.
Mi sembra anche che ultimamente all'Università abbiamo affidato
tanti studi, tanti monitoraggi: se per ognuno i tempi saranno
questi, metteremo le radici, o ci stuferemo prima e non riusciremo
ad avere nessuna comunicazione.
Sinceramente credo davvero che questa cosa si sarebbe potuta
fare prima. Lei a maggio ci ha detto che a breve ci avreste dato lo
studio, forse poteva sollecitare già allora.
Presidente -
Ci sono altri interventi? Mettiamo in
votazione. La votazione è aperta. La votazione è chiusa.
Presenti: 35
Votanti: 10
Favorevoli: 10
Astenuti: 25 (Barmasse, Bertin, Bertschy, Carrel, Caveri,
Chatrian, Cretier, Di Marco, Distort, Foudraz, Grosjacques,
Guichardaz, Jordan, Lavevaz, Lavy, Malacrinò, Manfrin,
Marguerettaz, Marzi, Padovani, Perron, Rosaire, Sammaritani,
Sapinet e Testolin).
L'ordine del giorno non è approvato.
Ordine del giorno n. 3 di Rassemblement Valdôtain. Consigliere
Restano, a lei la parola.
Restano (RV) -
Quest'ordine del giorno ha come titolo:
"Area sportiva e area commerciale di Aosta, dei Valdostani e dei
turisti: progettiamone il futuro".
Perché questo titolo? Perché i componenti dell'area territoriale
di Aosta-Aoste del nostro movimento Rassemblement Valdôtain,
considerato l'impegno che da sempre dimostriamo al riguardo della
tematica dello sport e del turismo, ci hanno sollecitati a proporre
quest'ordine del giorno.
In effetti, per il prossimo futuro l'amministrazione regionale
collabora con l'amministrazione del Comune di Aosta nella
realizzazione d'importanti strutture. Tra queste, possiamo parlare
del rifacimento del Campo scuola Tesolin, della costruzione del
nuovo Palaghiaccio, però possiamo anche inserirci, per quanto
riguarda la zona F8, la Maison de la Montagne.
Questa zona, peraltro, potrebbe essere interessata in futuro
anche da altri interventi, che riguardano probabilmente il maneggio
e altri ancora. Sono tutte opere classificate d'interesse
regionale, pertanto da inserire di buon grado tra le opere che
interessano tutta la popolazione valdostana, non solo quella
residente nel Comune di Aosta, e che possono essere importanti
strutture per attrarre anche un turismo sportivo, in questo
senso.
In effetti, come ho già avuto modo di dire ieri, Aosta ha avuto
il riconoscimento di Capitale dello sport europeo, così come la
nostra regione.
È fuori di dubbio ed è sotto gli occhi di tutta la popolazione,
di tutti i Valdostani e anche dei turisti che frequentano la Valle
d'Aosta e quella zona, che vi è una reale necessità di mettere in
ordine le strutture, di rendere più accogliente questa zona, di
renderla di facile raggiungimento e fruizione, in maniera che possa
trasmettere all'utente e all'utilizzatore un messaggio
d'inclusione; e, perché no, che diventi anche un modello da seguire
per la gestione economica, per l'efficacia e l'efficienza.
È per questo che chiediamo al governo regionale di mettere a
disposizione i fondi necessari per realizzare, in collaborazione
con il Comune di Aosta, uno studio di fattibilità per lo sviluppo
di quest'area commerciale e sportiva.
Premetto ancora che non ci accontentiamo della solita risposta
che è una competenza comunale, perché così non è, nel momento in
cui chiedono alla Regione di partecipare alle spese e agli
investimenti; ma soprattutto dal momento in cui quest'area non è di
pertinenza esclusiva dei residenti nel Comune di Aosta.
Presidente -
Assessore Grosjacques, a lei la parola.
Grosjacques (UV) -
Mi spiace deluderla, collega Restano,
ma le darò la risposta che non avrebbe voluto sentire: come lei ben
sa, la pianificazione urbanistica del territorio comunale e quindi
anche lo sviluppo dell'area sportiva e commerciale, oggetto
dell'impegnativa, sono di competenza esclusiva dell'amministrazione
comunale, come lei stesso ha evidenziato, ma ovviamente le
iniziative devono essere pianificate dall'amministrazione
stessa.
Per questa ragione, le modalità di collaborazione della Regione
dovranno essere concordate preliminarmente tra le due
amministrazioni e, in particolare, l'eventuale partecipazione della
Regione alla realizzazione di uno studio di fattibilità può essere
prevista soltanto a seguito di un'iniziativa dell'amministrazione
comunale che, a oggi, dalla Città di Aosta non è stata programmata,
o quantomeno non ha avuto il coinvolgimento dell'amministrazione
regionale.
Con riferimento alle opere che sono finanziate dalla legge
16/2007, anche per i suoi trascorsi all'interno dell' Assessorato,
lei sa perfettamente che le domande vengono fatte dagli enti locali
sulla base di una loro pianificazione e di una loro progettazione,
dopodiché la Commissione decide se possano essere inserite
nell'elenco delle opere di interesse regionale e, quindi, disporre
il finanziamento, che comunque parte sempre dall'iniziativa dei
singoli comuni, in questo caso dalla Città di Aosta.
Presidente -
Consigliere Restano, a lei la parola.
Restano (RV) -
Presidente Testolin, chiedo la sua
attenzione. L'assessore al Turismo, Grosjacques, non ha fatto quel
famoso passo avanti che lei ha richiesto oggi, per me ne ha fatti
tre indietro.
Al di là della battuta, quanto lei ci ha risposto non ci ha
stupito e, come ho già avuto modo di dire ad altri colleghi della
Giunta, è il classico "laviamocene le mani", ma sappiamo bene che,
quando la politica ne ha la volontà, ha la capacità di interagire,
al di là della competenza e di chi ha le idee. Evidentemente in
questo caso non se ne ha la volontà, non si vuole guardare avanti
come si dovrebbe fare nel caso del DEFR, non si vuole dare a questa
iniziativa un'envergure pluriennale.
Noi ce ne rammarichiamo. Come ho avuto modo di dire in questi
giorni, non è una risposta negativa a noi, è una risposta negativa
nei confronti della collettività. Ne prendiamo atto e vigileremo,
se vi saranno o vi sono state delle iniziative come questa che sono
partite dai vostri uffici.
Presidente -
Ci sono altri interventi? Non vedo altre
richieste. Mettiamo in votazione.
La votazione è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Erika,
Guichardaz Jean-Pierre, Jordan, Lavevaz, Malacrinò, Marguerettaz,
Marzi, Minelli, Padovani, Rosaire, Sapinet e Testolin).
L'ordine del giorno non è approvato.
Passiamo ora all'ordine del giorno n. 4 di Forza Italia.
Consigliere Marquis, a lei la parola.
Marquis (FI) -
Questo ordine del giorno sostanzialmente
richiede, come impegnativa, di entrare nel merito delle politiche
fiscali e, in particolare, un intervento sui tributi locali,
prevedendo l'azzeramento dell'addizionale Irpef e una riduzione
significativa dell'Irap.
Questo per tener conto di quanto si è parlato in questi mesi, di
una fiscalità di vantaggio, di determinare condizioni che possano
rendere più competitivo e attrattivo il nostro territorio e anche
di mettere la popolazione di montagna, la popolazione valdostana,
nella condizione di avere qualche risorsa in più a disposizione per
far fronte alle difficoltà di vita di tutti i giorni.
Abbiamo avuto anche modo di leggere le relazioni che sono state
predisposte dagli uffici in relazione al dossier della zona franca,
dove è stato evidenziato che si può già tranquillamente intervenire
su questa materia dei tributi locali, in funzione del decreto
legislativo 184/2017, che avevamo approvato come norma di
attuazione, che consente la più ampia manovrabilità in materia di
tributi.
Riteniamo inoltre che, anche alla luce delle disponibilità
finanziarie di bilancio, questo sia un tema che è stato
sottovalutato, di cui non si è parlato, quando si fanno le
politiche delle entrate. Riteniamo che le politiche delle entrate
debbano essere proporzionali alla capacità di spesa di un ente e
non il contrario, andando alla fine dell'anno a registrare dei
grossi avanzi di amministrazione.
Pertanto, in una fase non facile per l'economia valdostana,
riteniamo che, a fronte di questi grossi avanzi di amministrazione,
sia intelligente, sia responsabile, sia opportuno un intervento
sotto il profilo fiscale di riduzione delle entrate che vada a
vantaggio di tutta la comunità valdostana.
Presidente -
Risponde il Presidente della Regione.
Testolin (UV) -
La presentazione, così come è stata fatta
da parte del collega Marquis, mi sembra approssimativa. Avrei
apprezzato qualche particolare in più rispetto al percorso che è
stato fatto, sia sull'addizionale Irpef sia sulle esenzioni Irap,
perché avrebbe dato un segnale di conoscenza del meccanismo.
L'addizionale Irpef oggi è azzerata fino allo scaglione di
15.000 euro e, grazie a un'interlocuzione che stiamo avendo con lo
Stato, probabilmente riusciremo a mantenere quella cifra anche per
quest'anno, con il cambiamento degli scaglioni previsto, e
consolidato probabilmente in questa nuova Finanziaria.
Quello dell'Irap, invece, è stato un percorso che abbiamo già
condiviso in quest'aula e che ha portato sostanzialmente
all'azzeramento dell'applicazione dell'Irap su tutta una serie di
situazioni e all'abbattimento (senza andare a creare un conflitto
di interessi con gli aiuti di Stato) per le categorie che non
potevano essere esentate completamente.
Per cui, dire banalmente che bisogna azzerare tutti i proventi
dell'amministrazione pubblica diverge dalle richieste che
dall'altra parte, dal suo stesso movimento, da parte del collega
Baccega e altri, andavano a favore d'iniziative di sostegno alle
famiglie, che fanno parte evidentemente di un percorso virtuoso che
bisogna mettere in atto e affinare. Qui ci vuole anche un
equilibrio, sia comportamentale che di visione, perché pensare di
poter aumentare le spese correnti e di azzerare le entrate credo
non sia un meccanismo che quando ci si trova a governare sia
applicabile al 100%.
Oltre all'astensione che è stata annunciata, questa è veramente
una di quelle che non sarebbero state prese in considerazione,
perché tutto quello che si poteva fare in merito all'Irpef si è
fatto e mantenere un azzeramento dello scaglione fino a 15.000 euro
è un segnale decisamente importante.
Presidente -
Consigliere Marquis, a lei la parola.
Marquis (FI) -
Grazie, Presidente, per la spiegazione che
ha cercato di darmi. Le assicuro che conosco bene il meccanismo e
quali sono i proventi da questi tributi locali, perché
l'addizionale Irpef - nonostante quello che lei ha tentato di
spiegare, con gli sgravi fino a 15.000 euro - ammonta a circa 23-24
milioni di incasso nel bilancio regionale.
Sotto questo profilo sappiamo a quali risorse si verrebbe a
rinunciare, perché abbiamo un avanzo di amministrazione di 300
milioni che consente di ridurre per 20 milioni di addizionale Irpef
e d'intervenire sull'Arer, che consente di aumentare la spesa per
abbassare i costi dell'energia elettrica e possiamo anche
introdurre tante altre iniziative.
È banale rappresentare una situazione come è stata
rappresentata.
C'è una grossa disponibilità finanziaria perché non vengono
spese le risorse e, purtroppo, capiamo gli equilibri che voi dovete
rispettare, perché la sinistra, che condiziona queste politiche di
governo fondate sulla distribuzione delle risorse, ha una visione
completamente distante dalla nostra. Per quanto ci riguarda, la
nostra è una visione liberale e crediamo innanzitutto che ci sia la
necessità di lasciare i soldi in tasca ai cittadini, prima di fare
delle richieste di prelievo che vanno oltre misura.
Lei ha parlato di scaglione a 15.000 euro, è uno scaglione molto
basso, che non prende in mezzo la classe media, e noi riteniamo che
per tutta questa classe media, che si è impoverita in questi anni,
perché abbiamo avuto modo ieri di vedere, nella discussione del
DEFR, che il Pil è rimasto costante, è aumentata la spesa, quindi
si sta erodendo il risparmio che è stato accumulato negli anni...
pertanto riteniamo corretto che si vada in questa direzione.
Capiamo la vostra posizione, è una questione di legittima scelta
politica, ma ci sia consentito di criticarla anche attraverso la
presentazione di ordini del giorno che, dipendesse da noi,
porterebbero l'amministrazione regionale a procedere in tutta
un'altra direzione rispetto a quella che è stata rappresentata.
Presidente -
Consigliere Aggravi, a lei la parola.
Aggravi (RV) -
Noi voteremo questo ordine del giorno un
po' per le stesse motivazioni del Bon de Chauffage, cioè dal punto
di vista filosofico, più che del contenuto.
No, anche di sostanza, collega Chatrian.
Sono anche contento, questo lo devo dire, della posizione del
collega Marquis, che finalmente è entrato nel club della
detassazione. Dico questo perché io ricordo che, quando il
sottoscritto e altri colleghi si sforzavano, giustamente, di
presentare tutta una serie di emendamenti, anche molto complessi,
per cercare di azzerare quanto più possibile, in termini di
scaglioni, l'addizionale Irpef, una volta, lo ricordo benissimo,
lei giustamente mi spiegò che l'utilità marginale di quel beneficio
fiscale era minima, perché si arrivava intorno ai 100 o 80 euro,
una cosa del genere. Io le spiegai che l'utilità marginale, nel
complesso dell'abbassamento delle imposte, è cosa buona e
giusta.
Si vede che il mio disperato tentativo ogni volta, presentando
questi emendamenti, che venivano poi bocciati dal governo e poi
piano piano sono stati inseriti... è ovvio che si parlava
principalmente del primo scaglione perché, al netto di tutto, è
vero, nel complesso sono 23 milioni, però con 23 milioni qualcuno
fa anche delle manovre, quindi oggettivamente sono tanti soldi.
Qual è il problema? Il problema è fare delle scelte e,
giustamente, trovare anche delle risorse dal punto di vista
strutturale, perché poi - lo sappiamo e lo ha detto anche
precedentemente l'assessore Bertschy - un conto sono le spese
correnti, un conto gli investimenti. Laddove si debba andare poi in
corso d'anno ad abbattere il peso fiscale nei confronti dei
contribuenti, non possiamo dire banalmente che utilizziamo quello
che non abbiamo speso in avanzo, non è così. Noi dobbiamo togliere
della spesa, per poter stanziare dei soldi per abbattere il carico
fiscale.
Non possiamo generare dei benefici fiscali usando l'avanzo.
L'avanzo è la conseguenza, è la maledizione. Noi in programmazione,
nel bilancio di previsione, giustamente dobbiamo identificare i
risparmi di spesa per non aumentare il carico fiscale.
Ricordo altrettanto bene alcuni emendamenti, se non erro della
collega Minelli, con la quale non ci eravamo parlati, ma
diametralmente facevamo la cosa inversa. Lei aveva un po' più di
facilità, perché aumentava gli scaglioni superiori, generava del
gettito e ovviamente andava a parità di bilancio. Faceva
sicuramente meno fatica, dal punto di vista della compatibilità
finanziaria.
Sono delle impostazioni di scuola bilancistica ben diverse. Noi
siamo per la detassazione su tutti gli scaglioni, laddove
possibile.
È ovvio che il tema dell'Irap è ulteriormente complesso, perché
c'è già tutta una serie di possibilità. Forse è necessario fare
qualcosa di più, forse addirittura sull'Irap il problema è molto
più grande. Per carità, io ho dedicato la mia tesi triennale
proprio a quest'imposta e oggettivamente ne porto ancora le
conseguenze, perché è qualcosa che solo in Italia si può creare,
perché è sostanzialmente una tassa su dei costi, per banalizzarla,
ma il primo vero problema è proprio quello della programmazione di
un bilancio di previsione. Se non riduciamo le spese, purtroppo
potremo anche dover rinunciare a degli investimenti per fare dei
tagli fiscali.
Chiudo con una considerazione, visto che in questo stesso
momento si sta anche discutendo la manovra a livello nazionale, che
non è di poco conto. Se i tagli fiscali si fanno, è bene però che
abbiano un orizzonte temporale un po' più lungo dell'anno. Fare dei
tagli che durano su un'annualità, o che generano dei bonus, come
hanno fatto altri governi, fa più male che bene, perché prima o poi
quelle scelte qualcuno le paga e le pagano sempre gli stessi,
ovvero i contribuenti.
Presidente -
Ci sono altri interventi? Mettiamo in
votazione l'ordine del giorno. La votazione è aperta. La votazione
è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Erika,
Guichardaz Jean-Pierre, Jordan, Lavevaz, Malacrinò, Marguerettaz,
Marzi, Minelli, Padovani, Rosaire, Sapinet e Testolin).
L'ordine del giorno non è approvato.
Ordine del giorno n. 4 della Lega. Consigliere Distort, a lei la
parola.
Distort (LEGA VDA) -
Quest'ordine del giorno ha titolo:
"Dotazioni antincendio per locazioni turistiche"; si incrociano gli
sguardi mio e dell'assessore Grosjacques, che sarà chiamato a
rispondere con l'ingrato compito di dire che praticamente questo
ordine del giorno non sarebbe d'interesse del governo, quindi
anticipo già che sarà piacevole osservare in che modo lei esprimerà
la sua nobiltà d'animo, dovendo comunque seguire gli ordini di
scuderia.
Con quest'ordine del giorno intendiamo suggerire al governo una
nostra proposta per migliorare gli obiettivi di attuazione del
Documento di economia e finanza regionale, in riferimento al
capitolo 1.8 di competenza dell'Assessorato al Turismo, Sport e
Commercio, dove si riferisce, a pagina 178, che nel breve termine
sarà necessario recepire nel nostro ordinamento i principi
stabiliti dallo Stato centrale con l'articolo 13-ter del decreto
legge 145/2023.
Si tratta quindi, come dichiarato nel DEFR, di operare
un'attività di recepimento a livello regionale di una disposizione
statale. Il recepimento potrà essere svolto chiaramente nei limiti
della nostra competenza statutaria, ma spero, immagino, nell'ottica
della contestualizzazione alle esigenze del nostro territorio.
Sappiamo che le locazioni a uso turistico hanno espresso,
attraverso i numeri di attività registrate, una tendenza di
significativo aumento, ancora in crescita, un ottimo segnale.
Questo va a favore dell'economia del territorio regionale e
contribuisce a rispondere alla domanda turistica che è rivolta al
territorio valdostano.
Sappiamo anche quanto sia importante la regolamentazione per
mantenere alto il livello di standard delle attività
imprenditoriali, quindi chiaramente non ci schieriamo di fronte a
un'attività non regolamentata, ma riteniamo che una sana,
intelligente, logica regolamentazione serva anche a migliorare il
prodotto qualitativo delle attività imprenditoriali.
Sappiamo che il nostro Statuto di autonomia ci consente una
libertà di normare le attività presenti nel territorio, ovviamente
nei limiti di competenza regionale rispetto a quella statale, ma
amministrare - è qui il cuore di questa iniziativa rivolta al
governo regionale, perché so benissimo di parlare nell'ambito delle
competenze e del campo d'azione di un'attività regionale- significa
saper osservare le necessità, le difficoltà, le incertezze dei
propri cittadini e saper dialogare con i livelli superiori di
competenza; in questo caso con lo Stato, laddove l'esercizio della
nostra autonomia non ci permettesse di entrare nel merito di certe
competenze.
Voi siete in maggioranza, voi siete il governo della Regione e a
voi, volenti o nolenti, e soltanto a voi spetta questo compito,
facile o difficile che sia, però l'importante è che ci
crediate.
Mi riferisco al fatto che al comma 7 dell'articolo 13-ter si
legge: "Le unità immobiliari a uso abitativo oggetto di locazione
per finalità turistica ai sensi dell'articolo 4 del decreto-legge
ecc., gestite in forme imprenditoriali di cui al comma 8, sono
munite dei requisiti di sicurezza degli impianti, come prescritti
dalla normativa statale e regionale vigente. In ogni caso, tutte le
unità immobiliari sono dotate di dispositivi per la rilevazione di
gas combustibili e del monossido di carbonio funzionanti, nonché di
estintori portatili, a norma di legge".
Questo è quanto cita il decreto legge, quindi la signora Maria,
che mette in locazione la propria unità immobiliare nell'albo della
locazione turistica, deve dotare la propria abitazione di
dispositivi per la rilevazione di gas combustibili e del monossido
di carbonio funzionanti e di estintori.
Siamo alla lettura del decreto-legge.
Ad impossibilia nemo
tenetur
, quindi è chiaro che bisogna adeguarsi a questa
normativa, ma siccome è previsto - tra l'altro scritto nero su
bianco nel Documento di economia e finanza - che si tratterà di
recepire i contenuti del decreto-legge, in questa operazione di
recepimento io vorrei condividere con lei, Assessore, questa
riflessione.
È evidente che la rilevazione di gas combustibili del monossido
di carbonio, così come la necessità della presenza di un estintore,
ha senso se esiste il rischio d'incendio, quindi ha senso laddove
siano presenti dispositivi a fiamma all'interno di un appartamento
o che possano generare fiamma, mi riferisco per esempio a un corto
circuito.
È noto che la tecnologia applicata alla realizzazione e
all'accessoriamento delle unità in locazione permette soluzioni in
assenza di fiamma. Cosa vuol dire? Vuol dire, per esempio, che il
riscaldamento è affidato a radiatori di un circuito o a serpentina
radiante, dove il gruppo termico è a monte dell'appartamento. Il
gruppo termico - che sia a biomassa, che sia gas - è a monte
dell'appartamento, quindi all'interno dell'appartamento l'impianto
di riscaldamento non genera nessun tipo di rischio d'incendio; così
come potrebbe essere il fornello di cucina all'interno di un
appartamento: sappiamo benissimo che esiste la tecnologia del piano
a induzione: pura attività in assenza di fiamma.
Sappiamo anche che dal 1990 esiste, in base alla legge 46/1990,
poi ripresa col decreto ministeriale 37/2008, la dichiarazione di
conformità, dove tecnici, professionisti competenti, o eseguono gli
impianti o delle modifiche sugli impianti e poi certificano,
(quindi mi rimetto alla professionalità di queste figure) oppure,
se non eseguono modifiche o nuovi impianti, eseguono comunque
operazioni di collaudo, quindi sanno loro, con la loro
professionalità, quando ci sono le condizioni di sicurezza, che
garantiscono attraverso una dichiarazione di conformità. Anche il
rischio relativo a corti circuiti viene estremamente contenuto, io
direi che viene annullato, perché la tecnologia, senza entrare nei
dettagli tecnici, consente una sicurezza assolutamente
infallibile.
Allora viene da dire: in caso la signora Maria abbia un piano
cottura a induzione, un sistema di riscaldamento centralizzato con
il gruppo a monte, quindi fuori dall'appartamento, e non abbia
stufe catalitiche, caminetti, nulla, se non esistono fiamme
all'interno dell'appartamento, cosa deve fare?
Lei mi dirà sicuramente: "Ne parli al Ministro Santanché". Se io
avessi il contatto telefonico, lo farei volentieri, ma soprattutto
io ricorderò che è lei l'Assessore e quindi compete a lei questo
compito, soprattutto perché ci sarà una fase di recepimento in cui
sarebbe opportuno che utilizzassimo tutte le nostre risorse di
competenza per poter veicolare il recepimento in una logica più
contestualizzata.
Un altro caso si verifica laddove invece gli appartamenti hanno
delle dotazioni di fiamma, anche lì è un altro punto interrogativo.
Giustamente il decreto-legge, che tra l'altro è estremamente lungo,
non entra, probabilmente non è nella sua natura, nei dettagli degli
aspetti puramente tecnici, però anche qui, se abbiamo soluzioni a
fiamma, dobbiamo dotarci di un rilevatore.
Ma questo rilevatore che cosa dovrà fare? Dovrà semplicemente
attivare un allarme, per dire che c'è la presenza di monossido di
carbonio o di fumo, oppure dovrà essere collegato a
un'elettrovalvola oppure ancora a un sistema di spegnimento?
Per queste ragioni, noi chiediamo che nella fase di recepimento
possano essere sviscerati e approfonditi questi temi. Ci sembra una
richiesta di buon senso, ci sembra addirittura che non sia neanche
necessario proporre un ordine del giorno, però ho curiosità di
sapere la sua risposta.
Presidente -
Assessore Grosjacques, per la risposta.
Grosjacques (UV) -
Mi consenta una battuta per la
simpatia che nutro nei suoi confronti: posso risponderle
positivamente solo sul cellulare del Ministro Santanchè, sul resto
purtroppo non c'è necessità di un ordine di scuderia, perché anche
in una condizione normale questo ordine del giorno non avrebbe
potuto essere accettato. Anche perché, come lei ben sa, al di là
della descrizione circostanziata che ci ha fatto, la signora Maria,
se applica questa normativa, è perché gestisce le locazioni
turistiche in forma imprenditoriale, quindi non è certamente
l'ultima arrivata.
In ogni caso siamo anche noi del parere che questo tipo di
normativa sia in molti casi sproporzionata rispetto al settore
delle locazioni turistiche, ma è una competenza che è in capo in
modo esclusivo alla disciplina statale, quindi purtroppo anche in
fase di recepimento noi non potremmo modificare questo tipo di
normativa.
Oltretutto, la problematica è stata posta con forza nella
Commissione Politiche turistiche, dove gli Assessori sono in
prevalenza di riferimento del centrodestra, ma purtroppo c'è stata
molta rigidità da parte del Ministero su questa normativa.
Da questo punto di vista, dunque, siamo assolutamente
nell'impossibilità di poter modificare la norma, pur anche noi
ritenendola troppo pesante per molte situazioni nel settore delle
locazioni turistiche.
Presidente -
Consigliere Distort, ne ha facoltà.
Distort (LEGA VDA) -
Siccome dall'Aula mi è venuta una
richiesta di chiarimento, come posso esimermi da questo compito,
che mi fa piacere? Approfondisco, soltanto per opportuna
chiarezza.
Il discorso è questo: sono richiesti dei dispositivi rilevatori
di situazioni di incendio e ciò è previsto per le locazioni brevi e
le locazioni in forma imprenditoriale. Che sia l'una o l'altra
sinceramente poco importa, non è per difendere la signora Maria, ma
è per difendere la logica e, soprattutto, per difendere una logica
di attività di recepimento per la quale giustamente prendo atto di
quello che mi ha appena detto l'assessore Grosjacques: prendo atto
del fatto che lui, immagino, si sia già adoperato perché, riferendo
quanto è emerso dall'incontro dei vari Assessori di riferimento
nell'ambito del territorio nazionale, c'è appunto questa difficoltà
di trovare un accordo, la disponibilità del Ministro.
Ciò non toglie che, come diceva Don Bosco, "Quando credi che
qualcosa sia giusto, costi quel che costi fallo" e direi anche
ritenta, anche se non hai vinto riprova.
Con questo adesso non voglio banalizzare assolutamente la
discussione, però è chiaro che il recepimento prevede anche
affinamento dal punto di vista dei dettagli normativi. Io ritengo -
senza volermi improvvisare Assessore, perché lascio a lei il suo
compito, o neanche dirigente, né personale competente degli uffici
- che comunque avere maggior chiarezza e un approfondimento
relativo a dettagli puramente tecnici sia assolutamente
opportuno.
A me, sinceramente, che venga approvato o non approvato
quest'ordine del giorno... io la mia attività politica l'ho già
svolta, con l'intervento precedente e con questa replica, ma è una
questione di logica, da un lato, e di impegno morale nei confronti
dei cittadini, nei confronti di una classe di cittadini, privati o
sotto forma di impresa, che si impegnano, che lavorano, che offrono
un certo servizio con il quale noi ci rapportiamo con i
turisti.
Pensare che si debba entrare in una sorta di ginepraio, dove
veramente ci si chiede "Questo rilevatore..."; io le dico che ho
avuto questa indicazione da un tecnico installatore che mi dice:
"Tu che sei architetto e che sei Consigliere regionale, spiegami:
ma questo rilevatore di fumo, di presenza di monossido, a cosa deve
essere collegato? A un impianto d'allarme acustico e basta?".
Potrebbe essere una soluzione, con cui, con 250-300 euro, chiunque,
che sia la signora Maria o l'impresa Maria Snc, ha risolto il
problema.
"Oppure collegato a un'elettrovalvola? E che cosa fa
l'elettrovalvola? Chiude l'ingresso del gas? Dove? A monte,
nell'appartamento, oppure anche fino al gruppo termico di
produzione di acqua sanitaria o altro? Oppure attiva anche un
sistema di spegnimento?". Questi sono dettagli, sono risposte che,
a mio parere, a livello territoriale semplicemente bisogna pensare
di dare alle nostre imprese o ai privati che realizzano questo tipo
di servizi.
Questo è quanto. Noi porteremo in votazione l'ordine del giorno
per chiudere il cerchio, il percorso di questa nostra iniziativa in
cui crediamo, Speriamo che, indipendentemente dagli ordini di
scuderia - che comunque, porti pazienza, so che determinano una
presa di posizione a cui lei nobilmente si attiene - veramente la
fase di recepimento possa declinare e approfondire questi dettagli,
perché sono estremamente importanti; o addirittura questi dettagli
potrebbero essere di nuovo impiegati con quell'insistenza che
spinge addirittura ad avere poi anche una risposta positiva, di
nuovo nell'ambito delle Conferenze Stato-Regioni, o comunque nelle
attività deputate, di dialogo tra la Regione Valle d'Aosta e lo
Stato, per avere semplicemente un chiarimento. Potrebbe essere
anche posto sotto il profilo della richiesta di un chiarimento
presso il Ministero.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Ringrazio il collega Distort,
perché mi aveva quasi convinta a votarlo. Dopodiché, invece, dalla
sua replica capisco che naturalmente noi abbiamo una visione un po'
diversa, nel senso che nel momento in cui l'attività è gestita in
forma imprenditoriale, quindi con determinati crismi e via dicendo,
molto probabilmente è anche corretto, sotto certi punti di vista,
chiedere questi requisiti, che peraltro abitualmente hanno gli
altri, quando chiediamo un certificato.
Dopodiché, come ha ben rappresentato lei, ma come più volte
abbiamo potuto confrontarci con l'assessore Grosjacques, questa
normativa sta creando molta confusione. Se oggi guardiamo le FAQ
del Ministero, ad esempio, sul CIN si parla di gennaio, guardando
oggi rispetto a due giorni fa.
Ho seguito passo passo la richiesta del CIN e a quel punto,
quando c'è il pezzo della dichiarazione - si parla dell'articolo
13-ter, di cui abbiamo spesso parlato - e poi si chiede di
dichiarare, da parte dei locatori, se l'unità immobiliare oggetto
di locazione è munita di requisiti di sicurezza degli impianti e se
è dotata di estintori, eccetera. Poi si deve barrare o "Sì" o "Non
applicabile".
Sotto, nella legenda, c'è scritto: "Selezionare "Sì" nel caso di
locazioni brevi o per finalità turistiche condotte in forma
imprenditoriale. Selezionare "Non applicabile" negli altri casi.
Qui sembrerebbe che non sia applicabile neanche la questione degli
estintori, che invece lei l'altro giorno ci ha detto essere
applicabile anche a chi non lo fa in forma imprenditoriale.
Nel passaggio successivo, quando si parla dei dispositivi per la
rilevazione di monossido, anche qui si dice: "Selezionare 'Sì' nel
caso sia un'attività imprenditoriale e invece 'Non applicabile'
negli altri casi", quando anche su questo l'altro giorno
l'Assessore, da rassicurazioni con gli uffici del Ministero, ci
diceva che anche in questo caso sono necessari.
Io credo che qui ci sia un problema grosso d'interpretazione
anche di questa norma, anche alla luce dei campi che vengono
compilati, perché sinceramente, nel caso io non sia in forma
imprenditoriale, dovrei mettere "Non applicabile" sia nel primo
caso, sia nel secondo caso, e quindi non avere né l'estintore, né i
dispositivi di rilevazione, quando invece l'altro giorno,
Assessore, lei ci ha detto che sono necessari.
Sinceramente forse sarebbe utile un po' di chiarezza e sarebbe
utile anche una comunicazione che possa arrivare veramente ai
locatori per capire cosa debbano fare e i tempi in cui lo debbano
fare, perché purtroppo ci siamo un po' incasinati la vita e anche
le FAQ del Ministero spesso si contraddicono fra di loro. Sotto
questo punto di vista sono certa che ci sia un ginepraio e la
ringrazio comunque di aver portato questo ordine del giorno, che in
qualche modo ci permette di discuterne e magari di avere anche
dall'Assessore ulteriori aggiornamenti, nel caso ve ne siano.
Poi le lascio la compilazione, se vuole, ma quando uno compila i
campi per il CIN effettivamente non chiedono né gli estintori, né i
rilevatori. Inizio a non capirci veramente più nulla.
Presidente -
Consigliere Distort, per mozione
d'ordine?
Distort (LEGA VDA) -
No, l'intervento dedicato al gruppo
lo utilizzerei...
Presidente -
L'ha già fatto.
Distort (LEGA VDA) -
Ma era la replica.
Presidente -
No...
Distort (LEGA VDA) -
Volevo chiarire per la collega
Guichardaz, ma lo farò in privato.
Presidente -
Votiamo, giusto? Non è stato ritirato.
Pensavo fosse diventato un fatto privato. Lo mettiamo in votazione.
La votazione è aperta. La votazione è chiusa.
Presenti: 35
Votanti: 9
Favorevoli: 9
Astenuti: 26 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Di Marco, Grosjacques,
Guichardaz Erika, Guichardaz Jean-Pierre, Jordan, Lavevaz,
Lucianaz, Malacrinò, Marguerettaz, Marzi, Minelli, Padovani,
Planaz, Restano, Rosaire, Sapinet e Testolin).
L'ordine del giorno non è approvato.
Passiamo ora al seguente ordine del giorno: n. 4 del PCP.
Consigliera Erika Guichardaz, a lei la parola.
Guichardaz E. (PCP) -
L'ordine del giorno n. 4 tratta il
tema della discarica di Pompiod. Nel DEFR 2025-2027 ritroviamo che,
per quanto concerne l'ambito dell'economia circolare dei rifiuti,
l'obiettivo del prossimo triennio è dare attuazione alle azioni
previste nel Piano regionale per la gestione dei rifiuti,
recentemente approvato, molte delle quali da sviluppare in concerto
con gli enti locali, ai quali sono demandate numerose azioni
indispensabili per il raggiungimento dei target previsti, tra i
quali la riorganizzazione delle discariche dei rifiuti per inerti a
gestione comunale e l'avvio dei nuovi flussi di raccolta dei
rifiuti urbani.
Non direi che è stato recentemente approvato il piano, perché
ormai sono passati due anni, anzi un po' più di due anni, perché
parliamo di maggio 2022.
Perché parliamo della discarica di Pompiod, quando qui parliamo
di discariche per rifiuti inerti a gestione comunale? Perché nelle
audizioni che abbiamo avuto a seguito di una proposta di modifica
con delibera, abbiamo appreso, proprio dai rappresentanti degli
enti locali in merito allo studio di Arpa (che loro hanno e noi non
abbiamo ancora) che la discarica di Pompiod verrebbe considerata
come strategica ai fini di un utilizzo per la gestione dei
materiali inerti del territorio regionale e ritenuta quindi,
immaginiamo, a oggi adeguata e fruibile.
Durante la discussione in audizione ci è parso di comprendere
che anche alcuni colleghi forse non conoscessero tutta la storia
della discarica, i vari procedimenti che ci sono su quella
discarica, il fatto che vi siano due messe in sicurezza e,
soprattutto, che cosa sia previsto anche dalla procura rispetto
alla post-gestione e quanto sia stato rilevato.
Proprio perché si ha bisogno di avere lo studio di Arpa - ma
abbiamo anche in discussione quella delibera che va in qualche modo
a cambiare alcuni parametri all'interno del piano, che si
riferiscono a quelle discariche - chiederemmo quindi al governo di
predisporre e di presentare in Commissione un elenco completo delle
irregolarità o non conformità relative alle autorizzazioni alla
gestione e alla post-gestione, come prevista dal decreto-legge
121/2020 della discarica, evidenziando le relative azioni messe in
atto a superamento delle stesse, perché sappiamo bene che in quella
relazione vi erano anche dei passaggi successivi da fare; e poi a
illustrare gli studi volti ad accertare l'idoneità dell'impianto,
con particolare riferimento all'elenco dei fattori di attenzione ed
escludenti evidenziati nella bozza di variazione del Piano
regionale rifiuti in via di approvazione.
Presidente -
Assessore Sapinet, ne ha facoltà.
Sapinet (UV) -
Due considerazioni, prima di tutto sul
riferimento che ha fatto alla delibera, che è oggetto oggi della
Commissione, e alla necessità della modifica al volume 4: nasce da
esigenze che i territori e gli enti locali hanno portato al tavolo.
Questo l'abbiamo detto in Commissione, ma la ringrazio perché mi dà
l'occasione di dirlo qui.
Poi c'è stato un confronto con gli enti locali, che poi si è
esplicitato anche nell'ultima assemblea, con un parere e con delle
osservazioni che il confronto all'interno degli enti locali ha reso
opportune e che sicuramente accoglieremo, come abbiamo già
annunciato, ponendo degli emendamenti e quindi delle migliorie a un
documento che nasce per risolvere dei problemi che alcuni enti
locali hanno portato al tavolo.
Riguardo all'iniziativa, le ipotizzate irregolarità e le non
conformità evidenziate relative all'autorizzazione in essere,
riferite quindi alla gestione operativa del sito, sono state in
ogni caso esaminate nel procedimento giudiziario che si è concluso
con l'udienza del 24 gennaio 2022, nella quale si è dichiarato
estinto il reato a seguito della realizzazione del piano
d'intervento di mitigazione ambientale, che è stato autorizzato
dall'autorità giudiziaria e verificato dal consulente del pubblico
ministero, con un verbale del 23 novembre 2021.
Dopo il dissequestro della discarica, avvenuto nel 2022,
l'impresa non ha mai ripreso la coltivazione effettiva con nuovi
conferimenti di rifiuti, limitandosi a svolgere le previste
attività di monitoraggio e di controllo del sito.
In merito alla post-gestione, si ricorda che tale fase non è
ancora iniziata.
Si ricorda che l'autorizzazione della discarica è attualmente in
fase di rinnovo, con una richiesta che è precedente, ma questo
l'abbiamo già detto anche in Commissione, all'approvazione del
Piano regionale della gestione dei rifiuti.
Evidenziato poi nelle numerose interpellanze sull'argomento, in
sede di discussione del Piano regionale gestione rifiuti 2022-2026,
che per tale istanza non si applicano le disposizioni del volume 4,
resta fermo che l'istanza di rinnovo sarà oggetto di una nuova
verifica di assoggettabilità al Via e che, una volta esaurita la
fase di valutazione ambientale, potranno riprendere i lavori della
Conferenza dei servizi in merito al rinnovo dell'autorizzazione,
come previsto dall'articolo 208 del decreto legislativo 152/2006,
che esaminerà l'istanza applicando la normativa vigente.
Riguardo poi allo studio Arpa - che, lei dice: "I sindaci
l'hanno e noi non l'abbiamo" - è chiaro che noi non l'abbiamo
ancora, perché questo è un documento che fa seguito alla fase 1,
commissionata dal collega Lavevaz, che mi ha preceduto nelle
deleghe, e che ha comportato un numero importante di momenti di
confronto con tutti i 74 Comuni e con le Unités. Questo per
cercare, l'abbiamo già detto ma è corretto ripeterlo, una
condivisione su questi 36 siti di discariche, più i due di
proprietà privata.
In questi giorni abbiamo dato un termine un po' perentorio per
chiudere il cerchio, abbiamo avuto ancora un'osservazione che è
stata oggetto di confronto, che è stata ovviamente accolta, e io
credo che all'inizio della prossima settimana vi verrà trasmesso lo
studio Arpa, che è un documento che ha visto la condivisione con
gli enti locali e la presentazione anche dei gestori e delle
proprietà dei due siti di privati che, per posizione strategica e
proprio per andare incontro alle esigenze del territorio, c'è la
necessità di coinvolgere all'interno di questa
riorganizzazione.
Dobbiamo dircelo: oggi in Valle d'Aosta si producono circa
90.000 m³ di inerti e, di questi 90.000, 60.000 m³ vanno fuori
regione. Così come abbiamo avuto delle posizioni critiche sui
conferimenti fuori regione, dobbiamo quindi sicuramente cercare di
essere autonomi e di risolvere questa problematica che voi stessi
conoscete bene, avendo ricoperto, come gruppo, deleghe che oggi
sono in capo al sottoscritto.
Per quanto detto, invito quindi al ritiro dell'iniziativa o, in
alternativa, ci asterremo.
Presidente -
Ci sono altri interventi? Consigliera Erika
Guichardaz, ne ha facoltà.
Guichardaz E. (PCP) -
Grazie, Assessore, per la sua
risposta, che è abbastanza in linea con quanto già ci ha detto in
Commissione, ma che naturalmente non ci vede concordi, perché
ribadiamo che, rispetto a quella discarica, vi sono due messe in
sicurezza e ricordiamo che la si continua a definire discarica per
inerti, ma di inerti lì ce n'erano ben pochi.
Sicuramente conosciamo l'esigenza di discariche per inerti in
Valle d'Aosta, dobbiamo però essere piuttosto chiari e nel
fascicolo della procura emerge in maniera chiara che in quella
discarica di inerti ce n'erano ben pochi e c'era tutt'altro, lì
dentro.
Rispetto alla questione della posizione strategica, io invito
chi non è mai andato a fare una visita alla discarica di Pompiod di
arrivarci. Passate in una bellissima stradina delle vigne, che è
quella collinetta che divide Jovençan da Aymavilles, in una
stradina non certo agevole, tant'è che qualche camion nel tempo si
è anche infilato nei prati, perché proprio questa posizione
strategica e questa grande viabilità che possa far sì che la
discarica di Pompiod sia così attrattiva, anche su questo noi non
la vediamo.
Aspettiamo naturalmente con attenzione e interesse lo studio di
Arpa, che chiediamo da tempo, sperando che vi siano anche le
migliorie a cui lei ha accennato quest'oggi, in modo da analizzare
poi anche quanto lei ha detto rispetto alla delibera e agli
emendamenti che porterete in fase di Commissione.
Presidente -
Si è prenotato l'assessore Sapinet, che
interviene come gruppo.
Sapinet (UV) -
Intervengo solo per due precisazioni. Lo
strategico ovviamente è riferito anche all'altro sito in bassa
valle, oggi siamo privi di discariche sul fondovalle.
Inoltre, va ricordato che noi ci troviamo a gestire una
situazione che ha certe condizioni, quindi è chiaro che sarebbe
bello poter fare tutto quello che lei ci dice, però partiamo da una
situazione, e la visione - che c'è, che è condivisa con i
territori, con i Comuni e che lo studio Arpa di fatto sdogana - è
proprio quella di avere una destinazione come discarica inerti per
quel sito, proprio perché è migliorativa sicuramente rispetto alla
situazione che ci troviamo.
Nella prossima settimana avrete poi occasione di vedere lo
studio, che non è qualcosa che la Regione impone, ma è qualcosa che
la Regione propone, con dei siti di proprietà comunale, di
proprietà privata, con un servizio che viene erogato a un livello
superiore e sul quale sicuramente ci confronteremo.
È importante però fare questi passaggi.
Presidente -
Se non ci sono altri interventi, mettiamo in
votazione l'ordine del giorno. La votazione è aperta. La votazione
è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz, Jordan,
Lavevaz, Malacrinò, Marguerettaz, Marzi, Padovani, Rosaire, Sapinet
e Testolin).
L'ordine del giorno non è approvato.
Il seguente è l'ordine del giorno n. 4 di Rassemblement
Valdôtain. Consigliere Aggravi, per illustrare l'ordine del
giorno.
Aggravi (RV) -
Abbiamo intitolato questo ordine del
giorno "Ulteriori approfondimenti in merito al futuro della casa da
gioco di Saint-Vincent, a fronte della presentazione dello studio
promosso dalla Finaosta S.pA".
Nell'agosto scorso abbiamo avuto modo, in IV Commissione, di
avere la presentazione dello studio che era stato promosso dalla
Finaosta sul futuro della casa da gioco di Saint-Vincent. In quella
sede c'è stata la possibilità di fare una serie di considerazioni e
una serie di domande anche agli estensori dello studio.
Va detto che quanto riportato poi sul DEFR ha permesso di
comprendere anche una serie di lanci stampa, uscite che erano state
anche oggetto di nostre iniziative per capire effettivamente che
cosa si volesse fare a fronte di questo studio.
Va detto anche che nel corso dell'audizione, oltre a una serie
di domande e di approfondimenti relativamente alle considerazioni
presenti all'interno di quello studio, su cui non voglio tornare
perché è già stato oggetto se non erro di due iniziative a cui ha
risposto il Presidente negli scorsi Consigli. Erano approfondimenti
legati principalmente a due filoni: i contenuti propri dello studio
e delle considerazioni fatte, ad esempio, in termini di tipologie
di gioco, clientela e organizzazione interna e uno invece di natura
meno gestionale e più tecnico-giuridica, perché comunque tra le
soluzioni prospettate vi sono degli spazi normativi e giuridici di
cui comprendere soprattutto la perseguibilità e le modalità per
poter addivenire a una scelta o a un'altra.
All'interno delle schede obiettivo della Presidenza della
Regione vi è quella intitolata "Valutazioni in ordine alla
governance della società Casino de la Vallée successivamente alla
chiusura della procedura di concordato in continuità". All'interno
del commento della scheda vi è il passaggio che abbiamo riportato
in premessa: "È ritenuta preferibile l'alternativa che prevede un
gestore terzo mediante selezione competitiva. Gli aspetti di
dettaglio sono da normare puntualmente nell'ambito di un nuovo
disciplinare e, finalizzato a ciò, si inizierà il lavoro per
l'analisi di dettaglio delle modifiche normative del nuovo
disciplinare di concessione e delle modalità più appropriate per
l'attuazione della selezione competitiva e per le procedure che
possano portare alla piena attuazione del percorso".
Al termine della Commissione avevo fatto la proposta - non
essendo Commissario e non avendo il gruppo Rassemblement Valdôtain
dei Commissari - di poter proseguire l'attività di analisi non
tanto sullo studio, ma su quello che poteva essere il combinato
disposto dello studio, cioè capire i termini amministrativi,
soprattutto per future decisioni, oppure futuri provvedimenti
normativi e legislativi che si sarebbero poi potuti concretizzare
nella Commissione stessa e poi in Consiglio, per comprendere
appunto come eventualmente poter perseguire determinate strade, o
meglio, oggi diciamo, dopo aver letto il DEFR, per seguire questa
strada, visto che - vado a memoria ma dovrei non sbagliarmi - il
Presidente disse a suo tempo, in risposta a una interpellanza, che
prenderà poi le decisioni chi è deputato a farle.
Noi chiediamo un impegno al Presidente della IV Commissione e
comunque, in senso lato, a questa maggioranza e a questo governo, a
organizzare, entro 30 giorni dall'approvazione della presente
iniziativa, un'audizione delle strutture regionali competenti che
si stanno occupando o che si occuperanno, se qualcuno se ne sta
occupando, di elaborare le modifiche al disciplinare della casa da
gioco, così come indicato all'interno del già citato obiettivo del
DEFR, al fine di poter meglio comprendere la perseguibilità, dal
punto di vista amministrativo e legislativo, dell'obiettivo
prospettato dal governo.
Io continuo a dire che, forse più che lo studio in sé sulla
parte gestionale - che, per carità, può essere criticato, valutato
positivamente, smontato, studiato in varie forme - si parla di
gestione aziendale, il parere legale che è stato chiesto dalla
finanziaria regionale presenta degli elementi di attenzione e
d'interesse che forse dovrebbero essere sondati un po' di più.
È inutile nasconderlo: noi abbiamo una serie di questioni, prima
ancora di parlare della selezione competitiva, che riguardano il
controllo, la vigilanza e la sorveglianza di gioco, tre elementi
che sono stati messi giustamente in risalto da questo parere
legale. Questo per evitare di fare dei passi falsi perché, lo
sappiamo, non è un tema semplice e, soprattutto, non è neanche un
tema che possa essere trattato secondo le norme ordinarie, perché
comunque il gioco d'azzardo in Italia ha una gestione particolare
e, di conseguenza, la proprietà di società esercenti il gioco
d'azzardo ha un quadro normativo particolare, come sappiamo.
Sappiamo, inoltre, che il famigerato TUSP, Testo unico delle
società partecipate, soprattutto sulle case da gioco ha un
articoletto storico - più volte è capitato di parlarne anche con
l'assessore Caveri per altre iniziative, quando seguiva la parte
delle partecipate - che può avere dei risvolti.
L'obiettivo non è di criticare una scelta, ma è un obiettivo per
cercare di comprendere e di approfondire meglio quali possono
essere le prospettive e, soprattutto, quali possono essere
eventualmente le problematiche di una scelta, o comunque di una
strada, per cui comunque non si possono trovare delle repliche
molto semplici. Sappiamo che c'è una procedura che è stata avviata
e poi non conclusa da Venezia, ma comunque è una strada che può
essere intrapresa soltanto da quattro realtà in Italia, quindi sarà
costruita su misura per la realtà di Saint-Vincent.
Sappiamo qual è la risposta, tanto ormai il
mood
l'abbiamo capito, però questo è un tema che - al di là della
curiosità o dell'interesse che può avere un gruppo di minoranza che
non ha tutte le informazioni che magari ha la maggioranza -
dovrebbe servire prima di tutto ai fini della Commissione e dei
colleghi Consiglieri che magari un domani si troveranno ad
analizzare dei documenti non limitandosi soltanto alle modifiche
del disciplinare.
Presidente -
Presidente della Regione, ne ha facoltà.
Testolin (UV) -
Faccio due valutazioni, non nel merito di
quello che è stato detto, che è anche condivisibile per certi
versi, per il fatto di avere un quadro complessivo, che peraltro
coincide con la volontà del governo di fare degli approfondimenti,
ma vedrei questa necessità di confronto non tanto con i tecnici
dell'Assessorato, in quanto sicuramente anche le strutture
dell'Assessorato dovranno confrontarsi e appoggiarsi a degli
specialisti esterni, tramite Finaosta o chi Finaosta deciderà
d'incaricare per questo percorso.
Come idea generale, vedrei questo confronto un po' più avanti,
con qualcosa di già tangibile, sulla quale potersi confrontare e
fare delle valutazioni che esulino da una mera programmazione delle
attività da farsi.
Capisco poi l'impossibilità di procedere all'attività di
approfondimento richiedendo un confronto di qualsiasi tipo
all'interno della Commissione, non essendoci, ma credo che, come si
è fatto nello scorso percorso, quando siamo arrivati con l'analisi
sviluppata tramite Finaosta, c'è stato un confronto, che era
doveroso, con l'assemblea e con i Commissari (anche quelli non
della Commissione specifica), che ha portato, da parte del governo
e della maggioranza, a indicare un percorso definitivo, sul quale a
sua volta ci sarà un ulteriore confronto, anche per verificare gli
aspetti del disciplinare e quant'altro, che saranno ancor più
fondamentali nel momento in cui ci sarà un'ipotesi di
esternalizzazione, detto impropriamente.
Da quel punto di vista non la vedo nell'immediato, ma
successivamente farà parte del percorso studiato.
Presidente -
Si è prenotato il consigliere Aggravi, ne ha
facoltà.
Aggravi (RV) -
Mi consenta una battuta più tecnica o
stilistica, Presidente: se noi avessimo anche specificato che
avremmo voluto fare degli approfondimenti con delle realtà terze,
non dell'amministrazione, qualcuno avrebbe potuto dire: "Eh, però
bisogna prevedere la giusta quantificazione del compenso
finanziario, perché oggi non c'è un rapporto con quella
realtà".
A parte la battuta, concordo, nel senso che noi abbiamo citato
le strutture regionali, o comunque chi della Regione o della casa
da gioco avrà quella responsabilità, poi giustamente ci saranno
sicuramente, come è avvenuto nell'esecuzione dello studio,
consulenti o comunque controparti tecniche terze che potranno
supportare questa procedura.
Ovviamente io l'ordine del giorno non lo ritiro, ma lo tengo a
futura memoria, glielo dico solo per completezza
d'informazione.
Sicuramente adesso prendo nota di una risposta indiretta, nel
senso che comunque c'è ancora del tempo per lavorarci e ci si sta
lavorando, da quello che lei mi diceva, l'importante è che non ci
siano dei blitz, perché abbiamo visto nel tempo arrivare dei
disegni di legge un po' particolari, anche e soprattutto su questo
tema. Lo dico perché è un tema estremamente complesso, ma penso di
non dire una novità.
Sul tema del confronto in Commissione, solo una doverosa
precisazione. È vero, noi non siamo in IV Commissione, ma
partecipiamo, come altri Commissari. La stessa richiesta in parte
io l'avevo anche formulata in Commissione, poi purtroppo non ho
trovato grandi sponde e quindi, volendo comunque portare avanti il
tema, l'ho riportato, anche per darne contezza, al governo e alla
Presidenza, che in quel momento in Commissione ovviamente non erano
presenti.
È una finalità propedeutica al patrimonio informativo di chi
dovrà lavorare su questi temi, o comunque un domani, magari anche
non così lontano, dovrà pronunciarsi. Sappiamo che su procedure di
questo tipo è sempre meglio avere un'informazione in più che una in
meno e, soprattutto, il giusto tempo per prendere le decisioni
corrette.
Presidente -
Ci sono altri interventi? Mettiamo in
votazione. La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet e Testolin).
L'ordine del giorno non è approvato.
Passiamo all'ordine del giorno n. 5 di Forza Italia. Consigliere
Baccega, ne ha facoltà.
Baccega (FI) -
Nella giornata delle non concessioni, noi,
con questo ordine del giorno, abbiamo anche la necessità di fare un
po' di storia.
Nel 2006 veniva stipulata una convenzione - tra la signora
Curtaz, che era la donatrice dei terreni, e la Regione - per la
costruzione del centro diurno per persone con disabilità di
Gressan.
I lavori di costruzione del CEA si sono svolti dal 2010 al 2017
con, drammaticamente, una serie d'interruzioni, perché il progetto
iniziale ha dovuto avere delle modifiche, ma soprattutto una delle
imprese non aveva più la possibilità di continuare i lavori.
Questo portò a far sì che il percorso individuato nella
convenzione iniziale si protraesse nel tempo, quindi i lavori
seguiti dall'Assessorato Opere pubbliche hanno avuto delle forti
problematiche.
Nel 2015 c'era la spada di Damocle che sulla convenzione pesava
una sanzione, una corresponsione del valore di 380.000 euro qualora
la struttura non fosse stata completata per quella data.
Vi fu una trattativa piuttosto significativa con la proprietà,
fu chiesto di ottenere un'ulteriore proroga rispetto alla data
stabilita per la fruibilità della struttura stessa e in data 2
marzo 2015 portammo a casa un accordo che sanciva che la struttura
venisse completata in ogni sua parte, secondo quanto previsto dal
progetto esecutivo, ivi compresi gli spazi per il sollievo.
Una trattativa pesante, ve lo assicuro, però questo ci permise
di completare l'opera e il 19 marzo 2018 fu aperto il CEA, che
aveva completato i lavori e aveva trasferito in quella data, dalla
sede di Ollignan, tutti i pazienti, tutti i fruitori.
Il 5 luglio 2019 si è svolta l'inaugurazione di inaugurazione
della struttura, quindi noi abbiamo voluto riprendere quel percorso
perché siamo stati sollecitati inevitabilmente da alcune famiglie e
abbiamo ritenuto di presentare questo ordine del giorno in cui si
dice che: "...i bisogni crescenti di salute della popolazione
valdostana, anche collegati all'invecchiamento della popolazione e
all'aumento delle malattie croniche, che richiedono lo sviluppo di
nuove competenze e abilità degli operatori, che a vario titolo
intervengono nella presa in carico dei pazienti, a sostegno degli
infermieri di professione, per dare risposte differenti alle
differenti forme di disabilità e sostegno alle famiglie...".
È quello che avete scritto nel DEFR, questo è un pezzo del
vostro DEFR, su cui noi concordiamo.
È sicuramente un servizio di qualità, è gradito e l'attenzione
del personale è veramente molto elevata. Lo sapete tutti, è inutile
che stia a comunicarvi quanto è complicato e quanto è difficile,
quanta passione ci vuole per lavorare in quel contesto.
Noi quindi chiediamo alla Giunta regionale di attivarsi
affinché, entro tre mesi dall'approvazione del presente ordine del
giorno, venga finanziato, organizzato e attivato il servizio del
sollievo alle famiglie degli utenti dei CEA, individuando, qualora
detto servizio fosse trasferito - perché mi è giunta voce anche di
un eventuale trasferimento, perché non sarebbe più possibile
utilizzare il piano primo, per il quale era previsto il sollievo -
in altra struttura convenzionata una strategia per occupare il
primo piano della struttura di Gressan.
Questa è davvero una forte esigenza per le famiglie che
frequentano il CEA di Gressan e credo che sia una risposta che
dobbiamo dare anche alla signora e alla famiglia che ci hanno messo
a disposizione gratuitamente il terreno e che hanno voluto
fortemente che si arrivasse a quell'accordo siglato, che si
costruisse il CEA in quella direzione, con il sollievo sopra.
Speriamo che ci siano le buone intenzioni da parte
dell'amministrazione regionale e da parte della vostra
maggioranza.
Presidente -
Per il governo, l'assessore Marzi.
Marzi (SA) -
Con questa risposta, collega Baccega -
nonostante naturalmente chiederemo il ritiro dell'iniziativa,
altrimenti ci asterremo - credo di darle delle buone novelle.
Come lei sa, il servizio di sollievo non è destinato alle sole
famiglie degli utenti CEA, ma a tutte le famiglie di disabili che
desiderano usufruirne. Da incontri con le famiglie degli utenti dei
CEA e degli operatori, è emersa da un lato la necessità che sia
previsto il servizio di sollievo per tutti gli utenti che ne devono
beneficiare, dall'altro l'opportunità che i luoghi dove si svolgerà
il servizio di sollevo siano aperti 7 giorni su 7, naturalmente
h24. Anche questo non rende adeguata la possibilità di utilizzare
il secondo piano del CEA di Gressan, che avrà quindi una
destinazione sanitaria per persone con disabilità.
A inizio 2025, però, partirà il sollievo in Valle d'Aosta e
tutte e due le questioni trattate in quest'ordine del giorno hanno
quindi una risposta già operativa e positiva.
Questo è il motivo per il quale le chiediamo di ritirare
l'iniziativa, altrimenti ci asterremo.
Naturalmente non possiamo che unirci a lei per il plauso nei
confronti della famiglia che ha fatto la donazione, a partire dalla
signora, che ha seguito durante questi anni con attenzione - e
continua a farlo, l'abbiamo incontrata anche poco tempo fa - un
tema così importante che ha e ha avuto, anche grazie al loro
interesse, una risposta positiva per la comunità valdostana.
Presidente -
Consigliere Baccega, a lei la parola.
Baccega (FI) -
Le notizie sono buone, certamente, ma come
voi ritenete di non dare nessuna concessione, noi riteniamo di
mantenere, giusto perché rimanga agli atti, quest'ordine del
giorno. Un ordine del giorno che va giustamente nella direzione
indicata, che avrà la giusta soddisfazione nel 2025, ma ovviamente,
tenuto conto che quel documento mi è un po' caro - perché per
portare a casa quel risultato mi sono speso non poco - ritengo sia
giusto che questo ordine del giorno venga votato.
Indipendentemente che sia approvato o non approvato - ma non
sarà approvato, evidentemente, per le cose che ci avete detto in
premessa - è giusto comunque che io esprima la soddisfazione,
intanto, perché lei mi ha risposto dicendo che nel 2025 ci saranno
le risposte adeguate ai due impegni che sono indicati in questo
ordine del giorno, e poi ovviamente lo valuteremo, con piacere.
Presidente -
Consigliere Restano, a lei la parola.
Restano (RV) -
Quando l'allora Assessore Baccega
interloquiva con la famiglia per firmare la convenzione, il
documento che poi ha portato alla realizzazione del CEA e del
centro per il sollievo, mi trovavo in minoranza, come quasi da
tradizione, ma oggi mi rallegro anche io per questa risposta e per
i risultati ottenuti da parte di chi, nel tempo, si è adoperato per
arrivare a questo obiettivo.
Quando molti di noi hanno partecipato all'inaugurazione del
centro, ho avuto modo di fare un sopralluogo e di apprezzare il
lavoro che è stato fatto e il lavoro degli operatori che in quel
momento lavoravano all'interno del CEA.
In varie occasioni ho avuto modo di presentare delle iniziative
che riguardano gli operatori che si occupano del CEA e degli utenti
del CEA.
Nell'apprezzare la risposta, mi sorge spontaneo rivolgere una
domanda all'Assessore, alla quale non chiedo oggi una risposta, ben
sapendo che non può darmela. È questa: "Quale sarà il modello
gestionale? Chi si occuperà degli utenti del centro del sollievo?".
Avremo modo di discuterne in futuro.
Presidente -
Consigliera Erika Guichardaz, a lei la
parola.
Guichardaz E. (PCP) -
Voteremo anche noi quest'ordine del
giorno, un po' anche per quanto formulato nella frase
dell'impegnativa, che pone anche la possibilità che il servizio di
sollievo possa essere istituito altrove, ma comunque venga occupata
la struttura, perché conosciamo bene i problemi che vi erano a
porre il servizio di sollievo in quella parte della struttura che
limitava notevolmente. Bene dunque se si è trovato un altro
luogo.
Dall'altra parte è importante che quella struttura, che è fatta
bene e che è stata accolta con favore dalla comunità di Gressan; in
qualche modo oltretutto si opera anche per integrare e avere una
certa collaborazione da parte degli utenti, grazie a degli
operatori molto sensibili... sotto questo punto di vista riteniamo
che sia un peccato che parte di quella struttura non sia ancora
utilizzata, soprattutto perché chi ha donato quel terreno vuole
vedere il completamento di quanto aveva previsto, sapendo bene che
è una donazione di una certa entità, che sicuramente è lodevole,
soprattutto per le motivazioni.
Sotto questo punto di vista, voteremo questo ordine del giorno
del consigliere Baccega.
Presidente
- Ci sono altri interventi? Non vedo
richieste, mettiamo in votazione. La votazione è aperta. La
votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz, Jordan,
Lavevaz, Malacrinò, Marguerettaz, Marzi, Padovani, Rosaire, Sapinet
e Testolin).
L'ordine del giorno non è approvato.
Sospendiamo temporaneamente i lavori e alla prima pausa
convochiamo la Conferenza dei capigruppo. Il Consiglio è
sospeso.
I lavori sono sospesi dalle ore 17:12 alle ore 17:44.
Bertin (Presidente) -
Riprendiamo con l'ordine del giorno
n. 5 della Lega? Consigliera Foudraz, ne ha facoltà.
Foudraz (LEGA VDA) -
In Valle d'Aosta mancano
appartamenti e altre sistemazioni per il personale stagionale che
presta la propria opera lavorativa negli alberghi, ma anche in
altre strutture ricettive, nella ristorazione, nel commercio, negli
esercizi di somministrazione di alimenti e bevande.
La problematica si estende in tutta la regione, anche se è più
accentuata nelle località turistiche maggiormente frequentate, come
Courmayeur, La Thuile, Breuil-Cervinia, ma risentono di questa
criticità anche altre stazioni, sciistiche e non.
Questa necessità per i lavoratori impiegati in questi settori si
fa sentire ormai da alcuni anni, difficoltà a trovare appartamenti
da locare a canoni che non siano esorbitanti, criticità che poi si
traduce conseguentemente anche nella mancanza di reperimento di
manodopera in questi settori. Di questo si era già parlato in aula
la scorsa primavera, quando l'Assessore al Turismo, in risposta a
un question time dei colleghi di Rassemblement Valdôtain, aveva
annunciato un decreto-legge che andava nella direzione di risolvere
queste criticità.
Analizzando il Documento di economia e finanza regionale in
alcune parti che riguardano il punto 1.1 relativo alla Presidenza
della Regione, dove si evidenzia la necessità di assicurare risorse
certe agli enti locali ai fini di un'efficace...
Presidente -
Consiglieri... Consiglieri... Scusi,
Consigliera Foudraz, a lei la parola.
Foudraz (LEGA VDA) -
...programmazione a medio e lungo
termine, quindi qui intesa in senso generale, e nello specifico il
punto riferito all'Assessorato al Turismo e Commercio, dove si cita
appunto la predisposizione di questo disegno di legge regionale,
finalizzato al riuso di edifici esistenti da destinare entro il
2025ad alloggi per il personale operante nelle strutture ricettive
o nelle attività di somministrazione di alimenti e bevande.
In attesa che venga proposto il disegno di legge a cui ho appena
accennato, che appunto viene citato nel DEFR, e in vista anche
della ormai quasi imminente partenza della stagione invernale, che
si auspica con nevicate copiose, il pensare ad eventuali
trasferimenti in favore di quei Comuni che intendano adottare
riduzioni di aliquote Imu per i fabbricati concessi in locazione al
personale che presta la propria attività lavorativa nei contesti
ricettivi e di somministrazione di alimenti e bevande della nostra
Regione potrebbe probabilmente contribuire ad arginare il fenomeno
dell'attuale difficoltà di reperimento d'immobili per questi
soggetti e potrebbe anche contenere il fenomeno dell'affannosa
ricerca di personale impiegato in questo settore da parte dei
titolari di queste attività.
Non solo, mi verrebbe anche da aggiungere che avrebbe anche
ricadute positive a livello sociale, perché potrebbe attenuare
quelle dinamiche di spopolamento che interessano sempre più
numerosi Comuni valdostani. Potrebbe essere una misura di
attrattività e, mi verrebbe da dire, anche una possibilità di
stabilirsi stabilmente, e non solo stagionalmente, in località
valdostane.
Ci è stato già annunciato ieri, durante la fine della
discussione sul DEFR, che tutti gli 81 ordini del giorno presentati
dai vari gruppi consiliari dell'opposizione vedranno il voto di
astensione della maggioranza. Personalmente sono dispiaciuta di
questo, perché ritengo che tutti noi siamo qui non per fare
ostruzionismo o per prolungare le sedute consiliari, ma per cercare
di dare dei suggerimenti, con delle iniziative che a noi sembrano
costruttive e che interessano anche una vasta platea di
settori.
Questo modo di fare a priori, decidendo che nulla verrà accolto,
a parer mio, se posso dirlo, sembra una dimostrazione di un
comportamento che rasenta un poco l'arroganza. Della serie: "Noi
governiamo e noi decidiamo".
Quest'ordine del giorno, però, va proprio nella direzione di
risolvere alcune criticità, ed è per questo che con questo
documento il Consiglio regionale vuole impegnare il governo
regionale a valutare la possibilità - di concerto con gli enti
locali della Valle d'Aosta - di prevedere appositi trasferimenti
finanziari ai Comuni valdostani, ai fini di un'eventuale
applicazione della riduzione dell'aliquota Imu sugli immobili
ricadenti nella categoria catastale A, con esclusione delle
categorie A8 e A9, che verranno locati dai possessori dei beni
immobili a personale impiegato nelle strutture ricettive di
somministrazione di alimenti e bevande della Regione autonoma Valle
d'Aosta.
Presidente -
Presidente della Regione, ne ha facoltà.
Testolin (UV) -
Due riflessioni in merito a questa
proposta. Parto dalla fine. Al netto della scelta di astenerci su
tutti gli ordini del giorno, questo è un ordine del giorno che non
avremmo comunque accettato, anche perché - al netto del fatto che
mi sembra impossibile che il collega Grosjacques abbia proposto un
decreto-legge, nel senso che non ci sono i decreti-legge -
l'assessore aveva proposto un disegno di legge che avrebbe portato
a una condivisione con le associazioni di categoria e anche con i
Comuni, perché su questi Comuni insistono dei fabbricati. Il
disegno di legge, che è praticamente ultimato ed è al vaglio degli
uffici del legislativo per una verifica e un sigillo finale della
sua correttezza da un punto di vista normativo, prevede la
possibilità di recuperare all'interno del contesto ricettivo tutta
una serie d'infrastrutture presenti sul territorio regionale, così
come di strutture private che adesso possono essere ridestinate per
l'accoglienza di operatori del settore turistico, dando quindi una
risposta a una preoccupazione che è di tutti, non solo dei
proponenti, ma di tutto il governo regionale.
Con questo percorso trasparente e lineare, potrà essere anche
finanziato - nell'ordine delle attività già previste per il settore
alberghiero, con mutui a questo dedicati - il recupero di queste
infrastrutture.
Così come, peraltro, con l'Associazione albergatori si stanno
valutando anche altre strade per poter trovare delle soluzioni di
acquisizione d'immobili e di gestione che a questo siano
destinati.
Faccio infine un'ultima ipotesi, in base a quello che poteva
essere un suo ragionamento, quello presentato all'interno di questo
ordine del giorno, ovvero un aspetto che poteva incuriosire. Quando
si parla di strutture private, un privato può dare locazione sia a
uno chef 5 Stelle, che guadagna 15.000 euro al mese, così come a un
ragazzo che viene a fare la stagione e che arriva magari dalla
Sardegna e di euro ne guadagna 1.300.
L'abbassamento dell'Imu nei confronti del proprietario di
quell'immobile era, a suo avviso, coerente con un incentivo da
sostenere o era qualcosa di non troppo corretto, considerando che
poteva ospitare due redditi totalmente diversi? Questo è il
messaggio che le lascio.
Presidente -
Ci sono altri interventi? La consigliera
Foudraz si è prenotata, a lei la parola.
Foudraz (LEGA VDA) -
Mi scuso, probabilmente ho detto
decreto-legge, ma so benissimo che un decreto-legge è una cosa e un
disegno di legge un'altra. Volevo dire disegno di legge, anche
perché sul DEFR si parla appunto di disegno di legge. Se ho detto
decreto-legge, scusatemi, è stato un lapsus.
Parto dal fondo. Lei mi ha chiesto se - secondo me, se secondo
noi - sia coerente un'eventuale riduzione dell'Imu per quello che
riguarda eventuali lavoratori, a seconda della professione che
svolgono; mi ha parlato di uno chef stellato e di una persona che
invece va semplicemente a fare la stagione come cameriere, è certo
che lo stipendio è diverso, quello di uno chef stellato da quello
di un cameriere, ma io non guardavo l'aspetto singolo di chi svolge
una professione o un'altra, era un discorso un po' più generale.
Secondo noi con questo ordine del giorno si poteva andare nella
direzione di provare a risolvere una duplice problematica. Una è
quella del reperimento delle sistemazioni abitative a prezzi
accessibili, perché sappiamo benissimo che nei comuni turistici,
quelli più affermati, più pubblicizzati a livello nazionale e anche
oltre i confini nazionali, prendere in locazione un alloggio ha dei
costi che sicuramente uno chef stellato che lavora presso strutture
di un certo rilievo probabilmente si può permettere, mentre non è
così per chi va a fare la stagione - o non solo, anche per chi
decide di lavorare stabilmente in quel settore - guadagnando 1.300
euro al mese, perché più o meno quella è la cifra, e non ne può
spendere 700-800 in locazione, perché non ce la farebbe.
Si voleva quindi risolvere la questione del reperimento degli
alloggi a un prezzo accessibile, ma probabilmente si risolverebbe
anche la problematica della difficoltà di trovare personale da
impiegare in questo settore e si potrebbe evitare che tanti Comuni
siano interessati dallo spopolamento.
Il collega ha giustamente detto che l'assessore Grosjacques ha
terminato la predisposizione del disegno di legge che è finalizzato
al riutilizzo di edifici esistenti da destinare come alloggi al
personale operante in queste strutture ricettive. Bene, sul DEFR
compare la data del 2025: il 2025 è composto da dodici mesi e
davanti probabilmente ne abbiamo solo nove, perché il termine
naturale di questa legislatura dovrebbe essere settembre.
Magari arriverà a breve, benissimo, lo valuteremo in Commissione
e vedremo, però io vorrei focalizzare l'attenzione su un'altra
questione. Si parla di riutilizzo di edifici esistenti da
destinare, ma tutto questo probabilmente presuppone una
trasformazione dei locali, che hanno destinazioni magari
urbanistiche, che sono diverse dalle abitazioni, che peraltro sono
già reperibili al momento. Occorre quindi una tempistica, occorrono
dei tempi, per le presentazioni delle pratiche, per i nuovi
accatastamenti e altro che si può verificare nel corso della
presentazione del cambio di destinazione.
Questo ordine del giorno sarebbe da subito applicabile e da
subito porterebbe i suoi effetti, senza aspettare tempistiche di
variazioni urbanistiche e catastali.
È per queste motivazioni che noi non ritireremo questo ordine
del giorno, perché riteniamo che dia delle risposte a diverse
categorie della collettività, quindi lo porteremo al voto.
Presidente -
Assessore Grosjacques, a lei la parola.
Interviene come gruppo.
Grosjacques (UV) -
Ringrazio il collega Aggravi per
avermi dato la possibilità di poter chiarire che il DEFR in realtà
cita due disegni di legge, quello che ha illustrato il presidente
Testolin era in riferimento alla sua richiesta, mentre il primo
degli obiettivi dell'Assessorato è un altro disegno di legge, che
parla di ampliamenti volumetrici legati al recupero di strutture
turistico-ricettive in disuso, o comunque non più utilizzate per
quella finalità.
Volevo solo per precisare che ci sono due disegni di legge: uno
che è in dirittura d'arrivo e uno che prevederà, come peraltro ho
detto ieri in sede di illustrazione del DEFR, la sua
predisposizione nel corso dell'anno 2025.
Presidente -
Consigliere Aggravi, ne ha facoltà.
Aggravi (RV) -
Faccio una considerazione che nasce da un
ragionamento, o meglio una proposta che avevo fatto durante una
seduta del Consiglio Politiche del lavoro, penso che l'assessore
Bertschy e il collega Padovani se lo ricorderanno.
Nell'ambito del più grande tema dell'alleanza per il lavoro di
qualità, a un certo punto era emerso, in particolare da parte
dell'Associazione albergatori, la tematica relativa alla
disponibilità d'immobili per il personale impiegato nelle
strutture. Nella discussione che era sorta già si intravedeva
(perché l'Assessore l'aveva già annunciato) questo disegno di legge
specifico, e io avevo messo sul tavolo la proposta, ovviamente
complessa, da comprendere e da capire fino in fondo, perché
sicuramente un ordine del giorno difficilmente può essere completo,
proprio per la tipologia della problematica, per l'eventuale
valutazione di andare a dare degli sgravi a chi effettivamente
concede o dà la possibilità di alloggio a persone che lavorano
nell'ambito appunto di Comuni, o Comuni limitrofi, nel settore del
turismo.
Ovvio è che c'è, ad esempio, il tema che ha messo sul tavolo
anche il Presidente, quello della tipologia di alloggio che si sta
locando, perché ovviamente uno chef stellato penso sia più lui che
fa il mercato rispetto alla disponibilità di alloggi, anche per lo
stesso proprietario, però dall'altro lato poteva anche essere una
possibilità e un volano, perché va detto che in molte località
turistiche ci sono degli alloggi che non sono affittati, anche se
sembra una situazione un po' assurda.
Ripeto: su un tema che si può approfondire, non me ne vogliano i
colleghi della Lega, non voteremo l'ordine del giorno, ma non per
contrarietà al fine, ma perché c'è la necessità, eventualmente, di
fare degli approfondimenti tecnici prima di passare ai
trasferimenti finanziari. Forse è anche il caso di valutare delle
specifiche convenzioni tra i Comuni e chi mette a disposizione gli
alloggi.
L'ho detto tra l'altro anche nel mio intervento in discussione
generale: sarà molto interessante e speriamo di poter contribuire
in qualche modo nell'ambito del disegno di legge che verrà
proposto, perché comunque è un problema che non si risolve oggi, ma
va risolto, perché è molto complesso, anche vedendo qual è il
futuro del mercato della locazione e soprattutto dell'attrattività
del lavoro.
È un tema su cui da parte degli enti locali non ho visto un
grande entusiasmo, questo lo do come contributo. So poi che ci sono
dei Comuni che stanno facendo dei ragionamenti. Il tema del
convenzionamento, di individuare anche le tipologie di alloggi da
locare e dei livelli di affitto, è un tema estremamente complesso e
potrebbe anche avere altri risvolti di tipo fiscale, ma quello è un
altro paio di maniche.
Il nostro voto dunque sarà di astensione, ripeto, non sul
tentativo, che giustamente si è fatto, per dare un contributo in
più, ma per il fatto che gli elementi messi in campo non consentono
di rendere immediatamente applicabile l'impegnativa.
Presidente -
Non vedo altre prenotazioni. Mettiamo in
votazione l'ordine del giorno. La votazione è aperta. La votazione
è chiusa.
Presenti: 33
Votanti: 7
Favorevoli: 7
Astenuti: 26 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Di Marco, Grosjacques,
Guichardaz Erika, Guichardaz Jean-Pierre, Jordan, Lavevaz,
Lucianaz, Malacrinò, Marguerettaz, Marzi, Minelli, Padovani,
Planaz, Restano, Rosaire, Sapinet e Testolin).
L'ordine del giorno non è approvato.
Passiamo al successivo ordine del giorno, il n. 5 di PCP. Per
l'illustrazione, consigliera Minelli, ne ha facoltà.
Minelli (PCP) -
A proposito del corpo forestale, nel DEFR
2025-2027, a pagina 103, si afferma: "Un ruolo fondamentale nella
tutela e nella valorizzazione dell'ambiente e delle risorse
naturali è ricoperto dal Corpo forestale della Valle d'Aosta e, al
fine di continuare ad assicurarne la centralità e di garantirne la
piena operatività, verrà posta particolare attenzione alla
copertura della pianta organica del corpo a seguito dei corsi
organizzati per la formazione e il reclutamento dei nuovi agenti
forestali". Sappiamo che circa un mese fa, a settembre, è partito
il quindicesimo Corso allievi forestali, a cui sono stati ammessi
17 allievi.
Nel corso di questo anno 2024, dunque, se non sbaglio sono due i
corsi che sono stati messi in piedi: quello per agenti e quello per
sovrintendenti forestali.
Quello che viene individuato nel DEFR non so se contempli questa
copertura, che è in atto, o se traguardi anche a un obiettivo
d'implementazione ulteriore, rispetto a quello che è in corso.
Questo magari poi l'Assessore ce lo chiarirà.
Sappiamo tutti che è da tempo in atto un processo di revisione e
di aggiornamento delle norme che riguardano il Corpo forestale;
alcuni passi sono anche già stati fatti - nel corso di questo anno
è stata approvata la legge che per il personale forestale prevede
un allineamento con le forze di polizia a ordinamento civile - e se
andiamo anche a guardare la legge madre, la legge più generale, la
12/2002, vediamo che all'interno dell'articolato è chiaramente
attribuito al Corpo forestale un compito di polizia ambientale.
Credo che sia importante, in una riflessione che si può fare sui
compiti del nostro corpo, richiamare anche due articoli importanti
della Costituzione: il 9 e il 41.
Sappiamo tutti che l'articolo 9 è stato modificato in tempi
abbastanza recenti. Cosa prevede questo articolo nella parte che
riguarda più da vicino l'argomento che stiamo discutendo? "Tutela
l'ambiente, la biodiversità e gli ecosistemi, anche nell'interesse
delle future generazioni. La legge dello Stato disciplina i modi e
le forme di tutela degli animali".
L'articolo 41, che già era presente, ci dice che "l'iniziativa
economica privata è libera, non può però svolgersi in contrasto con
l'utilità sociale o in modo da recare danno all'ambiente, alla
sicurezza, alla libertà, alla dignità umana. La legge determina i
programmi e i controlli opportuni perché l'attività economica
pubblica e privata possa essere indirizzata e coordinata a fini
sociali e ambientali".
Richiamandoci anche a questi articoli e sapendo che nella nostra
regione, come in altre, chiaramente, è necessario un lavoro, un
compito di polizia ambientale, abbiamo già parlato, durante la
discussione di questo DEFR, per esempio anche del problema della
discarica di Pompiod - mi riferisco alle vicende passate, non tanto
a quelle future - sappiamo che ci sono stati negli anni dei compiti
importanti da parte del Corpo forestale, proprio nell'ambito di
quella che deve essere la tutela, quindi noi - al di là del fatto
che già la legge del 2002 prevede questo compito - pensiamo che sia
importante, nel momento in cui si fa una revisione generale della
normativa che riguarda il Corpo forestale, ragionare anche su
questa funzione di polizia ambientale, che è divenuta nel tempo
sicuramente più complessa e articolata e richiede delle competenze
più strutturate.
Andando a guardare la situazione nelle altre regioni, emerge per
esempio che in Sardegna la denominazione del Corpo forestale
risulta essere proprio "Corpo forestale di vigilanza ambientale",
un'espressione che a nostro avviso evidenzia bene il compito che
agli agenti viene riservato nei confronti di una tutela
dell'ambiente.
Quello che chiediamo, quindi - ben sapendo che in questo momento
sono in atto i corsi, ma è una cosa che pensiamo per il futuro - è
che nel momento in cui si arriverà a questa revisione della
normativa sul corpo si valuti anche una modifica della
denominazione dello stesso, introducendo questo concetto della
vigilanza ambientale e che, inoltre, si attribuiscano dei compiti
di polizia ambientale che siano meno generici di quello che è oggi
stabilito nella legge ma che ci sia un potenziamento in questo
senso, soprattutto nella formazione dei futuri agenti, ma anche
nella formazione continua per quelli che sono già in servizio.
Presidente -
Presidente della Regione, ne ha facoltà.
Testolin (UV) -
Ho ascoltato l'intervento della collega
Minelli e abbiamo un approccio alla tematica un po' diverso, nel
rispetto dei compiti del Corpo forestale.
A questo proposito il governo regionale, nell'ambito della
revisione della legge 12, che farà parte di un percorso condiviso
con i Vigili del fuoco per il nuovo comparto sicurezza e soccorso,
ha comunque continuato a individuare il Corpo forestale come un
corpo tecnico, impegnato evidentemente in molti ambienti con
funzioni di polizia, che gli sono attribuite e che svolge
coscientemente e coerentemente con le normative di riferimento.
Secondo l'attuale inquadramento, è un corpo che collabora anche
con le altre strutture dell'amministrazione regionale nell'ambito
della salvaguardia del nostro territorio e, in primis, del nostro
patrimonio forestale. Il suo scopo, così come individuato anche
nell'opinione pubblica, deve essere quello di accompagnare questo
equilibrio molto fragile che la Regione deve mantenere all'interno
della sua peculiarità di zona montana, dove deve svolgere anche un
ruolo di accompagnamento delle popolazioni a dei corretti
comportamenti.
Inoltre, deve svolgere, laddove necessario, le sue funzioni di
vigilanza e di repressione, ma sempre con un approccio che sia, se
vogliamo definirlo in qualche modo, più educativo che repressivo,
più attento agli atteggiamenti e al fatto che gli stessi non
avvengano, anche valorizzando le competenze, che nel tempo sono
state accentuate, di collaborazione all'interno di percorsi di
crescita e anche di confronto, sia con gli enti locali che con le
scuole e con l'opinione pubblica in generale.
Per rassicurare invece sulla competenza che le guardie forestali
devono avere in merito all'argomento specifico, si può portare ad
esempio il fatto che si è appena concluso un corso di vigilanza
ambientale di tre giornate, che ha tenuto conto di questa necessità
di aggiornamento e di complessità della materia, che deve essere
conosciuta per essere applicata nel modo corretto. Vi hanno
partecipato sia i nuovi sovraintendenti che i partecipanti
dell'ultimo corso e il personale di vigilanza ambientale del
comando centrale, per avere un'omogeneità di conoscenze. È stato
inoltre rafforzato anche lo stesso ufficio, così come il numero
degli addetti all'interno delle varie stazioni.
Per venire al discorso relativo agli altri territori, lei,
inquadrando la Sardegna, ha scelto l'unica Regione che ha cambiato
la denominazione del proprio corpo, mentre tutte le altre Regioni
speciali hanno mantenuto la dicitura "Corpo forestale" della
Regione di appartenenza.
Per quanto ci riguarda, noi rimarremo con questa filosofia, con
questa impostazione, in una tradizione che ha dato degli ottimi
risultati e che ancora oggi rende riconoscibili gli interventi
della Forestale e l'attenzione degli stessi verso le comunità, il
proprio territorio e l'ambiente che devono controllare.
Presidente -
Ci sono altri interventi? Consigliera
Minelli, ne ha facoltà.
Minelli (PCP) -
Ho ascoltato l'intervento del presidente
Testolin. Devo dire che io non credo che, nel momento in cui si
chiede di potenziare l'aspetto della polizia ambientale, si pensi
esclusivamente a un ruolo repressivo, perché altrimenti vorrebbe
dire che chi svolge compiti di polizia - in senso più generale,
nell'interpretazione che tutti possiamo dare - ha soltanto un
compito repressivo. Così non è.
Lei ha fatto riferimento all'importanza di creare un percorso
che sia anche di accompagnamento o reso noto all'opinione pubblica
e ha fatto riferimento, per esempio, alla collaborazione con le
scuole; posso essere testimone del fatto che il rapporto del Corpo
forestale valdostano con le scuole, almeno fino a quando io sono
rimasta in servizio, era sicuramente importante, continuo e molto
utile, così come lo era anche quello con altri soggetti, penso alla
Polizia di Stato e all'Arma, con cui è possibile fare anche un
percorso di accompagnamento.
Per quello che riguarda l'approccio che lei dice che possiamo
avere e che è sicuramente diverso nei confronti della revisione
della legge n. 12, io credo invece che sarebbe il caso di
concentrarsi un po' di più anche sugli aspetti di accompagnamento e
repressivi.
È importante una delle cose che lei ha detto, cioè che è stato
potenziato l'ufficio di vigilanza ambientale. Se ricordate, proprio
su questo ufficio noi avevamo presentato, diverso tempo fa,
un'iniziativa, nel momento in cui era andato in pensione il
responsabile, chiedendo che ci fosse una sostituzione equivalente,
ma anche che si andasse nella direzione di fare una formazione più
puntuale per il personale già in servizio.
Ora lei ci parla di questo corso di tre giorni destinato ai
nuovi sovrintendenti e a quelli già assunti, già in forze. Cosa
positiva.
L'ultima annotazione. Lei dice: "fra tutte le Regioni avete
scelto l'unica che ha cambiato il nome del corpo", ebbene sì, e
credo che sia anche importante. Oltretutto, come ha ricordato anche
lei, è una Regione autonoma, come noi, e su questo ha fatto un
percorso. Un percorso che io credo sia importante e debba essere
tenuto in considerazione, proprio perché non si può fare finta che
la modifica dell'articolo stesso della Costituzione non imponga un
cambio di marcia. Per fare ciò sarebbe davvero importante, nel
momento in cui si arriverà alla revisione della normativa,
prevedere dei compiti specifici.
Ho capito che è una cosa che non avete intenzione di prendere in
considerazione, così come non cambierà la denominazione. La
denominazione poi, se vogliamo, è un secondo aspetto, quello che
invece sarebbe più importante è la parte precedente, cioè
concentrarsi anche su questi compiti.
Non me ne stupisco più di tanto, anche perché so bene che,
purtroppo, tutto quello che è legato a una vera e puntuale tutela
dell'ambiente e quindi anche, se necessario, a un compito più
strettamente repressivo - e io non pensavo solo a quello - qui di
certo non verrà approvato in tempi brevi.
Presidente -
Consigliere Restano.
Restano (RV) -
Intervengo su questo tema forse con un
poco d'imbarazzo, perché ho il timore di essere accusato di
tuttologia, ma ieri ci è stata riconosciuta questa importante
qualifica e ritengo che sia un onore, perché dietro a questa
qualifica c'è impegno, studio e ricerca. Nulla viene per caso,
anche se a volte non si hanno le stesse opinioni, a fronte di
uffici un poco destrutturati.
Intervengo però, collega Minelli, per dire che non sempre è
l'abito che fa il monaco e in questo caso non è il titolo di una
legge che fa le competenze e le qualifiche degli operatori.
Il punto d) dell'articolo 2 della legge istitutiva del Corpo
forestale, come da lei riconosciuto, attribuisce funzioni di
polizia forestale e ambientale a chi opera all'interno di questo
corpo; la legge ne attribuisce le varie qualifiche e i vari
titoli.
In realtà l'assessore Sapinet, quando si occupava del Corpo
forestale, ci illustrò un'ipotesi di riforma del Corpo che
prevedeva l'introduzione di una figura nuova, mi sembra di
ricordare, molto articolata. Proprio per arrivare a quanto dice
lei, forse, come avviene in altri Corpi, bisognerebbe introdurre
altre figure, che prevedono l'accesso all'interno del Corpo con
altri titoli, che non sono quelli richiesti per certi ruoli
oggi.
In Valle d'Aosta, però, a svolgere competenze ambientali con un
profilo un poco diverso abbiamo l'Arpa, per gli accertamenti che
alcuni di noi a volte richiedono.
Riconoscendo dunque a questo corpo tutto il prestigio che ha,
tutta la competenza e tutto l'impegno, ritengo che svolga
degnamente le competenze ambientali, che possa spaziare all'interno
dell'ambiente come, dove e come può, e che possa svolgere anche le
competenze richieste dal Presidente. Come ho detto in precedenza,
non è l'abito che fa il monaco.
Auguro ai Forestali buon lavoro e dichiaro la nostra
astensione.
Presidente -
Non ci sono altri interventi, mettiamo in
votazione. La votazione è aperta.
La votazione è chiusa.
Presenti: 32
Votanti: 2
Favorevoli: 2
Astenuti: 30 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Di Marco, Distort,
Foudraz, Ganis, Grosjacques, Guichardaz Jean-Pierre, Jordan, Lavy,
Lucianaz, Malacrinò, Manfrin, Marguerettaz, Marzi, Padovani,
Perron, Planaz, Restano, Rosaire, Sapinet e Testolin).
L'ordine del giorno non è approvato.
Passiamo al seguente, che è l'ordine del giorno n. 5, di
Rassemblement Valdôtain. Consigliere Brunod, per illustrare
l'ordine del giorno. Ne ha facoltà.
Brunod (RV) -
Questo ordine del giorno ha il titolo
"Promozione di una immagine unica di Valle d'Aosta attraverso
azioni congiunte e sinergiche dei vari Assessorati competenti nella
pianificazione delle strategie di promozione e comunicazione", un
tema sul quale, durante la legislatura, abbiamo già presentato
diverse iniziative. Purtroppo non abbiamo visto dei grossi salti in
avanti in merito a questo argomento e quindi, in questo contesto in
cui si discute il più importante documento di programmazione della
legislatura, abbiamo ritenuto opportuno cercare di contribuire a
migliorare il DEFR - nonostante il vostro voto di astensione su
tutti gli ordini del giorno - con un'azione propositiva e
collaborativa, con questo ordine del giorno.
Apprendiamo che all'interno della sezione 3, paragrafo 1.5,
relativa all'Assessorato ai Beni culturali, Sistema educativo e
Politiche per le relazioni intergenerazionali, vengono riportate le
seguenti considerazioni: "Inoltre, con la partecipazione a saloni,
convegni ed eventi a livello sovraregionale, riferiti alle varie
discipline di competenze, si promuove l'immagine della Valle
d'Aosta e della sua produzione culturale istituzionale, si
costituisce una vetrina significativa per presentare presso un
ampio pubblico le attività scientifiche, culturali, espositive,
turistiche della Regione".
Tenuto conto di quanto previsto nella scheda obiettivo
"Predisposizione di un piano strategico della cultura" - siamo
sempre all'interno della parte dell'Assessorato alla Cultura -
"...la Regione autonoma Valle d'Aosta possiede un enorme patrimonio
culturale, sia materiale che immateriale, che ne identifica
l'identità e che costituisce, insieme agli sport invernali e alle
bellezze del paesaggio, una delle principali attrattive per il
turismo da fuori Regione, motivo per cui il dipartimento partecipa
alle principali fiere del turismo culturale. In particolare, nel
quadro dell'ormai evidente cambiamento climatico, la cultura e la
valorizzazione del patrimonio culturale possono diventare lo
stimolo per un turismo destagionalizzato, ma non solo: grazie alla
programmazione strategica sarà possibile individuare le priorità e
gli interventi del settore culturale che sul medio periodo segnino
la strada per definire e condividere la
vision
che il
territorio ha di se stesso dal punto di vista dello sviluppo degli
asset culturali, in una logica di sviluppo integrato con le altre
vocazioni del territorio; infatti, la predisposizione di un piano
strategico integrato della cultura si fonda sulla consapevolezza
che gli interventi di settore, se inseriti in una visione
strategica, oltre che avere un valore in sé, producono importanti
ricadute sul versante dell'economia e, più in generale, a livello
identitario di coesione sociale, consolidando il legame tra beni
culturali, sviluppo urbano e turismo. Tale visione strategica può
essere però ottenuta solo dal lavoro sinergico di tutti i soggetti
coinvolti, sia a livello tecnico che politico".
Evidenziamo anche quanto riportato ancora nella sezione 3 del
DEFR al paragrafo 1.2, cioè quello dell'Assessorato all'Agricoltura
e Risorse naturali, dove si riporta che "Fra gli obiettivi costanti
dell'operato dell'Assessorato, il sostegno alle attività di
valorizzazione e promozione delle eccellenze territoriali, dei
prodotti enogastronomici, del territorio rurale e del savoir faire
dei suoi operatori resta un punto fermo. L'Assessorato organizzerà
direttamente iniziative volte a promuovere l'immagine della Valle
d'Aosta e la commercializzazione dei suoi prodotti, mediante misure
e bandi e sosterrà quelle organizzate da altri soggetti".
Tenendo conto di quanto previsto, poi, al paragrafo 1.8,
arriviamo all'Assessorato al Turismo, Sport e Commercio, dove
vengono riportate le seguenti informazioni: "Le politiche di
sviluppo turistico non possono prescindere da scelte basate su una
serie di atti programmatori a medio-lungo termine e di breve
periodo, quali il piano di marketing strategico della Valle
d'Aosta, a cui conseguentemente dovrà seguire la pianificazione
annuale delle attività di marketing e promozione. In una cornice
strategica così concepita, le diverse attività orientate ad
accrescere l'attrattività della nostra regione sui mercati
turistici, sia nazionale che internazionale, potranno perfezionarsi
migliorando la reputazione della Valle d'Aosta quale destinazione
di eccellenza, con conseguente crescita dei flussi turistici sul
territorio. Assume pertanto carattere di priorità addivenire
all'elaborazione del piano quale fondamentale atto di
programmazione pluriennale delle iniziative volte alla promozione e
alla valorizzazione turistica del territorio. Per quel che attiene
al processo che dovrebbe portare alla costituzione di un 'Marchio
ombrello' regionale, si sottolinea che il 18 giugno 2024
l'Assessorato al Turismo, Sport e Commercio ha ricevuto dalla
Direzione generale per la Proprietà industriale del Ministero delle
Imprese e del Made in Italy l'attestato di registrazione del
marchio promozionale 'Cuore' e del logotipo 'Valle d'Aosta/Vallée
d'Aoste'. Il prossimo step riguarderà l'avvio del confronto con
tutte le strutture regionali, gli enti e i soggetti che a vario
titolo dovranno essere coinvolti per costruire il processo - si
dice - 'che potrebbe' portare il marchio di promozione turistica
Cuore a divenire il marchio ombrello regionale. Sotto il profilo
dell'azione promo-pubblicitaria si proseguirà con l'adozione di
diverse iniziative tese ad aumentare la
brand awareness
, sia
sui mercati nazionali che internazionali, con campagne
pubblicitarie multicanale di grande impatto".
Riteniamo, quindi, che sarebbe particolarmente strategico e
opportuno promuovere quanto prima un'immagine unica di Valle
d'Aosta, per poter riuscire ad aspirare a obiettivi sempre più
ambiziosi, sia a livello nazionale che internazionale.
Si impegnano quindi gli Assessori competenti, in attesa della
costruzione del processo che dovrebbe - c'era scritto "potrebbe",
secondo me è più giusto "dovrebbe" - portare il marchio di
promozione turistica Cuore a divenire il marchio ombrello
regionale, a promuovere azioni sinergiche e, soprattutto, nuove
iniziative di collaborazione affinché, a partire dalla stagione
invernale 2024-2025 si riesca a veicolare, promuovere e valorizzare
al meglio un'immagine unica di Valle d'Aosta.
Presidente -
Per il governo, assessore Grosjacques.
Grosjacques (UV) -
Per quel che riguarda il percorso del
marchio Cuore, che è stato richiamato, richiamo quello che ho detto
ieri in fase di replica sul DEFR, quindi non starò a tediarvi.
Per quel che riguarda le attività, gli Assessorati promuovono
già delle azioni sinergiche e delle iniziative di collaborazione. A
titolo esemplificativo, molti saloni sono presidiati da
rappresentanti di più Assessorati, che promuovono ciascuno un
aspetto e un ambito diverso della Valle d'Aosta, in maniera
sinergica e collaborativa. Peraltro nelle prossime settimane
saremo, insieme alle strutture dell'assessore Guichardaz, al Salone
di Paestum, dove noi presenzieremo con un nostro stand.
Inoltre, l'assessorato al Turismo, Sport e Commercio da anni
promuove iniziative ed eventi di richiamo nazionale e
internazionale, in cui compare sempre il marchio Cuore che, come
abbiamo detto, è stato registrato nel mese di giugno scorso.
A questo proposito, il sottoscritto, come previsto dal
regolamento per l'utilizzo del marchio, ha reso disponibile a tutti
gli Assessorati regionali il marchio Cuore, con l'auspicio che tale
marchio di promozione turistica venga sempre più utilizzato accanto
a quello istituzionale, quale marca di territorio in grado di
coniugare la notorietà turistica con le eccellenze degli altri
settori produttivi della Regione, che lei ha elencato nelle sue
premesse.
Credo che la partecipazione congiunta di Regione, impianti a
fune, consorzi ed altri attori al TTG della scorsa settimana sia la
dimostrazione che il lavoro iniziato nella primavera scorsa con
tutti i portatori d'interesse stia iniziando a dare i propri
risultati concreti.
Quanto alla predisposizione del percorso che porterà alla
costituzione del marchio ombrello, come ho avuto modo di dire ieri
in replica, nel prossimo periodo sarà affidato un incarico a uno
studio legale specializzato, che costruisca e indichi il piano
delle azioni normative, regolamentari e organizzative necessarie
per il perseguimento dell'obiettivo. Trattandosi di attività che in
alcuni casi sono già in fase avanzata e in altri stanno prendendo
forma con la questione del piano di marketing strategico, che poi
dovrà essere ovviamente una delle attività sulle quali il marchio
Cuore avrà un peso specifico importante, la procedura per la
selezione delle aziende che se ne occuperanno è terminata il 30 di
settembre e si stanno facendo le valutazioni, quindi sono tutti
lavori in corso.
A questo punto, dunque, le chiedo di ritirare il suo ordine del
giorno, altrimenti, come maggioranza, ci asterremo.
Presidente -
Consigliere Brunod, a lei la parola.
Brunod (UV) -
Su un argomento così importante,
sicuramente anche se avesse dedicato più tempo in merito non ci
avrebbe disturbato per niente, questo è sicuro, perché siamo qui
apposta, quindi secondo me anche approfondire meglio questi
argomenti è sempre nell'interesse dell'Aula e di tutti i 35
Consiglieri.
No, non lo ritiriamo, anche perché riteniamo che questa
impegnativa non fosse nulla di che ma, come si dice bene
all'interno del testo, nell'attesa di arrivare al compimento di
questo percorso, che si presume sia un percorso ancora lungo, non
abbiamo certezze ma immaginiamo che nel primo DEFR della prossima
consiliatura troveremo sicuramente di nuovo il punto "Studio e
analisi per creare un marchio ombrello", perché, come lei adesso ha
accennato, all'interno del DEFR si dice bene, dopo il discorso
della registrazione che, "tenuto conto dell'estrema complessità
della materia concernente la proprietà industriale e della
conseguente (
incomprensibile)
non potrà che essere
costituita dall'affidamento a uno studio", quindi un ennesimo
studio legale specializzato, "che costruisca e indichi il piano per
le azioni normative, il regolamento...", quindi siamo di nuovo
all'avvio di un nuovo studio, di un nuovo piano. Sono cose che non
è che nel giro di un paio di mesi vengono adottate e messe in
pratica ed è proprio per questo che noi abbiamo presentato l'ordine
del giorno, perché, ritenendo questo aspetto così importante, è
giusto cercare di fare le migliori azioni e sinergie tra i vari
Assessorati, ma in modo concreto. Molte volte vengono scritte sui
testi, oppure magari dette anche in aula, ma poi forse è proprio in
quello che vediamo all'interno delle fiere e dei convegni che manca
questa particolarità di vedere... faccio un esempio: vado al Marché
au fort, vedere in modo chiaro ed identificativo questo marchio
Valle d'Aosta/Valleé d'Aoste, il marchio rosso e il logo Cuore, che
identifica perfettamente il sistema turistico valdostano; se vado
alla foire du Valais, lì c'è lo stand di settore dell'Assessorato
competente, però si dovrebbe vedere in maniera più identificativa
quello che caratterizza l'aspetto turistico della Valle d'Aosta,
perché turismo è cultura, enogastronomia e sport.
Sullo sport devo dire che si sta lavorando bene e lì non c'è in
modo particolare questo problema di veicolazione del marchio; sugli
altri settori si può fare molto di più.
È anche giusto dire che già nel primo DEFR 2021-2023, quindi
stiamo parlando di marzo 2021, al punto 1.7 del turismo e commercio
si diceva: "Le priorità in ambito turistico saranno concentrate,
mediante opportuni provvedimenti di carattere ristorativo e
finanziario a favore del settore, nello studio di una riforma della
promozione di marketing e della prospettiva di creare un unico ente
che si occupi di marketing e promozione e sia in grado di sfruttare
al meglio i moderni canali pubblicitari oggi disponibili. Al fine
di ottimizzare gli sforzi ed evitare gli sprechi occorre infatti
porre rimedio alle criticità del modello attuale, caratterizzato da
insufficiente coordinamento dei diversi attori.
La previsione di un ente unico a cui affidare in modo esclusivo
le attività di promozione, promo-commercializzazione e
comunicazione dell'offerta turistica regionale, oltre
all'informazione e all'accoglienza turistica sul territorio, mira
al raggiungimento dei seguenti obiettivi: superamento delle attuali
sovrapposizioni di competenze in materia di promozione e
comunicazione tra Assessorati regionali ed enti controllati o
partecipati dalla Regione".
Questo sicuramente è un aspetto che è più che condivisibile e
allora vi era l'assessore Guichardaz, che è lì vicino a lei, quindi
noi ci chiediamo: questo era nel primo DEFR del 2021, sono passati
tre anni e mezzo e siamo sempre allo stesso punto, se non forse
ancora più indietro. Se dobbiamo ripartire con un altro studio,
allora siamo ancora più distanti da quello che era scritto lì.
Sempre all'interno di questo DEFR 2021-23 si diceva che "In tale
ambito sarà ideato e sviluppato un marchio ombrello, chiaramente
codificato e portatore dell'identità e dell'immagine della Regione
e al quale ricondurre diversi settori produttivi e turistici, allo
scopo di affermare sul mercato un'immagine forte e unitaria della
Valle d'Aosta, quale strumento promozionale per posizionare
strategicamente il territorio sul mercato nazionale e
internazionale, garantendo al contempo l'origine del prodotto Valle
d'Aosta ed incentivandone di conseguenza il consumo. Creare un
marchio ombrello Valle d'Aosta non significa soltanto un segno
grafico rappresentativo dell'identità e dell'immagine della
regione, da utilizzare trasversalmente da parte di tutti i settori
produttivi e le aree turistiche regionali, ma significa soprattutto
codificare e definire puntualmente le regole e la disciplina d'uso
del marchio ombrello rispetto a tutti i diversi prodotti e i
soggetti che a esso fanno riferimento e derivano il proprio
posizionamento. Si tratta di un'operazione di carattere strutturale
e organizzativo, strettamente correlata a quella di cui
all'obiettivo precedente, che deve mirare a un riordino generale
della materia ed evitare l'ulteriore continua proliferazione di
marchi".
Questo è un altro aspetto che abbiamo sovente ribadito:
"L'adozione di un marchio ombrello territoriale comune a tutti i
settori produttivi regionali presuppone che siano condivise tutte
le fasi che condurranno all'adozione del marchio stesso. Si
costituirà quindi un tavolo di concertazione interassessorile
esteso a tutte le strutture regionali a vario titolo coinvolte
nella promozione territoriale. Le strutture regionali
rappresenteranno le esigenze di comunicazione che il marchio dovrà
adempiere per il proprio settore di competenza, anche tenuto conto
di marchi eventualmente già in uso e delle proposte dei portatori
d'interesse dei rispettivi ambiti; contribuiranno alla selezione
del segno grafico; definiranno un disciplinare d'uso del marchio
declinato per i diversi settori".
È tutto più che condivisibile, ovviamente è lei adesso
l'Assessore competente, quindi noi abbiamo presentato quest'ordine
del giorno a lei, ma allora ci chiediamo: con l'Assessore che c'era
prima di lei, in questi tre anni e mezzo, è rimasto in stand-by
questo argomento o è volutamente rimasto in stand-by perché
probabilmente per ogni Assessorato è meglio procedere in questa
direzione? È questo che ci chiediamo.
Concludo dicendo che comunque noi voteremo ugualmente questo
ordine del giorno.
Presidente -
Per il gruppo, assessore Grosjacques.
Grosjacques (UV) -
È solo per una puntualizzazione,
collega, perché lei ha incentrato la sua replica su uno studio che
non esiste, nel senso che il DEFR, che è ovviamente la conseguenza
di un lavoro collegiale, non parla dell'affidamento "di no studio",
ma "a uno studio" legale, quindi non è l'ennesimo studio che lei si
è premurato di illustrare nei dettagli, ma è l'affidamento a uno
studio legale delle attività per arrivare al marchio ombrello.
Quello che ha fatto il collega prima di me, nei due anni e mezzo
della sua gestione del Dipartimento turismo, è stato un lavoro di
preparazione, che oggi vede la sua partenza con il bando sul piano
strategico di marketing, a cui è associato il marchio Cuore, che
"Dovrebbe" perché ovviamente il lavoro sarà finito nell'estate
prossima, quindi si potrà fare questa scelta, o altre scelte.
La confusione è stata sul fatto che non c'è un ulteriore studio,
ma c'è l'affidamento a uno studio.
Presidente -
È già intervenuto. Per fatto personale? Cosa
c'è di personale?
Brunod (RV) -
Su quello che ha detto l'Assessore. Solo
una precisazione: probabilmente è giusto il passaggio sullo studio,
ma comunque lo studio va a indicare il piano delle azioni
normative, quindi è uno studio che poi identifica un piano. Solo
quello.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 33
Votanti: 12
Favorevoli: 12
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Guichardaz Erika, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet e Testolin).
L'ordine del giorno non è approvato.
Passiamo ora all'ordine del giorno n. 6 di Forza Italia.
Consigliere Ganis, per l'illustrazione, ne ha facoltà.
Ganis (FI) -
Come rappresentanti della comunità
valdostana, il nostro obiettivo principale deve sempre essere
quello di migliorare la qualità della vita dei cittadini
valdostani.
In particolare, in un contesto socio-economico sempre più
complesso, è fondamentale che le amministrazioni sostengano le
famiglie, affinché queste possano conciliare al meglio la vita
lavorativa e quella familiare.
Il tema della conciliazione tra lavoro e vita privata non è solo
una questione economica, ma anche sociale. In questo senso la
Regione Valle d'Aosta ha già mosso importanti passi, introducendo
misure come il "Voucher conciliazione 2024".
Tuttavia, il periodo estivo rappresenta ancora una sfida per
molte famiglie, in particolare per quelle con entrambi i genitori
lavoratori, che si trovano a dover sostenere i costi dei centri
estivi per i loro figli.
I centri estivi, oltre a offrire un ambiente sicuro e formativo
per i bambini, rappresentano una soluzione essenziale per colmare
il divario tra la fine dell'anno scolastico e le ferie dei
genitori.
Tuttavia, l'accesso a questi servizi può risultare oneroso,
soprattutto per le famiglie che devono gestire un doppio reddito e
non possono contare su soluzioni alternative. A volte anche i nonni
lavorano.
Con questo ordine del giorno proponiamo quindi di rafforzare il
sostegno alle famiglie attraverso l'introduzione nel Documento
economico finanziario regionale (DEFR) 2025-2027 di una misura
strutturale volta a coprire in parte, o totalmente, i costi dei
centri estivi per le famiglie con entrambi i genitori
lavoratori.
Tale misura non solo favorirebbe la conciliazione tra la vita
lavorativa e quella familiare, ma avrebbe anche ricadute positive
sull'economia regionale, stimolando il settore dei servizi dedicati
all'infanzia e rafforzando il tessuto territoriale.
Noi sappiamo già come andrà a finire, però l'approvazione di
questa proposta sarebbe un passo concreto per rendere la Valle
d'Aosta una regione più inclusiva, equa e attenta ai bisogni delle
famiglie.
Presidente -
Assessore Marzi, ne ha facoltà.
Marzi (SA) -
Con l'articolo 17 della legge di stabilità
regionale 25/2023- grazie al lavoro del Dipartimento politiche
sociali, che ringrazio - è stata approvata, per la prima volta a
livello regionale, una misura per favorire l'inserimento dei
ragazzi con disabilità nei centri ludico-ricreativi estivi.
Con delibera n. 683 del 17 giugno 2024 abbiamo approvato le
modalità con le quali vengono gestiti i trasferimenti agli enti
locali a copertura dei maggiori costi che gli stessi enti locali
sostengono per poter assumere gli operatori di sostegno che
assistono i ragazzi con disabilità, al fine di consentire la
fruizione del servizio.
Abbiamo pertanto dato l'avvio a una misura in questo senso.
Tutto ciò in risposta, in primis, alla stessa sensibilità che
quest'iniziativa sostiene e cioè la necessità delle famiglie di
persone con disabilità; in secundis, per venire incontro alle
legittime richieste dei nostri Comuni verso operatori, associazioni
e parrocchie del territorio.
Per questo motivo le chiediamo di ritirare l'iniziativa,
altrimenti ci asterremo.
Presidente -
Consigliere Ganis, a lei la parola.
Ganis (FI) -
Grazie, Assessore, per una risposta così
secca. Non me l'aspettavo, anche perché, per affrontare certi temi,
occorrerebbe anche un po' di sensibilità, magari avere due figli e
portarli all'asilo, poi a scuola e, durante le vacanze, continuare
a lavorare e non poterli gestire e occuparsene. Un po' di
sensibilità a mio avviso non farebbe male.
Bisogna riconoscere, mi dispiace dirglielo, che oggi le famiglie
valdostane, in particolar modo quelle con figli, fanno moltissimi
sacrifici, anche economici.
Quello che vogliamo evidenziare è il fatto che durante i periodi
di pausa estiva i centri estivi ricoprono un ruolo fondamentale,
soprattutto per le famiglie con entrambi i genitori lavoratori. Tra
l'altro ricordo anche che molte famiglie si trovano veramente in
difficoltà nell'affrontare queste spese e per queste ragioni un
sostegno economico andrebbe a ridurre l'onere finanziario e ad
agevolare la conciliazione tra vita e lavoro.
È nostro compito - anzi, forse è il suo compito - mettere al
centro la necessità di queste famiglie. I centri estivi non sono un
semplice servizio, tra virgolette, mi permetta, "accessorio", ma
una necessità reale per tante famiglie che, senza un supporto
adeguato, rischiano di dover scegliere tra lavoro e cura dei propri
figli.
Aiutare le famiglie valdostane a coprire in parte i costi dei
centri estivi significa favorire anche la partecipazione femminile
al mercato del lavoro, aumentare il potere d'acquisto e sostenere
le attività dei nostri centri, creando così anche un circolo
virtuoso a vantaggio di tutta la comunità.
Pur comprendendo la sua buona volontà, non so fino a che punto,
noi continueremo a vigilare affinché queste istanze non vengano
messe da parte e accantonate. Porteremo quindi al voto
quest'iniziativa per dimostrare la nostra attenzione al
problema.
Presidente -
Consigliera Minelli, ne ha facoltà.
Minelli (PCP) ?
Abbiamo ascoltato l'illustrazione del
collega Ganis e anche quanto detto dall'Assessore. Noi ci asterremo
su questo ordine del giorno, non tanto per il discorso più
generale, perché condividiamo il fatto che la spesa dei centri
estivi è una spesa importante per le famiglie, forse è anche
cresciuta negli anni, però per com'è strutturato l'ordine del
giorno, perché qui si fa riferimento - nell'impegnativa in
particolare, ma c'è anche nelle premesse - al sostegno alle
famiglie, in particolare alle famiglie con entrambi i genitori
lavoratori, e non si fa nessun'altra distinzione.
Ora, noi sappiamo benissimo che ci sono moltissime famiglie
monoparentali, perché è così, e probabilmente le famiglie dove c'è
un solo genitore che lavora sono anche più in difficoltà nel
sostenere delle spese come quelle dei centri estivi. Poi ci sono
livelli di reddito sicuramente diversi: abbiamo famiglie con due
genitori che lavorano che hanno fortunatamente disponibilità
finanziarie alte, magari proprio per la tipologia di lavoro che
svolgono; ci sono famiglie, invece, che non sono in difficoltà, ma
forse non riescono nemmeno a permettersi il centro estivo. Meno
male che tante volte ci sono i nonni, ma c'è anche chi i nonni non
li ha.
Il principio quindi è corretto, l'impostazione però è troppo
generale perché si va da una parte a dire "Lo diamo a tutti",
perché non c'è una distinzione legata alle fasce di reddito, e
dall'altra si contempla soltanto una famiglia classica,
tradizionale, con due genitori, quando sappiamo che non è così.
Forse la formulazione poteva essere più articolata, allora sarebbe
stato più interessante da votare.
Presidente -
Altri? Non ci sono altri, mettiamo in
votazione l'ordine del giorno.
La votazione è aperta. La votazione è chiusa.
Presenti: 33
Votanti: 2
Favorevoli: 2
Astenuti: 31 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Di Marco, Distort, Foudraz,
Grosjacques, Guichardaz Jean-Pierre, Guichardaz Erika, Jordan,
Lavevaz, Lavy, Lucianaz, Malacrinò, Manfrin, Marguerettaz, Marzi,
Minelli, Padovani, Perron, Planaz, Restano, Rosaire, Sapinet e
Testolin).
L'ordine del giorno non è approvato.
Presidente -
L'ordine seguente, il n. 6 della Lega, è
ritirato.
Passiamo pertanto al n. 6 di PCP. Consigliera Erika Guichardaz,
a lei la parola.
Guichardaz E. (PCP) -
Torniamo a parlare di un tema che
abbiamo in qualche modo affrontato quest'oggi, ma cercando di
dargli una connotazione un po' diversa, perché nel DEFR ritroviamo
la solita riproposizione, come dice Manfrin ? non so per quanti
anni è già stata portata avanti ? della modifica della legge
3/2013. Ritroviamo cioè nuovamente nel DEFR la necessità di
rivedere il processo di adeguamento di quella legge ma, come si
diceva, ritroviamo anche un possibile disegno di legge che è in
dirittura d'arrivo, come ci ha detto l'Assessore Grosjacques, sul
riuso di edifici esistenti finalizzato all'alloggio del personale
d'imprese alberghiere o esercenti di attività di somministrazione
di alimenti e bevande in attività.
Troviamo quindi due tipologie, se vogliamo, di politiche
abitative, quando immagino che ognuno di noi sappia benissimo anche
che vi sono problemi rispetto all'accoglienza degli studenti, che
trovano alloggi molto cari per poter frequentare il nostro ateneo,
ma anche problemi riferiti alla semplice ricerca di una casa, sia
per spostare la propria residenza, ma anche per affitti un po' a
lungo periodo.
Quello che quindi noi chiediamo è un impegno da parte del
Governo regionale a prevedere non solo la revisione della legge 3,
ma ad affrontare in maniera completa e trasversale il problema
della tematica "Casa" nell'interesse di tutta la comunità
valdostana, quindi non a compartimenti stagni, come già ieri
abbiamo evidenziato.
Presidente -
Prego, assessore Marzi.
Marzi (SA) ?
Confermiamo l'impegno assunto - e già
anticipato in quest'aula sia lo scorso Consiglio che stamane,
durante la replica del Governo - in sede di V Commissione, dove
analizzeremo una sintesi del rapporto tecnico in modo da
condividere le informazioni necessarie, propedeutiche
all'aggiornamento di quella che diventerà la nuova legge 3.
Dobbiamo partire da un'analisi dettagliata e aggiornata della
situazione abitativa della nostra regione per definire le politiche
future e migliorare, quindi, l'efficacia degli interventi già
esistenti. Come abbiamo già riferito, non si tratta di un lavoro di
mera revisione della legge 3/2013, ma questo lavoro va inteso in
una dimensione più ampia, strutturata, in modo da analizzare e
comprendere le complessità del disagio socio-abitativo, non solo da
un punto di vista abitativo, ma più in generale di tutto ciò che
investe le persone e le famiglie e che, quindi, necessita di tempi
comprensibili.
Tempi comprensibili perché la nuova legge disciplinerà diversi
aspetti, tra i quali l'emergenza abitativa, il sostegno alla
locazione, l'edilizia convenzionata, i mutui, la morosità
incolpevole, oltre ai supporti e ai servizi dell'abitare, tutti.
Tempi comprensibili perché i processi partecipativi della revisione
delle leggi sono sicuramente una ricchezza e possono portare a
sguardi diversi rispetto alle problematiche, ma prevedono anche
tempi più lunghi di concertazione.
Chiediamo quindi il ritiro dell'ordine del giorno in quanto -
come già anticipato - a breve, entro l'autunno sarà condiviso in V
Commissione il lavoro sinora svolto e la proposta che di fatto
dovrebbe portare alla revisione della legge 3/2013. Le chiediamo
quindi di ritirare l'iniziativa, altrimenti ci asterremo.
Presidente
? Consigliere Manfrin, a lei la parola.
Manfrin (LEGA VDA) ?
Intervengo ringraziando ovviamente
la collega Guichardaz per l'illustrazione di questo ordine del
giorno. Devo dire, quasi con rammarico, che forse, forse,
nonostante le tante invocazioni della modifica della 3/2013, forse,
sentendo quello che l'Assessore ha detto in altri momenti, e per
ultimo questo, mi auguro davvero che la revisione della legge non
veda la luce prima della prossima legislatura. Perché il mio timore
è - visti i soggetti coinvolti e visto che si dà quasi ampio
mandato ad ARER di fare le proprie osservazioni - che si vada a
peggiorare la legge attuale, che già una serie di limiti li ha.
Credo quindi che la questione che si pone sia diversa. C'è chi
intende la questione casa come una, potremmo dire, banale gestione
condominiale e quindi la legge 3/2013, che affronta il problema
casa e che disciplina il tema dell'edilizia residenziale pubblica,
lo fa oggi delegandoli completamente alla gestione di ARER, che
dice: non c'è una visione sociale, ma bisogna taglieggiare le
persone che qui abitano; perché è così.
Il mio timore poi è che gli esperti chiamati come sempre a
elaborare, che sono sempre gli stessi... c'è questo circolo vizioso
degli esperti che vengono presi, si fanno fare loro gli studi, li
si candida al Senato, poi si fa fare loro altri studi, l'iniziativa
con la fondazione benefica, poi li si ricandida, poi si fa
insegnare loro all'Università della Valle d'Aosta... È sempre
quello, è il famoso ciclo chiuso dei rifiuti.
Ecco, il mio timore è che questi tuttologi, questi sì esperti
autonominati di temi sociali, in realtà non possano che arrivare a
peggiorare questa legge.
Io non so sinceramente, per dirlo in maniera un po' umoristica,
se davvero vogliamo anticipare i tempi, ma ovviamente come Lega
voteremo a favore di quest'ordine del giorno perché riteniamo che
effettivamente la norma vada rivista.
Spero davvero di non rimanere profondamente deluso dalla
revisione della proposta che ci verrà fatta.
Presidente ?
Consigliere Baccega.
Baccega (FI) ?
Assessore, lei ha parlato di processo
partecipativo: quanti anni dura questo processo partecipativo?
Quanti anni dura?!
Avete una visione dei processi partecipativi che è abbastanza
anomala: per la legge dello sport il processo partecipativo non
serve, non ha nessuna ragione di esistere, invece la legge 3 ha un
processo partecipativo che dura da oltre tre anni e mezzo, quasi
quattro.
Io credo che tanti esperti così non so cosa potranno mettere in
campo rispetto alle problematiche che, comunque, da questi banchi
sono arrivate più volte, se contiamo gli atti ispettivi, le
interpellanze, le interrogazioni, le mozioni che sono andate nella
direzione di fare delle modifiche effettive che servivano,
servivano alla gente, servivano anche a voi a dare delle risposte
più concrete, ma soprattutto servivano all'ARER per evitare di fare
delle figuracce, come quelle che sta facendo quotidianamente. Il
problema è che le figuracce che fa l'ARER quotidianamente si
ripercuotono sulle famiglie.
Gli esperti, poi? Fanno, si candidano, girano di qua e di là, ma
poi che cosa succede? Succede semplicemente che le famiglie
piangono. Oggi hanno buttato fuori una signora che ha un brutto
male e non poteva pagare l'affitto, oggi è uscita di casa e finirà
nella casa comune, assieme ad altre.
È assolutamente vergognoso quello che sta succedendo, quello che
state facendo in questa direzione. Voteremo ovviamente con
convinzione quest'ordine del giorno.
Presidente ?
Consigliera Erika Guichardaz, ne ha
facoltà.
Guichardaz E. (PCP) ?
Assessore, condivido quanto hanno
detto i miei colleghi prima di me, perché a me sembra che, a forza
di studiare, di capire, di mettere in piedi processi partecipativi,
le risposte non arrivino. Nel senso che si dice agli studenti, da
secoli ormai, "Beh ma lo studentato arriverà poi", si dice a quello
che ha la necessità di un alloggio "Eh, ma lo faremo poi", si dice
alle persone, come accennava il consigliere Baccega, "Eh, se non
avete i soldi vi mettiamo fuori casa".
Tutto questo si sta vedendo, cioè lo vediamo tutti. Mi sembra
impossibile che le segnalazioni che arrivano dalla parte della
minoranza non arrivino amplificate dieci volte dalla vostra parte,
perché sotto questo punto di vista credo che, meglio di altri, voi
possiate comprendere quali sono i veri problemi in questo momento
in Valle d'Aosta, proprio su uno dei temi fondamentali, perché è
uno dei diritti principali, quello della casa.
Sotto questo punto di vista quindi io spero che questi studi e
questi processi partecipativi vedano perlomeno una fine. Dopodiché,
molto probabilmente saranno le prossime legislature a doversene
occupare, ma perlomeno avere quei dati di cui c'è bisogno per
affrontare in modo serio questo problema, non a spot, lo ripeto.
Possiamo parlare degli studenti, possiamo parlare delle persone in
difficoltà, possiamo parlare degli stagionali, ma possiamo parlare
anche delle persone che hanno bisogno di una casa di residenza.
Spero quindi che prima o poi anche questo tema si affronti in
maniera più organica e più complessiva, in modo da non fare degli
interventi e dei disegni di legge a spot, delle modifiche di legge
a spot, ma cercare invece una soluzione per questo, che è uno dei
principali problemi della nostra regione.
Presidente -
Ci sono altri interventi? Non vedo altre
richieste, mettiamo in votazione. La votazione è chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet e Testolin).
L'ordine del giorno non è approvato.
Il seguente è il n. 6, di Rassemblement Valdôtain. Consigliere
Restano.
Restano (RV)
? Quest'ordine del giorno ha come titolo
"Gratuità degli asili nido in Valle d'Aosta".
Nel corso di questi ultimi mesi ci siamo confrontati più volte
sulla questione degli asili nido e del progetto "Polo 06" in Valle
d'Aosta. Lo definisco progetto "Polo 06", non più progetto
sperimentale, perché nel DEFR ha mutato la denominazione, avete
tolto "sperimentale" prima ancora che terminassero le
sperimentazioni.
Nell'ambito delle interlocuzioni che vi sono state e delle
audizioni su questo tema - le risposte in aula -, abbiamo appreso
che questo progetto aveva delle finalità, oltre che educative e
formative, anche di permettere agli enti locali della Valle d'Aosta
di ristrutturare gli edifici scolastici, di accorparli, di far
lavorare delle professionalità che a oggi non trovano forse
sufficiente occupazione nel settore, ma tra le altre cose anche di
trasformare l'offerta dei nidi valdostani da onerosa a
gratuita.
Perché faccio quest'affermazione? Perché, riprendendo le
affermazioni di colleghi e dell'Assessore in aula, confermate poi
dall'intervento in Commissione di un collega della maggioranza,
abbiamo appreso che se il sistema diventa educativo, riporto quanto
detto, deve essere obbligatoriamente gratuito; dipende naturalmente
dalla politica, dall'Amministrazione, trovare i fondi perché se
cambiando concetto non diciamo più che il bambino va all'asilo nido
perché i genitori lavorano, ma il bambino va all'asilo nido perché
deve studiare, questo deve diventare obbligatoriamente
gratuito.
Questo è un impegno personale, ma è quello in cui ho creduto. È
ovvio che trovare i fondi non è un problema che deve essere vostro,
deve essere della politica.
Le insegnanti hanno risposto che condividono questo approccio,
quindi, ripeto, un approccio che trova conferma nelle dichiarazioni
in aula dell'Assessore, nell'approccio di un collega di
maggioranza, che credo parlasse a ragion veduta, e che trova anche
il nostro appoggio.
Non voglio parlare per il resto della minoranza, però i numeri,
i consensi in Aula si fanno importanti. Chiediamo allora al Governo
regionale di inserire nel prossimo bilancio di previsione i fondi
necessari per rendere gratuito l'asilo nido per tutti i piccoli
Valdostani.
Invito anche il resto della minoranza a dare appoggio a questa
importante iniziativa, così finalmente trasformiamo delle buone
intenzioni, declinate in audizione e sottolineate alla
rappresentanza delle insegnanti, in un'azione.
Presidente ?
Assessore Marzi, per il Governo.
Marzi (SA) ?
Con l'obiettivo di aiutare le famiglie e
favorire l'accesso ai servizi, nell'ambito del bilancio di
previsione 2025-27, abbiamo già richiesto risorse aggiuntive
rispetto agli attuali 6,9 milioni di euro stanziati per il corrente
anno per il finanziamento di posti aggiuntivi di asili nido. Cifra
questa, tra l'altro, che rende assolutamente evidente lo sforzo che
già facciamo per i piccoli Valdostani, per citarla testualmente.
Inoltre, sono state richieste risorse aggiuntive per il servizio di
tata familiare rispetto agli attuali 600.000 euro previsti per il
2024.
Negli ultimi anni abbiamo continuativamente incrementato gli
investimenti in tale ambito, sino ad arrivare, nel corso di
quest'anno, a ridurre, con delibera di Giunta regionale, le rette
per le frequenze dei bimbi agli asili nido, alleggerendo del 20% i
costi a carico delle famiglie. Nel corso del prossimo anno
prevediamo inoltre di incrementare l'importo medio del voucher a
favore delle famiglie che utilizzano il servizio di tata
familiare.
Al momento, le disposizioni nazionali, quelle che lei richiama,
collega Restano, prevedono l'esenzione totale della retta solo per
particolari situazioni di disagio, ma non in forma generalizzata
dal decreto stesso. Come più volte precisato, l'attuazione della
riforma del sistema integrato 0-6, prevista dal decreto legislativo
65/2017, sarà sensibilmente e inevitabilmente graduale e
compatibile con le risorse disponibili a legislazione nazionale
vigente, come stabilito, tra l'altro, dall'articolo 9 del
richiamato decreto legislativo.
Anche per la Valle d'Aosta, il passaggio da servizio a domanda
individuale a diritto sarà graduale e a favore, naturalmente, delle
famiglie e degli operatori.
Lei è un amministratore attento, è stato sindaco, non c'è
bisogno di dirle che è completamente diverso, e siamo assolutamente
certi che anche lei sarà pienamente favorevole e disponibile a
spiegare il concetto di passaggio da servizio a domanda individuale
a diritto, perché di fatto lo 0-6 prevedrà il diritto gratuito
quando sarà a tutti gli effetti un diritto.
A oggi quello che fa la Regione autonoma Valle d'Aosta rispetto
al titolo del suo ordine del giorno è tanta roba e quello che è
stato fatto nel corso degli ultimi anni lo è diventato ancor di
più. Per questo motivo le chiediamo di ritirare l'iniziativa,
altrimenti noi ci asterremo.
Presidente ?
Consigliere Restano, a lei la parola.
Restano (RV) ?
Avrei gradito una risposta diversa e da un
interlocutore diverso, ma lei è un buon incassatore e quindi si è
assunto l'onere di rispondere.
Non siamo noi che abbiamo dichiarato che gli asili nido
sarebbero stati gratuiti. A dire il vero non è stato dato un
cronoprogramma, noi ci siamo permessi, visti gli avanzi di cui
parla sempre il collega Marquis, di dire: investiamoli verso i
giovani.
Dico però, mi permetta la battuta, che facciamo come i gamberi.
Qualcuno della maggioranza fa i passi indietro sull'ospedale, poi
sul Castello di Saint-Germain e oggi sugli asili nido. Guardo
l'Assessore, che si è preparato in tal senso.
Voglio poi introdurre un'altra variabile, visto che lei l'ha
citata. Siamo sicuri che voi tuteliate le tate familiari? Hanno
inviato una lettera nel mese di maggio, alla quale attendono ancora
una risposta, e chiedono di passare il numero degli utenti da
quattro a cinque/sei, alla pari dei nidi. Non fateci dunque
citazioni che ci inducono a sollevare altre questioni, che
solleveremo in futuro, ma che anticipiamo.
Ora, ci dispiace. Ci dispiace che a fronte di tante risorse
disponibili non abbiate l'attenzione verso i piccoli utenti e
manchiate alla parola data.
Presidente ?
Non vedo altre richieste d'intervento,
mettiamo pertanto in votazione l'ordine del giorno. La votazione è
aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Erika,
Guichardaz Jean-Pierre, Jordan, Lavevaz, Malacrinò, Marguerettaz,
Marzi, Minelli, Padovani, Rosaire, Sapinet e Testolin).
L'ordine del giorno non è approvato.
Ora, il n. 7 di Forza Italia. Per illustrare l'ordine del giorno
si è prenotato il consigliere Marquis, ne ha facoltà.
Marquis (FI) ?
. Abbiamo presentato quest'ordine del
giorno in relazione ai ristori dell'evento calamitoso a Cogne, che
ha messo in crisi la comunità intera con la chiusura delle strade,
quindi dell'accessibilità, per i danni infrastrutturali, e che è
durata 27 giorni. Per 27 giorni non è stato possibile esercire
tutte le attività, alberghiere, extra alberghiere, legate alla
ristorazione ma anche ad altri settori.
A seguito di questo evento c'è stata una serie di valutazioni e
di incontri, con l'espressione, anche da parte degli albergatori,
di alcune richieste che sono state codificate a seguito degli
incontri tra gli esercenti e le attività, che sostanzialmente
avrebbero richiesto il riconoscimento di ristori pari al 20%
dell'utile lordo sui mancati incassi registrati nell'arco dei 27
giorni d'isolamento della Valle di Cogne, prendendo come
riferimento il periodo dell'anno precedente.
Questo è stato considerato un pericoloso precedente, che avrebbe
spinto l'Amministrazione regionale ad abbandonare questo tipo di
procedura per seguire invece una pista alternativa, ovvero quella
di prevedere attraverso la finanziaria regionale dei mutui a tasso
zero su base, mi pare, di otto anni, che avrebbero dovuto far
fronte a queste difficoltà, ma che sostanzialmente si ritiene che
poco si prestino rispetto alla logica del ristoro. Il mutuo serve
di più per fare degli investimenti in relazione a dei danni
materiali che sono stati subiti o anche magari per il ripristino di
scorte laddove, a seguito dei mancati incassi, ci sono state delle
oggettive difficoltà.
Con questo ordine del giorno sostanzialmente si intende
esprimere la contrarietà a questo approccio per cercare di trovare
una soluzione che preveda dei ristori, perché la situazione di
Cogne è una situazione diversa rispetto a tutte le altre realtà, in
quanto l'accessibilità viene garantita solo da un'infrastruttura
viabile, e quindi impegnare il Governo a predisporre un'iniziativa
dotata di adeguata copertura che possa dare la possibilità di
riconoscere dei ristori alle imprese e agli operatori economici
della Valle di Cogne, che sono stati costretti a chiudere dal 29-30
giugno scorso, per 27 giorni, le proprie attività.
Presidente ?
Per il Governo, il Presidente della
Regione.
Testolin (UV) ?
Quest'ordine del giorno dimostra la poca
attenzione a un percorso che è stato condiviso con tutta l'Aula, un
percorso del quale abbiamo già parlato nella mattinata di oggi e
che fa emergere un atteggiamento poco corretto da parte del gruppo
che lo ha presentato.
Abbiamo sottolineato fin dall'inizio l'attenzione ai danni
provocati dall'alluvione e da questo fenomeno di chiusura
principalmente della località di Cogne - ma anche di quella di
Valtournenche, per certi versi - e in seguito ai danni subiti, e si
era concordato un percorso di condivisione proprio per evitare che
qualcuno facesse dei passi in avanti per smarcarsi e dire: "Io sono
il più bravo della famiglia e gli altri non capiscono niente".
Abbiamo fatto dei ragionamenti che hanno alla base la possibilità
di sostenere, in egual misura e nei confronti di qualsiasi tipo di
evento possa succedere, concretamente le famiglie, le aziende e chi
è stato toccato da questo tipo di eventi.
Oggi ci troviamo a confrontarci con uno smarcamento da parte
vostra, quando non più tardi di quindici giorni fa, a margine del
Consiglio, si era condiviso con tutti i Capigruppo di avere un
atteggiamento complessivo unanime, che andasse a dare una risposta
concreta. Per certi versi questo tipo di proposta è anche poco
lungimirante, nel senso che dimostra la poca attenzione che c'è
stata nell'alternanza tra lei e il suo collega all'interno del
percorso di analisi delle iniziative da assumersi a favore delle
attività alluvionate; questa alternanza probabilmente vi ha fatto
perdere l'orizzonte di quello che era il succo della questione.
In effetti, ci sono una serie di attività che porterebbero a
casa poche decine di migliaia di euro, magari 10 o anche meno,
5-7-8.000 euro, per il rimborso di una percentuale del mancato
incasso, mentre magari ci sono necessità che potrebbero essere
molto più ampie, potrebbero essere così assorbite dalla possibilità
di avere un finanziamento a tasso zero rimborsabile in tre, cinque,
otto, dieci anni, che permetta di rilanciare l'attività laddove ce
ne sia bisogno.
Ecco, io non so se altri capigruppo o altre forze politiche
prenderanno spunto per intervenire su questo ordine del giorno, ma
questo è un atteggiamento che non tiene neanche conto dello sforzo
che l'Amministrazione regionale sta facendo e farà, anche lì, in
forma congiunta, e che è stato indicato come una delle priorità al
fine di trovare le risorse per soddisfare le necessità di
ripristino delle infrastrutture comunali e di trovare delle
attività anche di rilancio per il settore turistico in periodi che
possono portare un maggiore flusso di presenze sul nostro
territorio.
Faccio due esempi, per non utilizzare solo delle parole. Oggi,
nell'ordine del giorno del collega Aggravi, io non ho parlato di
numeri, è solo per dare un'indicazione: le risorse che
l'Amministrazione regionale si troverà ad anticipare senza sapere
se poi l'Amministrazione statale, tramite la Protezione civile,
potrà soddisfare le richieste presentate già alcuni mesi fa, sono
circa 17 milioni di euro, solo per ripristinare le infrastrutture.
Si è lavorato, assieme al Governo e assieme all'Assessore al
Turismo, per portare a Cogne sei competizioni, sei gare di Coppa
del mondo su tre giorni, il 31 gennaio, il 1° e il 2 febbraio, con
un impegno importante che, se non ricordo male, abbiamo
quantificato in circa 500.000 euro di contributo per
l'organizzazione dell'iniziativa, proprio per andare incontro alle
necessità di avere un risultato positivo e di aumento della
frequentazione della località, in un periodo, tra l'altro, che non
sarebbe caratterizzato da grandi presenze.
In ultimo, ma non ultimo, ci si è attivati anche con il
Ministero competente: l'Assessore ha chiuso ieri un'importante
percorso di valutazione di proposte, di controproposte, di
condivisioni, dove si è passati dalla possibilità di avere 10
milioni, che erano stati quelli prospettati all'Amministrazione
regionale e alla Regione autonoma Valle d'Aosta da una visita della
Ministra, che poi erano diventati 10 milioni da dividere tra le due
Regioni, Piemonte e Valle d'Aosta. Grazie al pressing
dell'Assessorato, assieme a quello piemontese, si è arrivati a
chiudere a 15 milioni di risorse di rimborso. Per trovare
un'opportunità di attenzione anche nei confronti dei Comuni
piemontesi, che hanno caratteristiche molto diverse dalle nostre,
la condivisione ha portato a individuare nelle spese rimborsabili
anche i mancati introiti.
Ci sarà quindi per una serie di attività con i fondi di Stato
questo tipo di attenzione per coinvolgere in questa opportunità
anche strutture che in Piemonte non hanno subito danni, ma hanno
subito dei mancati incassi, dei mancati guadagni.
Questo per dire che la nostra iniziativa voleva dare più slancio
e attenzione al territorio, dando la possibilità di ripartire e di
farlo in una maniera sostenibile per tutti e anche nei confronti di
quelle che potrebbero - e potranno magari - essere un domani
situazioni simili da affrontare, perché non si possono affrontare
situazioni di questo tipo oggi senza sapere di poter garantire
questo tipo d'intervento anche in un futuro.
A mio avviso, la decisione di presentare un ordine del giorno
come questo rimane poco edificante. Noi ci impegniamo e ci siamo
impegnati a condividere un percorso, è quello che faremo ancora
verso la fine del mese quando avremo i numeri da inserire in una
legge di variazione di bilancio, che sarà evidentemente condivisa
con gli altri gruppi consiliari, per arrivare alla definizione di
questo percorso.
Presidente ?
Consigliere Marquis.
Marquis (FI) ?
Ho ascoltato con attenzione le sue
considerazioni, ma io credo che noi abbiamo fatto una proposta che
è una proposta politica, alla quale abbiamo avuto una risposta,
credo, quantomeno inadeguata sotto il profilo comportamentale. Noi
non commentiamo sotto il profilo comportamentale le vostre
posizioni, sono delle posizioni legittime, che potete
tranquillamente portare avanti, ma è altrettanto legittimo che noi
proponiamo delle posizioni politiche diverse dalla vostra.
Tra l'altro, capita spesso e volentieri, e credo che tutti
dentro quest'Aula consiliare lo sappiano, di sentir dire: "Questo
provvedimento l'abbiamo portato avanti perché lo chiedono le
associazioni, perché abbiamo recepito le indicazioni delle
associazioni". O qui si sono tutti bevuti il cervello e quindi
hanno presentato una proposta poco edificante... perché il "poco
edificante" è il recepimento della proposta che arriva dall'ADAVA,
che raccoglie tutti i rappresentanti di categoria.
Pertanto, il fatto di aver recepito questa proposta e definirla
poco edificante per noi non è corretto. Si può dire "abbiamo fatto
delle valutazioni di tipo diverso", è del tutto legittimo, così
come andare a fare dei rilievi sotto il profilo dell'alternanza.
Noi vi garantiamo la copertura dell'attività come gruppo consiliare
e quindi non veniamo a fare delle valutazioni sull'alternanza che
avviene all'interno dei gruppi e delle Commissioni da parte della
maggioranza regionale, credo non sia il caso di fare delle
considerazioni di questo genere.
Dopodiché, la nostra è una proposta. Se il Governo ha scelto una
strada diversa, vorrà dire che sarà quella la direzione in cui
pensate di andare. È però del tutto legittimo proporre
un'iniziativa, che, tra l'altro, mi pare non abbia avuto la
condivisione dei gruppi: è stata sottoposta dicendo "volete
condividere questa proposta?" e la risposta mi pare che non sia di
condivisione, a oggi.
Pertanto, queste sono le considerazioni che facciamo noi. Poi
ognuno faccia le sue valutazioni.
Presidente ?
Consigliere Aggravi.
Aggravi (RV) ?
Prima di dire che cosa farà il gruppo del
Rassemblement Valdôtain su questo ordine del giorno è forse meglio
dire: fermi tutti.
Io cerco di esporre un paio di situazioni, perché, quando ho
letto l'ordine del giorno dei colleghi di Forza Italia, e in
particolare presentato dal collega Marquis, sono rimasto abbastanza
stupito, per due motivazioni.
La prima, perché mi chiedo come mai, ma magari è un refuso o una
dimenticanza, un gruppo consiliare, un movimento politico, un
partito che ha comunque un vicesindaco in un altro Comune che è
stato toccato da queste vicende, non cita e non parla di
Breuil-Cervinia. Ma questo è un problema suo; sinceramente come
forza di minoranza non l'ho apprezzato particolarmente, sa molto di
insider trading, glielo dico.
Intanto è bene specificare che delle minoranze - così almeno do
anche giustizia a quello che è successo stamattina, quando il
Presidente si è un po' confuso sulle forze che hanno votato quella
risoluzione - oltre a noi c'erano le colleghe del Progetto Civico
Progressista. Qualcuno ha partecipato in una prima fase, poi ha
fatto una scelta e non l'ha voluta sottoscrivere e votare, però ci
sono dei confronti.
C'è quindi un tavolo, come ho detto stamattina, che il
Presidente organizza e oggettivamente, a fronte delle novità
riportate dal Presidente, o comunque che toccano anche l'assessore
Grosjacques, mi auguro che ci sarà il momento per fare un attimo il
punto. Anche perché mi verrebbe da chiedere che fine hanno fatto i
10 milioni che qualcuno aveva promesso, ma lo dico in senso lato,
riprendendo quello che ha già detto il Presidente - più come
battuta, se vogliamo - perché qualcuno arriva, dice di portare i
soldi, ma poi ci troviamo sempre un po' a metà strada, e lo dico a
chi ha dei collegamenti molto più diretti, rispetto a quelli che ha
il sottoscritto, verso le forze del Governo centrale.
Quello che è successo nel corso dell'ultimo tavolo è il fatto
che ci sono state sottoposte due situazioni. Una è quella del
disegno di legge che dovrà essere scaricato e per cui le forze di
minoranza, almeno io riporto quello che ha detto il Rassemblement,
non è che abbiano condiviso, hanno detto "scaricatelo e poi lo
esamineremo". Lo dico solo a beneficio delle situazioni, perché
giustamente, tra l'altro, è un tema su cui ci siamo confrontati nel
corso dello scorso Consiglio.
C'è un altro tema che riguarda la determinazione anche degli
eventuali mancati incassi.
Perché, detto fra noi, è vero, la situazione ha colpito
pesantemente una località, ma similarmente ci sono delle realtà che
sono colpite non soltanto nel momento di un evento singolo, per
quanto pesante, ma anche con continuità durante l'anno. Non voglio
giocare al campanilismo, perché mi accusereste di campanilismo, ma
tutti sanno di che cosa stiamo parlando. Il 20% dell'utile lordo
può essere affascinante per uno che non deve far di conto, però
bisogna organizzarsi e comprendere come poterlo fare.
Soprattutto, io mi augurerei, come era stato fatto, ad esempio,
in modo lungimirante con la legge 5/2000, un intervento strutturato
che possa definire da qui in avanti un modus operandi
dell'Amministrazione, o chi per essa, facendo esperienza della
situazione che è avvenuta. Altrimenti ogni volta siamo a dover
costruire delle misure che poi creano ovviamente delle giuste
invidie o problematiche tra località che hanno, alla fine, lo
stesso problema.
Detto fra noi, non ci sono soltanto delle specifiche categorie
interessate dai mancati incassi, perché quando una strada viene
meno o un accesso viene meno, anche altre attività produttive
magari hanno dei mancati incassi. Il falegname, oppure il
manutentore che non ha potuto muoversi, chi è? È un figlio minore?
Io penso di no. C'è tutta una serie di situazioni.
Oggettivamente mi sembra un ordine del giorno un po' "furbetto",
per non dire altro, accetti la battuta ironica, collega Marquis,
però su una cosa di questo genere, da oggi in avanti - e mi sono
sempre guardato le spalle ? oggettivamente non lo apprezzo da una
forza di minoranza. Tra l'altro, spesso si chiede alle minoranze di
essere solidali o comunque di cercare anche un coordinamento giusto
che, per carità, ci deve essere, però gli sci in avanti valgono
soltanto nell'ultimo metro della gara di fondo, non all'inizio,
quando si parte.
Detto questo, comunque vedo che lei l'ha presa bene, l'ho presa
bene anche io e per questo non parteciperemo al voto.
Presidente ?
Assessore Grosjacques, per il gruppo, ne ha
facoltà.
Grosjacques (UV) ?
Non per fare l'interpretazione
autentica delle dichiarazioni del presidente Testolin, ma il "poco
edificante" non si riferiva al contenuto ma al comportamento. Sì,
lo dico con cognizione di causa, perché a margine del Consiglio di
due settimane fa, vista l'assenza del presidente Testolin, sono
stato delegato a raccogliere le osservazioni dei gruppi di
minoranza - come correttamente ha riassunto il collega Aggravi -
sull'opportunità di concedere dei finanziamenti ed è stata spiegata
la natura dei finanziamenti, o dei ristori che avrebbero creato dei
precedenti su importi che, in molti casi, erano estremamente
ridotti.
È stato detto che la linea sarebbe stata quella di concedere i
finanziamenti e i gruppi di minoranza - ricordo che è stato detto
dal collega Aggravi e forse anche dai colleghi della Lega - si
sarebbero riservati, in fase di discussione del disegno di legge o
dell'articolato di legge, di presentare eventuali emendamenti.
Credo di aver riassunto, colleghi, quello che è emerso. Il mio
Capogruppo era ovviamente presente, quindi c'è stato un impegno da
parte di tutti i gruppi presenti in questo Consiglio nel... Vorrei
concludere, collega Marquis, visto che mi sto rivolgendo a lei.
C'è stato un impegno da parte di tutto il Consiglio, tant'è che
questa mattina, quando ha trattato il tema, il collega Aggravi non
ha parlato di ristori, anche perché il principio era quello di non
considerare questa un'attività da ascrivere a qualche gruppo
politico, ma all'insieme del Consiglio regionale. Completo quello
che ha detto il Presidente: i 10 milioni che erano stati assegnati
alla Valle d'Aosta il giorno 2 luglio, in occasione della visita
del Ministro Santanchè, sono diventati 10 milioni su due Regioni e
sono tornati a essere 15 milioni nel pomeriggio di ieri, nella
pausa Consiglio, in un'interlocuzione in videoconferenza tra il
sottoscritto, il Ministro Santanchè, la sua struttura e la mia
omologa della Regione Piemonte.
Quello a cui si riferisce il presidente Testolin è che il
decreto non presentava alcun ristoro per i danni, sia del Piemonte
che della Valle d'Aosta. La Regione Piemonte ci ha chiesto di
destinare delle risorse anche ai mancati incassi, quindi ai danni
indiretti, perché i 70 Comuni della Regione Piemonte, delle tre
Province, tranne casi sporadici, non avevano avuto nessun danno
diretto. Noi abbiamo acconsentito a questa modifica, che non era
prevista e non era stata proposta dal Ministro in sede di
discussione, perché altrimenti la Regione Piemonte non avrebbe
avuto nessun tipo di ristoro. Se noi non avessimo accettato nel
pomeriggio di ieri questa riformulazione, non si sarebbe
chiuso.
Per noi quindi era prioritario portare a casa le risorse che
derivano da questo decreto, che il Ministro ha detto che sarebbe
stato pubblicato nella giornata di oggi; non mi risulta che sia
stato fatto, ma comunque lo sarà nei prossimi giorni. Questo
comunque per rappresentare il lavoro in queste settimane.
Tornando all'ordine del giorno, la scorrettezza che è stata
sottolineata è il mancato mantenimento di un impegno preso in modo
formale da tutti i gruppi di questo Consiglio. Credo probabilmente
che lei sia stato l'unico a non aver capito qual era il contenuto
di quella riunione, ma il suo gruppo si è pronunciato in modo
positivo rispetto a questa proposta.
Presidente ?
Consigliere Manfrin, ne ha facoltà.
Manfrin (LEGA VDA) ?
Solo per chiarire alcuni aspetti
rispetto a quanto ha testé esposto l'assessore Grosjacques, nel
senso che come gruppi di minoranza, ma solo a beneficio del
verbale, avevamo detto non che avremmo eventualmente presentato
degli emendamenti. Avevamo chiesto ovviamente qual era la natura
della collaborazione che ci veniva chiesta da parte della
maggioranza e che ci saremmo riservati eventualmente di discutere
il provvedimento una volta che fosse stato poi scaricato e discusso
in aula.
Questo è, più o meno, ma insomma è molto simile. È soltanto per
entrare nel merito di quello che è stato detto e di quanto è stato
dichiarato. Ecco, solo per chiarezza, a beneficio di tutti. Questo
è quello che è stato discusso e quindi ovviamente questi sono gli
impegni che si erano presi.
Nel merito della questione noi riteniamo una cosa fondamentale,
cioè riteniamo che, prima di fare qualsiasi scelta e di prendere
qualsiasi decisione rispetto a un posizionamento, si debba
necessariamente vedere quello che sarà il testo che ci era stato
anticipato, ma non sappiamo se poi sarà effettivamente quello,
quindi la versione finale del testo. Soprattutto, sarà essenziale
un confronto anche con le categorie, riteniamo che questa sia una
parte essenziale anche per comprendere qual è il comune sentire di
chi è stato colpito.
Riteniamo quindi che in questa fase, con ancora un'incertezza
rispetto a questi punti che ho elencato, non ci sentiamo di votare.
Chiederemo, magari per permettere a tutti di poter fare le proprie
valutazioni, eventualmente di ritirare l'ordine del giorno; in caso
contrario, il gruppo Lega ovviamente non parteciperà alla
votazione.
Presidente -
Consigliera Erika Guichardaz.
Guichardaz E. (PCP)
- Vorrei riprendere le parole del
consigliere Manfrin, perché effettivamente quanto è emerso da
quella riunione era più che altro un'idea di dire: scaricateci il
disegno di legge e poi ne parliamo. È anche per questo che noi ci
asterremmo su questa proposta fatta da Forza Italia, nel caso in
cui la mantenesse, perché non è che esprimiamo la nostra
contrarietà alla decisione della Giunta rispetto alla questione dei
mutui, è una cosa che si deve valutare e si deve valutare tutti
insieme. Sinceramente noi rispetto a questa tematica vogliamo
discutere in Commissione e, come ha ricordato il consigliere
Aggravi, avevamo anche dato a luglio la disponibilità per valutare
insieme. Siamo stati forse coinvolti spesso in ritardo, le cose le
abbiamo apprese anche in maniera diversa dai giornali, ma capiamo
la concitazione dei momenti e quindi il fatto che forse sotto
alcuni punti di vista non si potesse coinvolgere maggiormente le
minoranze.
Come dicevo, rispetto all'impegnativa proposta il nostro gruppo
si asterrebbe, ma proprio perché il nostro gruppo ha l'intenzione
di analizzare con attenzione il provvedimento che verrà scaricato e
sicuramente, se si potrà intervenire anche in maniera altra, questo
lo condivido rispetto anche a quanto ha detto il Consigliere
Aggravi: se si potrà anche fare qualcosa che possa in qualche modo
interessare altre persone che spesso vengono colpite da eventi non
di questo tipo, ma sicuramente che portano degli scompensi alle
loro attività, per noi sarebbe meglio.
Se quindi Forza Italia manterrà l'ordine del giorno, noi ci
asterremo.
Presidente ?
Consigliere Cretier.
Cretier (FP-PD) ?
Soltanto per ribadire che anche noi
siamo rimasti un po' spiazzati da questa posizione nella
presentazione di questo ordine del giorno.
Io personalmente ho partecipato a tutte le riunioni, alla
condivisione che è già stata fatta immediatamente dopo gli eventi
alluvionali: il percorso si era deciso in un modo più che in un
altro, facendo delle valutazioni, soprattutto da chi ha più nozioni
riguardo all'impatto finanziario che possono avere questi eventi,
perché la questione dei ristori una tantum è piuttosto complessa.
Ricordo degli esempi fatti da alcuni colleghi, in particolare dal
presidente Testolin: il blocco di una vallata, e ieri ne ho fatto
un altro io sulle questioni legate alla chiusura del tunnel.
Gli eventi potrebbero essere tantissimi e quindi, a livello
finanziario e di impatto sul bilancio, potrebbero essere
importanti. Probabilmente è mancata la comunicazione all'interno
del gruppo, perché già il collega Baccega aveva espresso che non ne
era a conoscenza. È un problema probabilmente interno.
Anche per noi la linea è quella dell'astensione, procediamo in
questo modo come gruppo.
Presidente ?
Consigliere Di Marco, ne ha facoltà.
Di Marco (PA) ?
Sarò molto, molto rapido. Presidente, non
ascolterò il suggerimento di astensione. Io voterò contro questo
ordine del giorno perché non trovo corretto che sia presentato qui
in questo modo.
Io pensavo che il coinvolgimento di tutta la minoranza in un
momento così particolare e delicato per la Regione Valle d'Aosta
fosse un beau geste. Lo pensavo da ingenuo. Vedo che non c'è
sicuramente da una parte questo pensiero. Perciò ritengo che sia
stata una scorrettezza e la risposta che ha dato è più che
adeguata.
Io mi sento molto amareggiato su questo ordine del giorno.
Presidente ?
Mettiamo in votazione. Tutti hanno votato?
La votazione è chiusa.
Presenti: 23
Votanti: 5
Favorevoli: 3
Contrari: 2
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marzi, Minelli, Padovani, Rosaire,
Sapinet e Testolin).
L'ordine del giorno non è approvato.
Passiamo all'ordine del giorno n. 7 della Lega. Consigliere
Manfrin, a lei la parola.
Manfrin (LEGA VDA) ?
Con questo ordine del giorno
parliamo di un tema che è stato già toccato in parte nella giornata
di oggi, ovvero la parte relativa al sostegno al commercio.
Quello di cui ci occupiamo con questo ordine del giorno è
relativo non in generale al commercio, ma è un qualcosa di più
centrato rispetto ad alcune tipologie particolari di commercio.
Perché diciamo questo? Perché da sempre la Lega ha sostenuto la
parte del legame del commercio col territorio e del commercio visto
come presidio del territorio, in particolar modo nei centri
storici. Ovviamente, come sappiamo, nella nostra comunità spesso il
negozio di paese acquista una valenza, un valore e un'importanza e,
a volte, la sua sparizione fa quasi sparire un po' anche una parte
del paese.
Oltre ovviamente alle zone di montagna - nelle quali ci sono
questi esercizi commerciali che a volte vendono un po' di tutto,
gli alimentari che magari vendono anche sali e tabacchi, giornali e
quant'altro - abbiamo però anche le zone centrali delle città, i
centri storici, e in questo caso particolarmente illuminante è
stato un articolo di qualche tempo fa, di circa metà settembre, che
parlava proprio della città di Aosta con il titolo, credo
decisamente significativo, "Negozi in via di estinzione".
Ve ne leggo alcuni brani, soltanto per comprendere di cosa
parliamo: "Aprono bar e ristoranti ma chiudono i negozi. Nella sola
via Sant'Anselmo, nel centro storico di Aosta, si contano 12
saracinesche di negozi abbassate e altre tre attività stanno per
chiudere. Negli ultimi dieci anni, dai dati di Confcommercio emerge
che è chiuso un negozio su quattro e l'emorragia non si ferma".
Ovviamente Confcommercio dà una motivazione, non soltanto
chiaramente rispetto alla crisi del commercio in generale, ma anche
rispetto alle scelte sbagliate del Comune di Aosta, che però
ovviamente si possono ribaltare sul Comune; se però ampliamo il
nostro sguardo a tutta la regione, non sono evidentemente
identiche.
Rispetto alla questione che viene sollevata da parte di
Confcommercio, nel solo Comune di Aosta si evidenzia, per esempio,
la cancellazione di diversi parcheggi, il fatto che non si sia
tenuto conto della crisi e, soprattutto, si lancia un allarme, che
è quello del rischio di perdita dell'identità del centro
storico.
Proprio sul rischio di perdita di identità, secondo noi, bisogna
mettere un punto, nel senso che l'identità di un centro storico si
vede quando ci sono delle attività, e devo dire che per la prima
volta in vita mia mi sono trovato d'accordo con il Sindaco di
Aosta, Nuti ? lo segni sul calendario, collega Cretier ? quando ha
detto che appunto il centro storico stava perdendo l'identità
perché c'erano diversi negozi che venivano aperti, per esempio i
negozi nei grandi centri commerciali o nelle grandi catene, che
sono molto piccoli, con una piccola esposizione, un campionario di
quello che potevano avere; giustamente diceva nell'intervista che
chi entra in questi negozi e vede questo piccolo campionario
preferisce ordinare via Internet quello che gli serve, quindi
ovviamente abbiamo un centro storico che cambia con negozi di
chincaglierie, che uno può trovare in tutte le città del mondo,
praticamente, che non aggiungono nulla rispetto al fascino e che
nessuno si muove per andare in quella specifica città a comprare
quello specifico prodotto.
Tra l'altro, la cosa che mi ha colpito maggiormente è che in una
pagina c'era la parte descrittiva rispetto ai negozi in via
d'estinzione e, dall'altra, la cosa che denunciava proprio il
Sindaco di Aosta nell'intervista: l'avanzata dei mini market
etnici, che disegna il nuovo volto del capoluogo. È un volto che
sicuramente noi non vogliamo vedere. Anche qui lo cito a beneficio
di inventario, la cosa che ho trovato più imbarazzante di tutto
questo articolo è questo piccolo brano che vi leggo, parla di un
negozio etnico gestito da uno straniero, che dice: "'Siamo aperti
da un anno e mezzo, vendiamo un po' di tutto, dai prodotti africani
a quelli sudamericani, poi anche quelli romeni e cinesi, ma anche
cipolle, patate, oltre alla farina. Di giorno vengono da noi le
persone adulte a far la spesa, alla sera invece la clientela è
soprattutto quella di ragazzini". Non dice apertamente che vanno a
comprare gli alcolici, ma lo fa capire.
Io di fronte a un'intervista di questo tipo avrei detto:
"Scusate, adesso fatemi capire qual è questo negozio, perché
andiamo lì e gli facciamo un 'tombino' così", perché non è
possibile che uno ammetta candidamente che vende superalcolici ai
ragazzini minorenni e la passi liscia. Obiettivamente questa è
stata una cosa imbarazzante.
Detto questo, al netto della questione, crediamo che la tutela
degli esercizi commerciali che hanno determinate caratteristiche
debba essere uno dei punti fondanti dell'Amministrazione,
soprattutto, appunto, per avere da una parte un presidio del
territorio, per esempio la questione dei piccoli comuni, delle
comunità montane, che abbiamo fatto prima, e dall'altra parte per
avere dei centri storici che riflettano la tradizione, che
riflettano chiaramente la nostra comunità.
Ecco che quindi abbiamo individuato con questo ordine del giorno
tre categorie, che sono quelle del commercio storico.
La categoria delle attività storiche è caratterizzata da una
documentata e accertata continuità nel tempo, dall'insegna e
dall'attività svolta nella stessa sede fisica; l'attività o
l'insegna o l'impresa che abbiano ispirato e siano
indissolubilmente da tempo legate alla toponomastica locale, quindi
una presenza storica. Una cosa che io trovo imbarazzante, per
esempio, nella via centrale di Aosta è andare dove c'era l'insegna
"Ancien Bazar" e vedere cosa c'è al suo posto. Sicuramente non
riflette quella che è la nostra comunità, non riflette la
tradizione della nostra regione.
Poi ci sono le attività tradizionali, che sono caratterizzate
dalla presenza di prodotti della tradizione locale e/o frutto di
lavorazioni tradizionali o attività di servizio realizzate secondo
tecniche e modalità consolidate, tramandate nei costumi e nelle
consuetudini a livello locale o regionale.
Quella storica e quella tradizionale, quindi. La persona che
viene può acquistare un prodotto che può acquistare soltanto in
quel luogo, perché è tipico e porta con sé la tradizione.
O ancora, e di questo si è parlato nella giornata di oggi, gli
esercizi di vicinato, e parliamo appunto dei famosi "presidi del
territorio", quelli aventi superfici di vendita non superiori a 250
metri quadrati nel Comune di Aosta e a 150 metri quadrati in tutti
gli altri comuni della Valle d'Aosta. Sappiamo che sono davvero un
aiuto per chi vive nella zona.
Come sapete, abbiamo anche presentato, a prima firma del collega
Lavy, una proposta che va esattamente nella stessa direzione, cioè
quella di evitare che i centri commerciali possano invadere, e
quindi distruggere, anche il commercio locale.
Riteniamo che quest'ordine del giorno, che sappiamo già non
verrà accolto, possa però fungere da spunto positivo, perché
pensiamo che proprio il contrasto e i dati che ci sono arrivati
rispetto alla crisi del commercio in Valle d'Aosta, che sono
contenuti nel DEFR, debbano assolutamente essere tenuti in
considerazione, quindi diciamo di avere un'attenzione verso il
commercio e soprattutto di tutelare, con l'impegnativa che noi
abbiamo messo, ovvero "predisporre un albo degli esercizi storici
tradizionali e degli esercizi di vicinato al fine di predisporre
agevolazioni e sostegni con il coinvolgimento degli enti locali",
questo tipo di commercio.
Presidente ?
Assessore Grosjacques.
Grosjacques (UV) ?
Collega Manfrin, in alcuni passaggi
della sua rappresentazione, mi riconosco e la condivido, perché
credo davvero che ci siano delle situazioni sul territorio, in
particolare nella città di Aosta, che probabilmente andrebbero
governate; quell'intervista l'ho letta anche io e ovviamente ho
espresso le sue stesse preoccupazioni.
Rimango all'impegnativa, al di là del dell'astensione della
maggioranza. Le devo dire però che l'ipotesi di "sostenere, tramite
l'istituzione di albi dedicati, attività commerciali che sono
riconducibili, pur con alcune differenze, alle tipologie di
attività indicate nell'impegnativa", è oggetto di un disegno di
legge statale. In esito all'approvazione della legge, le
disposizioni statali saranno oggetto di analisi per valutarne
l'eventuale recepimento nel nostro ordinamento regionale.
L'impegnativa quindi non tiene conto dell'opportunità di
attendere l'approvazione della legge nazionale, per cui, per come è
formulata, potrebbe risultare incompatibile, quindi le chiedo di
ritirare l'ordine del giorno, con l'impegno, ovviamente, di
monitorare la situazione che si sta evolvendo a livello nazionale,
per poi raccogliere quelle che possono essere le indicazioni da
trasferire sul nostro territorio. Ovviamente sul disegno di legge a
prima firma del collega Lavy ci saranno momenti di confronto, nei
quali si potranno esprimere le proprie considerazioni.
Presidente ?
Consigliere Manfrin, ne ha facoltà.
Manfrin (LEGA VDA) ?
Grazie Assessore, la ringrazio
davvero perché ovviamente avevamo in realtà visto l'attività
normativa in itinere a livello nazionale ma, in forza delle
prerogative statutarie della nostra Regione, avevamo ritenuto
opportuno che, eventualmente, si potesse fare un passo in più. Ma
se lei ci dice che la necessità è quella di attendere il disegno di
legge nazionale e poi intervenire in questa maniera, noi riteniamo
che di buon grado questo impegno si possa accettare, ovviamente
nell'esclusivo interesse, appunto, di tutelare l'attività di cui
abbiamo parlato.
Annuncio quindi, a nome del gruppo Lega, il ritiro dell'ordine
del giorno e attendiamo con ansia che si possa discutere del tema,
prendendo per buono l'invito che ci è stato formulato.
Presidente -
Passiamo all'ordine del giorno successivo,
il n. 7 di PCP.
Consigliera Minelli, ne ha facoltà.
Minelli (PCP) ?
Già ieri, nel mio intervento in
discussione generale, ho affrontato il punto del DEFR che parla
d'idrogeno. Il documento a pagina 117, laddove aggiorna l'obiettivo
inserito nel DEFR 2023-25, quindi quello precedente al documento
che stiamo discutendo, recita: "definire un quadro di azioni
coordinate per introdurre l'idrogeno quale vettore energetico nel
settore della mobilità, sulla base dello studio sulla mobilità a
idrogeno, previsto dalla legge regionale 18/2021, ultimato
nell'estate 2022".
Ricordo che questo studio non è mai stato esaminato dalle
Commissioni competenti, credo che sia anche opportuno fare un
piccolo passo indietro e ricordare da dove deriva questa legge
18/2021.
Deriva da una proposta di legge presentata il 3 maggio 2021 dal
collega Restano, cioè quattro giorni dopo la comunicazione
ufficiale dell'inserimento della elettrificazione della tratta
Ivrea-Aosta nel PNRR. Ricordo anche che la proposta di legge era
stata presentata... non vedo adesso in aula il collega Restano,
però in quel momento il collega era un Consigliere di maggioranza,
e sappiamo che le proposte di legge possono essere presentate da
tutti i Consiglieri. Alle volte però credo che faccia un poco
specie che venga presentata una legge da un Consigliere di
maggioranza quando gli altri membri, o perlomeno chi in quel
momento rivestiva l'incarico di Assessore ai Trasporti, nella
fattispecie la sottoscritta, non ne sapesse assolutamente niente,
ma questo fa parte delle tante cose particolari che sono successe
in quei sette mesi.
Dicevo appunto che la proposta di legge del 3 maggio, intitolata
"Disposizioni per una ferrovia moderna e un'efficiente sistema di
trasporto con un utilizzo di trazione a idrogeno (modificazioni
della legge 22/2016)", nella relazione introduttiva, che poi ha
avuto qualche variazione nel testo che è stato approvato, però in
sostanza ha seguito quella linea, diceva: "Uno dei settori più
coinvolti nel breve termine dalla rivoluzione a idrogeno è quello
dei trasporti, in particolare i trasporti ferroviari. Entro i
prossimi dieci anni l'idrogeno può entrare stabilmente nel settore
ferroviario, cambiandolo in modo profondo in Europa e in
Italia".
Poi si diceva anche che nei prossimi dieci anni, quindi vuol
dire entro il 2031, fra sette anni ? si legge nelle linee guida
della strategia nazionale per l'idrogeno ? "i treni a combustibile
potranno diventare competitivi a livello di costi rispetto ai treni
diesel".
Infine l'articolato, perché quello che conta è in particolare
ciò che c'è scritto nella legge: la relazione spiegava l'articolo
1, in particolare il comma 2-bis, che era poi il succo della legge,
chiedeva "uno studio di interventi per la mobilità a idrogeno
finalizzato alle verifiche economiche e ambientali sulla tratta
Ivrea-Aosta, mediante un confronto tra il sistema elettrico e
quello a idrogeno".
La finalità con cui era nata quella legge era quindi questa. In
pratica era una legge di contrasto a quello che stava accadendo, e
anche le date sono significative.
C'è poi da dire che quella legge non aveva... cioè, questo
Consiglio ha fatto una legge che chiedeva uno studio, cosa che
normalmente si fa con una mozione. Lì era stata votata una legge
senza alcuna copertura finanziaria, tanto è vero che, lo
ricorderete, successivamente si è dovuto intervenire con un secondo
intervento legislativo per finanziare. Comunque si diceva che come
obiettivo - anche perché la situazione generale, europea,
nazionale, era quella - era opportuno andare in quella
direzione.
Nel DEFR attuale c'è scritto, lo dicevo ieri, che "il mercato
non è ancora maturo per l'immediata attuazione della mobilità a
idrogeno nel settore del trasporto pubblico locale" ed è una cosa
che, quando avevamo fatto tutta la discussione su quella legge,
portando anche delle evidenze scientifiche, della letteratura
scientifica che in quel momento stava uscendo ed era pubblicata, in
qualche maniera si anticipava.
Comunque, adesso si dice che il trasporto non è maturo perché
oggi in commercio ci sono solo mezzi urbani di grandi dimensioni,
quando da noi sono necessari per lo più mezzi extraurbani.
"L'attività ? è scritto ? è stata traslata nel tempo e in occasione
della predisposizione dei documenti di gara per il riaffido dei
servizi del trasporto pubblico su gomma ? sappiamo che scadono a
fine giugno 2027 ? verranno analizzate le varie tipologie di
alimentazione disponibili per mezzi di trasporto adatte al contesto
valdostano".
Noi sappiamo che quando nel DEFR precedente si era parlato di
questo obiettivo e anche quando è stato poi sostenuto il progetto
di CVA per la realizzazione di una situazione dove produrre
addirittura 144 tonnellate d'idrogeno annuo, si era detto che era
soprattutto a servizio del trasporto, perché ovviamente, se si
comprano dei mezzi, poi bisogna avere anche il combustibile per
alimentarli. Quello che emergeva dallo studio, che non è mai stato
esaminato in Commissione (forse le motivazioni sono da ricercarsi,
a mio avviso, anche un po' all'interno di quello che lo studio
stesso diceva, sulla questione del trasporto ferroviario, motivo
per cui era stata fatta la legge) era più che chiaro, e c'erano
anche tutta una serie di criticità elencate per il trasporto su
gomma.
Noi abbiamo ascoltato già ieri quanto detto dall'Assessore
riguardo alla questione dell'obiettivo idrogeno. L'Assessore ha
detto: "Rimane un obiettivo molto concreto, si sposta avanti nel
tempo". Poi l'Assessore ha detto, rivolgendosi a noi: "Se pensate
di cambiare tutto il parco autobus con l'elettrico vi sbagliate,
non si sostituisce un autobus a diesel con uno elettrico anche per
una questione legata alla capienza".
Nessuno di noi pensa di sostituire d'emblée, il trasporto
pubblico locale, gli autobus, il parco autobus, che è
principalmente oggi a diesel, così immediatamente con l'elettrico,
ma crediamo che occorra fare un ragionamento e occorra preventivare
il futuro. A leggere anche quello che sta succedendo in tante
situazioni, in tante zone in Europa, dove si era partiti nei
confronti della mobilità a idrogeno, c'è una battuta di arresto.
Pensiamo anche che, se è un obiettivo che deve essere spostato nel
tempo, come scritto nel DEFR, sappiamo però anche che il DEFR ha un
orizzonte al 2027, quindi forse questo obiettivo andrà un po' più
in là. Come ho detto già più volte, noi non siamo contrari a priori
alla tecnologia a idrogeno, sarebbe sciocco da parte nostra, ma è
una tecnologia che adesso, e probabilmente per i prossimi dieci, e
forse anche più, anni, potrà essere applicata con successo, con
successo, in altri ambiti, non quello del trasporto pubblico
locale.
Quello comunque che noi rileviamo è che ancora a febbraio 2024
abbiamo depositato una mozione, votata all'unanimità, in cui si
chiedeva ai Presidenti delle Commissioni consiliari di organizzare
un approfondimento sugli utilizzi del vettore idrogeno e delle
tecnologie collegate nella regione, perché sappiamo che abbiamo
delle idee un po' diverse, ma fare un approfondimento secondo noi -
e secondo il Consiglio che ha votato la mozione - avrebbe un
senso.
Cosa chiediamo con l'ordine del giorno? Una cosa molto semplice:
chiediamo che il Governo - in occasione della predisposizione dei
bandi di gara, su cui si starà già lavorando adesso, per il
riaffido del trasporto pubblico con scadenza giugno 2027 -
s'indirizzi prioritariamente verso mezzi a trazione elettrica o
ibrida, perché non è che pensiamo, come dicevo, di fare tutti gli
autobus elettrici in quattro e quattr'otto.
Chiediamo poi ai Presidenti delle Commissioni consiliari di dare
corso a quell'impegno votato il 22 febbraio 2024. Stiamo parlando
di nove mesi fa, otto mesi e mezzo, e non è mai, mai stato
calendarizzato nulla. Forse è il caso di farlo, anche perché il
tema è interessante e vale la pena di lavorarci tutti assieme.
Presidente ?
Assessore Bertschy, ne ha facoltà.
Bertschy (UV) ?
Partendo dalla conclusione del suo
intervento, condivido pienamente, sono temi interessanti, di
strategia, e importanti per il futuro della comunità, quindi per
quello che mi riguarda, e ci riguarda, è assolutamente necessario
il confronto. Io non credo che non si voglia convocare la
Commissione per parlarne, ma lo viviamo anche in questo Consiglio:
si sta facendo veramente fatica a tenere insieme i tanti
provvedimenti e le tante iniziative che sono in corso. Non entro
quindi nel merito di come si riesca a lavorare e di come lavorino
le Commissioni, ma vedo appunto che non è semplice, né per voi né
tantomeno per noi, tanto è vero che ci troviamo molte volte a dover
lavorare non in una situazione ottimale da ambo le parti, parlo di
analisi dei provvedimenti in Commissione e dei provvedimenti del
Governo regionale.
Per quello che mi riguarda, continuo a essere a disposizione di
un confronto; se non sarà entro la fine dell'inverno sarà
all'inizio del prossimo anno, perché è necessario parlarne. Io
credo che il Presidente abbia tutta l'intenzione di farlo. Perché?
Perché non esiste una contrapposizione tra idrogeno ed elettrico,
mi pare anche dal suo intervento si sia potuto rilevare. Noi non
siamo diventati difensori né del motore elettrico tanto meno del
vettore idrogeno, ci sono tante altre iniziative. Sottolineo solo
che, se parliamo di mezzi ibridi, i mezzi ibridi utilizzano
combustibili fossili, quindi oggi non credo che questa sia
l'alternativa per il futuro. C'è talmente tanta tranquillità
nell'affrontare l'argomento che le posso anche dire che nei piani
d'investimenti a breve termine con le risorse pubbliche si
utilizzarono mezzi elettrici; rimane una prospettiva, invece,
assolutamente da valutare e lo vedremo nei prossimi mesi e nei
prossimi due o tre anni.
Credo che anche il Governo italiano dovrà esprimere in via
definitiva una strategia sull'idrogeno, che il Ministro Giovannini
aveva lanciato - ed è lì che erano nate anche alcune idee che poi
noi abbiamo ripreso - e che forse in questo momento va un po'
rilanciata.
Ripeto, non vedo in questo momento la necessità di chiudere
degli spazi di lavoro futuro, anche perché, lo vedremo insieme
nell'analisi dei documenti, l'idrogeno ha delle sue
caratteristiche, l'elettrico ne ha delle altre. Se si investirà in
maniera importante sull'idrogeno per quello che riguarda il
trasporto su strada - non solo il trasporto pubblico, perché stiamo
parlando anche del trasporto pesante - sono convinto che si
potranno raggiungere dei risultati interessanti, anche utili a una
regione come la nostra. Evidentemente, senza investimenti sulla
ricerca e sull'industrializzazione dei prodotti tutto questo non
potrà avvenire.
Ci asteniamo quindi, perché questa è la linea, ma non l'avremmo
comunque votato, ma non per non essere a disposizione di un
confronto, semplicemente perché non è il momento di chiudersi delle
strade, anzi, vorremmo fare in modo che le strade fossero tutte
aperte.
I documenti di gara non saranno pronti tra sei mesi, ci sarà
tutto il tempo per arrivare a una definizione puntuale di un
progetto che avrà una gittata di almeno dieci anni, quindi c'è il
tempo per confrontarsi.
Ripeto, l'obiettivo sul DEFR viene spostato un po' più avanti e
speriamo che si possa, di qui a qualche tempo, riuscire a capire in
maniera chiara anche quante risorse verranno messe a disposizione
di questo settore e con quale volontà si potrà cercare di
svilupparlo.
Presidente ?
Altri interventi? Consigliere Perron, ne ha
facoltà.
Perron (LEGA VDA) ?
Sono lieto che qualche collega sia
felice del mio intervento; meno male, mi fa molto piacere, mi
dilungherò ancora un po' di più. No, in realtà non lo farò perché
ho rispetto del lavoro di tutti.
Cosa dire sul tema idrogeno? Si è già detto tanto, tutti sanno
quanto il nostro gruppo si sia speso fin dall'inizio per la
valutazione di questo settore. Rilevo soltanto che, da notizie
attuali, in Italia la prima linea a idrogeno è pronta, deve partire
a breve, nel 2025, con i treni dell'Alstom Coradia Stream H, e la
prima Hydrogen Valley sarà la Brescia-Iseo-Edolo. È quindi una
tecnologia che verrà usata, siamo pronti, in questo senso l'Italia
è pronta a partire. Vero è che la Germania è ritornata indietro,
sicuramente, ma è altrettanto vero che altri Paesi lo stanno
utilizzando o puntano a utilizzarlo, come ad esempio la Francia e,
in questo caso, l'Italia.
Io poi mi chiedo, collega Minelli: quando voi parlate di dieci
anni, che problemi avete con un orizzonte di dieci anni? Dieci anni
per queste tematiche sono nulla, per lo sviluppo dell'idrogeno.
Guardate solo a dieci anni, voi? Forse perché la vostra "Fossil
fuel free" è al 2040, quindi siete tutti concentrati su questi
dieci anni? Io non lo so, è tutto molto più lungo di questo. Lo
sviluppo dell'idrogeno per la Valle potrebbe essere nei prossimi
venti, trenta, quaranta, cinquanta. Allora che problema avete?
Siete lì a guardare il millimetro delle emissioni della Valle
d'Aosta, che posso anche capire, lei dice che con l'idrogeno una
parte di CO2 in più viene fatta rispetto a usare solo l'elettrico,
perché c'è la perdita. Va bene, siamo tutti d'accordo, ma sono
inezie se questo settore potrà portare sviluppo e lavoro. Perché
nei vostri discorsi non c'è mai una sola volta in cui parliate di
lavoro, di sviluppo del territorio, di manodopera locale, di
ricerca, di indotto. Non c'è mai una volta, siete lì a fare i
ragionieri della CO2, a conteggiare ogni millimetro di CO2, e poi,
per paradosso, fate un'iniziativa consiliare che spinge per il
diritto della Sardegna, che sa quante emissioni ha in più? Ha
diciannove volte le emissioni di CO2 della Valle d'Aosta.
Voi quindi siete lì a guardare il millimetro sullo sviluppo
dell'idrogeno. Sarà anche vero che per un autobus o un treno sarà
più conveniente per la CO2 il puro elettrico, ma per carità,
parliamo di inezie. Qua il discorso è uno sviluppo a lungo termine
e bisogna partire subito, subito: sviluppo a lungo termine di un
vettore che potrà essere importante. Poi se la cosa non si rivelerà
essere così azzeccata, signori, lo vedremo più avanti, sicuramente
fa parte anche di un'azione amministrativa e politica di lungo
termine. Io capisco che voi abbiate soltanto certezze nella vostra
vita, buon per voi, però, quando si fa un'azione a lungo termine su
un vettore - che ad oggi non è ancora perfettamente utilizzabile ed
è ancora più costoso, ma che magari, ripeto, nell'orizzonte di
venti, trenta, quaranta, cinquant'anni, potrà essere utilizzato -
le valutazioni vanno fatte.
A noi quindi, sull'impegnativa, il fatto di portare il tema in
Commissione va benissimo, più se ne parla più si approfondisce, va
benissimo. Il problema è la prima parte dell'impegnativa, su cui
invece non siamo d'accordo.
Tra l'altro, leggevo prima: "La Stadler lancia un nuovo treno
idrogeno-batterie, che ha una autonomia di 700-1.000 chilometri e
le batterie fanno 80-180 chilometri". Io capisco che il vostro
feticcio assoluto dell'elettrificazione non possa essere criticato
né toccato in nessun modo, ma noi l'abbiamo detto mille volte:
entro dieci/quindici anni questa tratta si sarebbe fatta
tranquillamente con treni che non avrebbero inquinato nulla, invece
è tutto fermo e ci saranno migliaia di pali.
Va benissimo tutto, ma io non riesco veramente a capire la
vostra posizione, la vostra battaglia in ogni millimetro su questo,
fa parte della vostra forma mentis, che, grazie a Dio non ci
appartiene, però su quest'ordine del giorno ovviamente a questo
punto ci asterremo perché, ripeto, sulla prima parte
dell'impegnativa non siamo d'accordo, sull'altra, il portare in
Commissione, siamo anche d'accordo, ma fate una battaglia veramente
al millimetro su un qualcosa che, invece, va guardato con altri
orizzonti e con altre prospettive.
Ripeto, non c'è una sola volta in cui voi parliate di lavoro,
parliate di ricerca sul territorio, di sviluppo di un territorio,
di queste cose qua, che invece sono ben più importanti di poche
centinaia di chili di CO2, che sul conteggio globale non contano
assolutamente nulla.
Presidente ?
Consigliera Minelli, ne ha facoltà.
Minelli (PCP) ?
Mi rivolgerò principalmente all'Assessore
e sono abbastanza soddisfatta del fatto che l'Assessore condivida
l'idea per cui è opportuno, anzi è utile probabilmente - mi sembra
di aver capito così, Assessore - fare questi approfondimenti.
Sappiamo anche che ci sono tanti argomenti all'ordine del giorno
delle Commissioni, ma io credo che su questo valga la pena
riflettere, valga la pena fare degli approfondimenti, perché
effettivamente è un tema importante e può essere importante per
quello che riguarda le prospettive future.
Quello che io ho cercato di dire e di spiegare, con molta
tranquillità... noto invece che il collega Perron, ogni qualvolta
si parli di qualche cosa che non condivide, si lascia prendere
molto dall'entusiasmo e anche dalla necessità di demolire quello
che fanno le altre persone. Ma è un suo sistema e io non entro nel
merito, ognuno fa un po' come crede.
Dicevo, quello che ho cercato di far capire è che l'applicazione
del vettore idrogeno alla mobilità e al trasporto pubblico locale
non è una cosa che dico ideologicamente, ma sulla scorta di alcuni
approfondimenti che noi abbiamo cercato di fare leggendo dei testi
scientifici. Io in quest'aula ho anche cercato di chiedere se fosse
possibile fare degli approfondimenti con l'associazione di Bolzano,
che è super partes direi. Io ho letto quei documenti.
Si faceva riferimento adesso al fatto che la Germania sta
facendo un passo indietro, ed è vero, ed è così. Io direi anche che
alle volte bisogna imparare da chi forse ha sperimentato prima di
noi, e nel settore automobilistico in Germania hanno iniziato nel
2012 a investire in ricerca sull'idrogeno. Hanno fatto degli
investimenti, hanno speso 85 milioni di euro per alcuni treni e
stanno tornando indietro, ma non stanno tornando indietro perché
sono stati folgorati sulla via di Damasco dell'elettrico ma perché
hanno fatto delle valutazioni e delle sperimentazioni che hanno
dato certi risultati, da questo bisogna partire, su questo bisogna
ragionare.
Credo quindi che sia opportuno che si cominci questo discorso in
Commissione, che si faccia l'approfondimento sulla prima parte
dell'impegnativa, proprio perché crediamo che nel campo della
mobilità sia spostato molto in avanti il discorso. Adesso
converrebbe ragionare, anche per il contratto che scade nel 2027,
su altre questioni, su altre tipologie di mezzi.
L'Assessore mi ricorda che gli ibridi funzionano coi
combustibili fossili: lo so, purtroppo, ma so anche - ed è una
posizione secondo me di responsabilità o comunque di presa d'atto
di quella che è la situazione - che non si può fare una conversione
totale verso l'elettrico, che è quello che io credo in questo
momento sarebbe opportuno fare, ma so che è difficile. So anche che
il parco autobus però in questo momento è quasi totalmente a
diesel, allora bisogna andare in quella direzione. Ma autobus a
idrogeno per il prossimo futuro, il futuro più vicino a noi, è
difficile riuscire ad averli, forse quasi impossibile. Oppure
possiamo anche fare degli esperimenti e finire come sono finiti a
Sanremo, che hanno comprato tutto ed è tutto fermo.
Ragioniamo allora sulla tecnologia a idrogeno, proviamo a capire
anche quello che possiamo fare noi, proiettandoci verso il futuro,
ma cercando di puntare su quei settori, come quello siderurgico,
dove forse abbiamo dei margini in più. Per fare questo bisogna
studiare, gli approfondimenti che sono stati richiesti hanno questo
scopo.
Poi, non si vuole ragionare per quello che riguarda la gara per
il riaffido del 2027? Va bene, non lo si farà. Io ritengo che sia
una visione, permettetemelo, un po' miope a fronte di quello che
sta succedendo attorno a noi, un po' più lontano da noi. La
posizione però è questa e noi continueremo a dire che dal nostro
punto di vista non è corretta.
Quello che non accetto però, collega Perron, sono due cose. Una,
quella di essere i ragionieri della CO2, perché qui il ragioniere
della CO2 semmai è lei, perché continua a portarci dati minuziosi,
alcuni dei quali credo che siano corretti, su altri ho alcuni
dubbi. Sulla questione dei dieci anni, che lei dice: "vi
fossilizzate su dieci anni quando bisogna guardare oltre", io le ho
solo detto che quello dei dieci anni era ciò che c'era scritto
nella relazione di una legge che è stata approvata. Si parlava
dell'orizzonte di dieci anni, mica del futuro, mica dei
cinquant'anni, mica dell'avvenire. Era di quello che si
parlava.
Altra cosa che né la collega Guichardaz né io accettiamo è che
noi non parliamo mai di lavoro, non parliamo mai di ricerca, non
parliamo mai di sviluppo. Probabilmente lei non ascolta, oppure ha
un'impostazione per cui ascolta solo quello che non le piace e poi
lo rileva.
Io la invito, collega Perron, molto tranquillamente, molto
serenamente, ad andare sia a riascoltare gli interventi che noi
abbiamo fatto su argomenti che sono quelli per cui lei rileva una
carenza, sia a rileggere le iniziative che sono state portate,
perché purtroppo abbiamo cercato anche di cimentarci, diciamo così,
in campi che non sono magari proprio di nostra stretta competenza,
ragione per cui veniamo spesso accusati di essere tuttologi, di
salire in cattedra, di spiegare agli altri quello che devono fare.
Vogliamo in qualche maniera passare per più bravi di quello che
siamo. Abbiamo sentito queste cose infinite volte in quest'aula,
francamente cominciamo a essere anche un poco stufe, ma non sarà
certamente questo a fermare la nostra azione.
Credo, e su questo vorrei anche un pochino di onestà
intellettuale da parte di tutti, da parte di tutti, che il lavoro
serio abbiamo dimostrato un poco di essere in grado di farlo, forse
un po' di più di quello che lei riconosce.
Presidente -
Ci sono altri? Mettiamo in votazione. La
votazione è aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Di Marco, Distort,
Foudraz, Ganis, Grosjacques, Guichardaz Jean-Pierre, Jordan,
Lavevaz, Lavy, Lucianaz, Malacrinò, Manfrin, Marguerettaz, Marquis,
Marzi, Padovani, Perron, Planaz, Restano, Rosaire, Sammaritani,
Sapinet e Testolin).
L'ordine del giorno non è approvato.
Il successivo è il 7 di Rassemblement Valdôtain. Il consigliere
Aggravi si è prenotato, ne ha facoltà.
Aggravi (RV) ?
Avevo annunciato nel corso della
discussione generale, la presentazione di un ordine del giorno che
abbiamo intitolato "Tutela e valorizzazione della biodiversità di
interesse agricolo e alimentare". In realtà, è un ordine del giorno
rappel, al di là di come andrà lo scontato esito del voto, perché,
leggendo i contenuti del Documento di economia e finanza, non
abbiamo riscontrato non tanto un obiettivo specifico, per carità,
ma neanche, nella parte di commento, quello che era emerso da una
interrogazione che avevo presentato nell'ottobre scorso, che aveva
appunto il titolo "Attività volte a tutelare e valorizzare la
biodiversità di interesse agricolo e alimentare della Regione" e
che aveva avuto da parte dell'Assessore, giustamente, una risposta
che riguardava tutte le attività che l'Assessorato stava svolgendo
in quel momento in tal senso e che prendeva anche spunto da
un'interessante convegno sul tema - c'eravamo sia io che
l'Assessore - con un intervento molto interessante dei referenti di
Slow Food.
A fronte di questo, in quella sede c'era stato da parte
dell'assessore Carrel una sorta d'impegno politico, appunto,
comunque di andare avanti con un testo di legge che era già stato
di fatto in gran parte costruito dalle interlocuzioni che avevano
avuto le strutture dell'Assessorato con i referenti
dell'organizzazione.
Per questi motivi impegniamo, impegneremmo, avremmo voluto
impegnare - non so come dire, relativamente all'andamento delle
degli ordini del giorno - l'Assessore a portare, entro 60 giorni
dall'approvazione del presente ordine del giorno, all'attenzione
del Governo regionale e poi alle Commissioni competenti, un disegno
di legge regionale finalizzato a tutelare e a valorizzare la
biodiversità d'interesse agricolo e alimentare, in linea con quanto
prospettato proprio in quella sede, in quella risposta
all'interrogazione che ho citato.
Presidente -
Assessore Carrel, ne ha facoltà.
Carrel (PA) ?
Il tema della biodiversità negli ultimi
anni ha richiesto sempre più attenzione, anche alla luce di quello
che la globalizzazione ci sta portando ad accettare. Cito ad
esempio i cibi sintetici e gli organismi geneticamente modificati,
argomenti che in quest'aula abbiamo già avuto occasione di trattare
e che credo per una volta abbiano trovato tutti d'accordo.
Nel corso del 2023 e del 2024 il Dipartimento Agricoltura ha
lavorato su una bozza di disegno di legge di recepimento della
normativa nazionale, che lei ha citato, al fine di promuovere e
salvaguardare gli ecosistemi, le varietà agricole e le razze
locali.
Rispetto a quanto lei ha già citato in merito all'interrogazione
che ci ha visti discutere di questo tema proprio in questo
Consiglio, credo che sia fondamentale anche inserire gli incentivi
ai concorsi genetici, che rappresentano un importante strumento di
tutela e contribuiscono a preservare il territorio da fenomeni
d'inquinamento genetico e di perdita del patrimonio genetico. Dare
dei contributi alla tutela delle razze è sicuramente un aspetto che
va nella direzione della tutela della biodiversità.
Voglio poi sottolineare la sempre più forte attenzione che
stiamo ponendo al settore apistico, promuovendo iniziative e
strumenti di finanziamento per un settore nevralgico per la tutela
della biodiversità.
Sono anche fortemente convinto che in questo particolare
contesto storico sia di fondamentale importanza insegnare ai
ragazzi un livello e un modello sostenibile di agricoltura, che
ribadisca in modo concreto l'importanza di mantenere la
biodiversità. Questa azione continuiamo a farla e sicuramente
continueremo a investire importanti risorse umane e economiche su
questo progetto.
Ci credo e conto di approfittare di questo ordine del giorno per
prendermi l'impegno che voi chiedete, non entro i 60 giorni, ma
credo che sia di tutto interesse mio e degli Uffici continuare a
lavorare su questo testo, andando però a non accettare il termine
dei 60 giorni, in quanto è impossibile in questo momento rispettare
un termine così stretto, visti tutti gli impegni che comunque
l'Assessorato ha dovuto prendersi e di cui ha dovuto farsi carico,
anche in vista di quelli che sono stati gli eventi calamitosi e
tutta una serie di atti, che abbiamo già avuto modo, anche grazie
agli ordini del giorno degli altri colleghi, di approfondire.
Presidente -
Altri? Consigliere Aggravi, ne ha
facoltà.
Aggravi (RV) ?
Ringrazio l'Assessore per la risposta.
Quando ha detto che non era convinto del termine di 60 giorni, ho
pensato che sicuramente il testo è quasi pronto, quindi dimezziamo
a 30.
A parte le battute, era, come ho detto, un rappel; lei si era
preso giustamente l'impegno entro fine 2024, quindi tempo ce n'è
ancora. Sicuramente l'Assessorato e gli Uffici hanno anche delle
altre priorità da dover gestire.
Io sono abbastanza soddisfatto dell'obiettivo, quindi del rappel
di questo ordine del giorno, che ritiro. Ci riserviamo però di
eventualmente ripresentare iniziative qualora, al di là del termine
dei 60 giorni, ci possano essere ancora delle dilazioni, perché
comunque penso che sia un testo che possa trovare una larga
convergenza in questo Consiglio.
Presidente -
L'ordine del giorno è ritirato. Ricordo, a
beneficio di chi ci ascolta, che il Consiglio prosegue senza
soluzione di continuità fino alle ore 22:00 e riprenderà domani
mattina alle ore 09:00.
Passiamo al punto all'ordine del giorno seguente, di Forza
Italia, n. 8. Consigliere Baccega, ne ha facoltà.
Baccega (FI) ?
Torniamo a parlare del progetto "5.000
genomi in Valle d'Aosta", avviato nel 2019 e che, se non sbaglio,
dovrebbe concludersi il 30 novembre 2024. Magari chi mi risponderà
mi dirà meglio se ci sia stata qualche proroga che magari mi è
sfuggita.
Questo in qualche modo genera un minimo d'incertezza intorno al
Centro che lo accoglie, che è il CMP3, in virtù del fatto che tra
Ospedale Parini e progetto "5.000 genomi", secondo alcune
affermazioni che si sono sentite in Consiglio ma anche in
Commissione, non c'è la giusta sintonia. Ma non c'è neanche la
giusta sintonia con l'Università della Valle d'Aosta, dove in
qualche modo si era valutata positivamente l'ipotesi - proposta
dall'allora Assessore Barmasse - di creare dei corsi o dei master
in genetica, in biologia molecolare, che doveva essere sicuramente
una cosa interessante. C'era un accordo di programma siglato
dall'Università della Valle d'Aosta, in cui ci si impegnava a
organizzare appunto dei master e dei corsi di specializzazione in
ambito di genetica.
Noi abbiamo peraltro fatto in modo che si arrivasse al processo
di test del DNA fetale, che in realtà viene effettuato fuori dalla
Valle d'Aosta, e da informazioni che ho preso all'interno del
centro si potrebbe anche fare da noi, nel centro CMP3, nel centro
di ricerca. Diciamo che l'obiettivo di definire un percorso per la
creazione di un centro unificato di ricerca scientifica della Valle
d'Aosta ancora non ha un quadro ben definito, quindi non c'è una
fase avviata.
Pertanto noi chiediamo di attivare appunto presso il CMP3 tutte
le procedure organizzative in termini di acquisto di beni
strumentali idonei, ed eventualmente di professionisti, quindi
incrementare l'attrattività anche in quel senso, affinché la
procedura del test DNA fetale si definisca completamente in Valle
d'Aosta. Questo credo che quantomeno del risparmio lo possa
portare, oltre che a portare occupazione.
Presidente ?
Per il Governo, l'assessore Marzi.
Marzi (SA) ?
Confermiamo che le interlocuzioni tra
l'Azienda USL e il Centro CMP3 sono regolari e volte ad affrontare
le varie complessità, al fine di strutturare una solida
collaborazione.
Il centro CMP3, come è noto, è un centro di ricerca
all'avanguardia nell'attività del sequenziamento genomico che
lavora nell'ambito della medicina personalizzata, preventiva e
predittiva, su un progetto curato dalle strutture dell'Assessorato
del collega Bertschy, che alla fine, se vorrà, potrà aggiungere
qualcosa.
Il Centro è in via principale impegnato nella realizzazione del
progetto "5.000 genomi", che ha ottenuto il parere favorevole del
Comitato etico. Per il territorio regionale tali attività sono
svolte in stretta collaborazione con l'ospedale regionale e quindi
con l'Azienda USL.
Come evidenziato nel testo dell'ordine del giorno, dando atto
dell'attenzione che i proponenti hanno portato su questo tema, con
delibera 97 del febbraio 2024 abbiamo inserito nei LEA aggiuntivi
regionali il test gratuito del DNA fetale, senza quindi oneri a
carico dell'assistita, nell'ambito degli screening prenatali a
tutte le donne in stato di gravidanza.
L'Azienda USL, anche in ragione dell'accreditamento conseguito
dal Centro CMP3, ha in programma di svolgere le necessarie
valutazioni per definire i termini di una convenzione con il Centro
per le varie attività di analisi genomica che non possono essere
svolte direttamente presso l'Azienda USL, compreso appunto il test
del DNA fetale.
Considerato che quanto richiesto rientra già nella potenzialità
di applicazione delle attività altamente innovative del Centro, si
richiede il ritiro dell'ordine del giorno. Contrariamente, il
nostro voto sarà di astensione. Naturalmente, come richiamato in
quanto appena detto, stiamo analizzando in tal senso i rapporti col
Centro CMP3.
Presidente ?
Consigliere Baccega, ne ha facoltà.
Baccega (FI) -
Grazie, Assessore, io le ho anche chiesto
dei rapporti con l'Università e lei ha tralasciato di dirmi questa
cosa, che forse era tra le più importanti. Io lo ritiro, ma su
questo argomento ci torneremo, perché in qualche modo c'è una
convenzione da fare e una convenzione richiede che qualcuno si
metta a scriverla, ma che ci siano intorno tutti gli strumenti
idonei per far sì che questa convenzione parta e prenda piede. Per
ora lo ritiro, ma su questo argomento ci torniamo, perché siamo
particolarmente affezionati, diciamo, a questo Centro.
Un'altra cosa che io avevo chiesto è se il progetto che è stato
avviato nel 2019 si concluderà il 30 novembre 2024, come da
delibera del 2019, o se c'è stata una proroga. Fatecelo sapere.
Presidente ?
L'ordine del giorno è ritirato.
Ordine del giorno successivo, il n. 8 della Lega. Consigliere
Distort, ne ha facoltà.
Distort (LEGA VDA) ?
Con questo ordine del giorno
intendiamo suggerire al Governo una nostra proposta per migliorare
gli obiettivi di attuazione del Documento di economia e finanza
regionale, in riferimento al capitolo 1.2 dell'Assessorato
agricoltura e risorse naturali, dove si riferisce: "Fra gli
obiettivi costanti dell'operato dell'Assessorato, il sostegno alle
attività di valorizzazione e promozione delle eccellenze
territoriali, dei prodotti enogastronomici, del territorio rurale e
del savoir-faire dei suoi operatori resta un punto fermo". Pagina
102. Parte assolutamente condivisibile e talmente condivisibile che
ha innescato in noi un'idea nata da un approfondimento, da una
lettura del territorio e di un tema che si lega particolarmente
alle peculiarità del territorio valdostano.
È il tema, lo anticipo, dell'incentivazione della filiera delle
erbe officinali. Probabilmente nel punto che io ho citato, estratto
dal Documento, è sottintesa anche questa attività, quindi la
filiera delle piante aromatiche officinali, ma di fatto non è
esplicitata. Riteniamo sia opportuno quantomeno esplicitarla e
avere una presa di coscienza da parte del Governo.
Voi avete già anticipato che su tutti gli ordini del giorno tout
court ci sarà una soluzione di astensione - situazione che ritengo
molto banale, ma queste sono le regole del gioco e sportivamente
accetto - motivo per cui ripropongo e propongo questo argomento,
anche se so perfettamente che non andrà a buon fine. So altrettanto
perfettamente che, all'interno del Governo, in particolare
l'Assessore di riferimento non sia estraneo a successivi
approfondimenti di sensibilità, quindi che ci sia la possibilità di
un'azione futura. Siccome è d'interesse da un punto di vista
morale, etico, da un punto di vista dell'impegno politico, il bene
del territorio e non tanto una sorta di competizione tra squadra,
ritengo che sia il caso di spendere due parole.
Le eccellenze in agricoltura sono chiaramente dirette
conseguenze della peculiarità del territorio, oltre che della
capacità imprenditoriale degli operatori. Questo è del tutto
evidente. Il territorio valdostano, per la sua conformazione, per
l'ampia variabilità di altitudine, per la natura ed esposizione dei
suoli, per le particolari condizioni climatiche, ventose (una
condizione climatica che si espone a siccità e umidità alternate in
maniera anche molto drastica, differenze di temperature,
giorno-notte, inverno-estate) risulta un territorio ben predisposto
alla coltivazione di erbe aromatiche e officinali.
Tra l'altro, queste caratteristiche territoriali, che possiamo
definire estreme, favoriscono le migliori condizioni per la
concentrazione all'interno delle essenze vegetali dei relativi oli
essenziali. È noto che la produzione di sostanze essenziali da
parte delle piante aromatiche e officinali è innescata proprio come
meccanismo di autoprotezione, a seguito appunto di queste estremità
delle condizioni. Più precisamente, sensibili sbalzi tra periodi
piovosi e aridi, suoli drenanti ed esposizione massiccia
all'insolazione, come detto, sono tutti fattori che favoriscono
questa caratteristica delle piante, in particolare delle erbe
officinali, quindi il nostro territorio ha una sorta di
predisposizione regalata dalla natura e, di conseguenza, una
vocazione, che si traduce anche in vocazione dal punto di vista
imprenditoriale.
Soltanto alcuni dati. Il mercato delle piante officinali vede
una previsione di crescita mondiale superiore al 10%, tra il 10 e
il 12%, all'anno. Queste sono le previsioni a breve e medio
termine, fino al 2028. Solo nel 2022, poco meno della metà
dell'intera produzione mondiale, ripeto mondiale, che ha generato
un fatturato di 100 miliardi di euro, cioè la metà della produzione
è pari a 100 miliardi di euro, è solo del territorio europeo.
Questo fa sì che probabilmente la presenza di condizioni climatiche
e geografiche rende il territorio europeo già estremamente
vantaggioso, ma al suo interno il territorio del Mediterraneo è
ancora più vantaggioso e il territorio alpino della nostra regione,
- perché lo stesso territorio in Svizzera non ha queste condizioni,
lo stesso territorio in Trentino non ha queste condizioni -,
proprio il nostro territorio, ha particolari predisposizioni.
Immaginiamo quindi che è un settore che si apre a una grande
redditività, con diversi impieghi: i prodotti adattogeni, quindi
integratori, infusi caldi e freddi, profumi, ingredienti per
bevande, prodotti per la disinfezione e igienizzazione, prodotti
per medici veterinari e prodotti anche per l'impiego in
agricoltura.
Insomma, dalle informazioni che abbiamo potuto ricavare risulta
che, benché il territorio della nostra regione consenta, per le sue
caratteristiche, la possibilità di coltivare un'ampia varietà di
specie officinali, mantenendo un vantaggio competitivo rispetto a
territori analoghi concorrenti, d'altra parte gli investimenti in
tale settore siano ancora piuttosto limitati. Chiaramente il costo
della manodopera è alto, perché il nostro territorio, oltretutto, è
un territorio che rende difficile, anzi eroica, l'attività di
coltivazione. È quindi necessario ancora, appunto, investire in
beni, in attrezzature, nella ricerca, che è estremamente
importante, nella formazione, nella creazione di competenze e di
professionalità, anche a fronte delle tendenze di cambiamento
climatico.
Considerato che la combinazione di queste premesse rivela quanto
sia importante per il nostro territorio saper cogliere
l'opportunità d'investimenti nel settore delle piante aromatiche e
officinali e nella relativa filiera di produzione e di
trasformazione - questo è il cuore del nostro suggerimento: saper
cogliere l'opportunità di investimenti nel settore delle piante
aromatiche  - noi chiediamo al Governo della Regione di
considerare l'elaborazione d'iniziative volte all'avvio di azioni
di ricerca, di sensibilizzazione, di promozione, di incentivazione
della filiera di coltivazione e trasformazione delle erbe
aromatiche e officinali sul territorio regionale.
Presidente ?
Assessore Carrel, ne ha facoltà.
Carrel (PA) ?
L'Assessorato Agricoltura è molto attento e
sensibile al tema delle erbe officinali, infatti sono numerose le
azioni già messe in campo per sensibilizzare e promuovere una
filiera che ha un ottimo potenziale di crescita nel nostro
territorio.
L'attività di divulgazione viene indirizzata sia alle classi
delle scuole primarie e secondarie di primo grado che aderiscono al
progetto "Itinéraires de découverte", con l'organizzazione di
visite guidate, sia al grande pubblico nell'ambito delle
manifestazioni organizzate dall'Assessorato Agricoltura. Inoltre, i
tecnici sono a disposizione per ogni supporto tecnico per ogni
operatore della filiera e a tutti coloro che intendono avvicinarsi
a questo settore.
Negli ultimi anni l'attenzione a prodotti di origine naturale ha
incentivato lo sviluppo del settore delle erbe officinali, offrendo
una buona integrazione al reddito delle aziende, diversificando la
produzione. L'Assessorato ha sostenuto e sosterrà anche in futuro
le aziende che intendono avviare nuove attività, oppure effettuare
investimenti nel settore delle erbe aromatiche e officinali, con
aiuti agli investimenti, per cui anche quelli previsti dal CSR.
Queste opportunità potranno essere colte dalle aziende operanti nel
settore delle orbe officinali per sviluppare le proprie
attività.
Presidente ?
Altri vogliono intervenire per l'ordine del
giorno? Consigliere Distort, ne ha facoltà.
Distort (LEGA VDA) ?
Come ho detto nella presentazione,
non mi interessa una competizione a squadre, mi interessa il bene
del nostro territorio.
Nella sua risposta io leggo, percepisco una sorta di buona
intenzione. Sicuramente generica, perché probabilmente i tempi sono
questi, il luogo è questo e quindi non può andare oltre a questo.
Per quanto l'ordine di scuderia, come già riferivo al suo collega
Grosjacques un paio d'ore fa, sia indirizzato a una soluzione
monotematica e univoca, mi sembra di poter leggere nella sua
risposta una volontà a prendere in considerazione il tema.
Non vuole essere, il mio, una sorta di autoconvincimento, né una
sorta di consolazione, ma proprio in maniera seria, anzi
addirittura determinata, a questo punto ritengo che la votazione
dell'ordine del giorno sia superflua perché le sue parole sono
registrate, sono in qualche modo messe agli atti.
Anticipo fin d'ora che inoltrerò una formale richiesta al
Presidente Chatrian della III Commissione consiliare, con la quale
chiederò un'audizione da parte sua, assessore Carrel, per
resocontarci in maniera un po' più dettagliata e approfondita quali
siano gli intendimenti, nei dettagli. Ritengo sia un tema
d'indubbia importanza per il nostro territorio e valga la pena
effettuare i dovuti approfondimenti nelle dovute sedi, superando
anche effettivamente forme di banalizzazione. Tra gentiluomini e
persone che non trattano convincimenti facili, ma che prendono in
considerazione con serietà la questione, io l'aspetto, assessore
Carrel - se il Presidente della Commissione sarà d'accordo ad
accettare questa richiesta - per un approfondimento più
dettagliato.
Presidente -
L'ordine del giorno è ritirato, passiamo
pertanto al seguente, n. 8, di PCP.
Consigliera Erika Guichardaz, ne ha facoltà.
Guichardaz E. (PCP) ?
Visto che non parliamo mai di
lavoro, parleremo di lavoro agile. Nel DEFR, nella riorganizzazione
dell'Amministrazione regionale, si parla anche dello studio
Bocconi, ormai accennato diverse volte, ma si parla di quei due
cantieri d'innovazione, uno sulle tematiche e la programmazione del
lavoro agile, conclusosi il 31 maggio 2024 con la produzione di
documenti di analisi e di proposte operative concrete, migliorative
ed evolutive, da proporre alla Giunta regionale per la successiva
implementazione nella traiettoria di cambiamento. Questo è quanto
viene riportato nel DEFR.
Nei giorni scorsi, il 23 settembre, con delibera 1167, abbiamo
anche visto l'approvazione della nuova disciplina del lavoro agile
all'interno dell'amministrazione regionale. Questa disciplina
abbiamo iniziato ad analizzarla anche con i dati interessanti che
ci sono all'inizio del DEFR, da cui emerge come l'82% dei part-time
in Valle d'Aosta sia richiesto proprio dalle lavoratrici.
Concentrandoci sulla disciplina allegata alla delibera di
Giunta, all'articolo 4 vi sono i principi di esclusione dal lavoro
agile, e sono principalmente due. Uno è il fatto che si può
chiedere lavoro agile solo se si è a tempo indeterminato e pieno, e
non impiegati in mansioni e settori esclusi, per natura e
tipologia, dall'attività lavorativa non agibile da remoto. Anche
sotto questo punto di vista poi ci sono varie specifiche, perché
naturalmente anche chi lavora nelle segreterie potrebbe lavorare da
remoto, ma viene specificato che non rientra in tale tipologia.
Quello su cui noi ci concentreremo è proprio la tipologia dei
lavoratori part-time, a cui si dedica una parte dicendo che, nel
caso in cui vogliano poter usufruire del lavoro agile, dovrebbero
passare a tempo pieno entro il 31 ottobre, per poi chiedere il
lavoro agile. Ci sembra un po' una contraddizione in termini,
proprio chi chiede il part-time abitualmente ha quelle
problematiche familiari per le quali si dovrebbero venire incontro
a chi richiede il lavoro agile.
Con questo ordine del giorno impegniamo quindi il Governo a
rivedere la disciplina di attuazione del lavoro agile per
consentire, in un'ottica di pari opportunità e di non
discriminazione, di non esclusione dei part-time o dei tempi
determinati, di fruire del lavoro agile, e per consentire alle
lavoratrici e ai lavoratori elencati invece al comma 4
dell'articolo 3, quelli che in sostanza non possono neanche
richiederlo, la possibilità a questo punto di una mobilità affinché
poi possano chiedere il lavoro agile, in modo da mettere tutti
nelle stesse condizioni, tutti i lavoratori e le lavoratrici del
comparto.
Questa è l'impegnativa di questo ordine del giorno.
Presidente -
Prego. Presidente della Regione, ne ha
facoltà.
Testolin (UV) ?
Le esclusioni dal lavoro agile dei
lavoratori a tempo determinato e part-time sono previste dal
Contratto collettivo regionale di lavoro, sottoscritto il
07/11/2018. Non è, quindi, proprio una novità dell'ultima
delibera.
Ciò premesso, è bene evidenziare che il lavoro agile, prima di
essere una misura di conciliazione tra la vita privata e la vita
lavorativa del dipendente, è una diversa modalità organizzativa del
lavoro, che deve innanzitutto funzionare rispetto al lavoro che c'è
da fare e ai servizi che devono essere erogati ai cittadini e alle
imprese. Il lavoro agile non è quindi di suo un diritto del
lavoratore, né sostituisce gli altri istituti di tutela previsti
dall'ordinamento.
Trattandosi di una modalità organizzativa del lavoro, la sua
attivazione nel nuovo modello disegnato dalla Regione presuppone la
sussistenza di alcuni fattori abilitanti e imprescindibili, che
sono l'autonomia organizzativa e l'affidabilità del dipendente, che
presuppongono una solida conoscenza delle attività in carico e il
non avere bisogno di un confronto costante con i colleghi o i
superiori, oltre a un rapporto di fiducia instauratosi col
dirigente in merito alla propria affidabilità e
responsabilizzazione, condizioni difficilmente riscontrabili per i
dipendenti a tempo determinato, se non per quei dipendenti il cui
rapporto di lavoro sia di durata molto lunga, almeno superiore
all'anno, nell'arco del quale sia ipotizzabile il raggiungimento
dei livelli di autonomia e di efficacia richiesti; inoltre,
l'esclusione di alcuni servizi dove la natura del lavoro richiede
la presenza fisica in servizio, questo penso vada da sé
(bibliotecari, vigili del fuoco, forestali) e la presenza in
servizio per almeno due giorni alla settimana, che nel caso di
cumulo tra part-time e agile sarebbe compromessa.
Rispetto al part-time, occorre considerare che l'apertura verso
il lavoro agile mira a conseguire tre effetti auspicati, anche la
riduzione dei contratti di lavoro part-time, che più che un
obiettivo, comincia a diventare una quasi necessità nella misura in
cui l'Amministrazione non riesce più a reclutare tutto il personale
del quale ha bisogno. Recuperare tempo lavoro dei dipendenti già in
forza potrebbe essere quindi un'importante soluzione.
L'altra considerazione da fare è che tanti dei contratti
part-time in essere non dipendono da esigenze familiari, che magari
erano all'origine delle richieste di quindici anni fa, ma
rispondono a esigenze di comunità dei lavoratori, che sono ormai
abituati a lavorare quattro giorni su cinque. Spingere il rientro a
tempo pieno di chi ha la possibilità di lavorare di più, dandogli
la flessibilità del lavoro agile, per lasciare il posto part-time
al collega assunto dopo, che ha l'esigenza oggettiva di lavorare
meno, sarebbe una cosa da auspicarsi e che potrebbe essere
positiva.
Presidente ?
Ci sono interventi da parte dei gruppi?
Consigliera Erika Guichardaz, ne ha facoltà.
Guichardaz E. (PCP) ?
Abbiamo una visione diversa, è
evidente, perché ritengo che invece questo dovrebbe essere in
qualche modo un diritto per tutti. Lo dico perché se capita che una
persona venga assunta in biblioteca - ha fatto lei un esempio
pratico - questa non può chiedere il lavoro agile. Secondo me, a
questo punto, o le si riconosce un'indennità diversa, proprio
perché non può accedere a determinate agevolazioni, chiamiamole
così, oppure le si dà la possibilità e le si permette la mobilità,
in modo da essere considerata come qualsiasi altro lavoratore.
Mi sembra poi che nella delibera ci sia un po' di confusione fra
il lavoro agile e il telelavoro. In molte aziende in cui esiste il
lavoro agile, questo lo è veramente, quindi si pongono degli
obiettivi e il lavoratore può svolgerli quando vuole. Invece, qui
dobbiamo rispettare gli orari, dobbiamo rispettare determinate cose
e non, invece, lavorare per obiettivi, che potrebbe essere un altro
modo per agevolare quanto lei diceva, ossia il rientro a tempo
pieno di alcuni lavoratori che magari - anche per esigenze di
trasferimento, perché non tutti abitano ad Aosta - potrebbero, con
degli obiettivi, lavorare da casa.
Lo ha detto anche lei, esiste nel contratto, ma adesso c'è una
delibera che mi sembra abbia solo una presa d'atto dei sindacati.
Naturalmente quindi su questo tema chiederò anche alla parte
sindacale, che non abbiamo potuto coinvolgere all'interno della
discussione del DEFR, cosa ne pensi, perché credo che queste linee
e questa disciplina in qualche modo vadano a penalizzare
determinati lavoratori, che secondo me, invece, devono poter avere
le stesse opportunità degli altri.
Naturalmente non ritiro l'ordine del giorno.
Presidente ?
Non vi sono altri interventi, mettiamo in
votazione. La votazione è aperta. Tutti hanno votato. La votazione
è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Di Marco, Distort,
Foudraz, Ganis, Grosjacques, Guichardaz Jean-Pierre, Jordan,
Lavevaz, Lavy, Lucianaz, Malacrinò, Manfrin, Marguerettaz, Marquis,
Marzi, Padovani, Perron, Planaz, Restano, Rosaire, Sammaritani,
Sapinet e Testolin).
L'ordine del giorno non è approvato.
Passiamo a quello seguente, il n. 8 di Rassemblement Valdôtain.
Consigliere Brunod, ne ha facoltà.
Brunod (RV) ?
Questo ordine del giorno ha come oggetto la
promozione e la valorizzazione dei percorsi ciclotour sul
territorio regionale.
Rileviamo che all'interno della sezione dell'Assessorato
all'Agricoltura e risorse naturali si riporta quanto segue: "Per il
triennio 2025-27, l'Assessorato continuerà a favorire la promozione
e la manutenzione della rete escursionistica regionale, anche ai
fini cicloturistici, nell'ottica dell'implementazione della sua
fruibilità mediante un'attività di mappatura e classificazione
degli itinerari con posa di idonea segnaletica e l'approvazione di
una legge ad hoc".
L'implementazione della fruibilità della rete escursionistica
anche ai fini cicloturistici è uno degli obiettivi dell'Assessorato
sopracitato e per arrivare al raggiungimento completo
dell'obiettivo ci vorranno sicuramente ancora alcuni anni, così
come viene riportato nelle tabelle relative alla stima dei tempi di
realizzazione.
La sezione 1.6, cioè dell'Assessorato Opere pubbliche,
territorio e ambiente, ci riporta che nell'ambito della mobilità
sostenibile, per dare attuazione ai contenuti del costituendo Piano
regionale della mobilità ciclistica, si intende proseguire nella
realizzazione della Ciclovia Baltea di fondovalle, collegata con la
rete ciclabile nazionale, dando applicazione pratica ai lavori di
completamento di un'asse ciclabile che percorra l'intero fondovalle
regionale, quale percorso riconosciuto espressamente d'interesse
regionale, che abbia la funzione di supporto e collegamento con le
viabilità ciclopedonali di livello locale già esistenti o da
realizzare, e fornisca la possibilità di una mobilità alternativa,
sia per esigenze lavorative sia per motivazioni
turistico-sportive.
Rimarchiamo che uno degli obiettivi dell'Assessorato
sopramenzionato è proprio la realizzazione di questo itinerario
ciclopedonale e, come viene riportato anche qui nelle tabelle, si
apprende che il termine stimato per la realizzazione dei lavori e
il relativo collaudo sarà entro l'anno 2027. In automatico vuol
dire che ci vorranno almeno tre anni prima di poter avere
disponibile questo importante e strategico itinerario di
fondovalle.
Evidenziamo che invece all'interno del paragrafo
dell'Assessorato al Turismo e sport non abbiamo ritrovato
informazioni, considerazioni oppure prospettive per quanto riguarda
il settore del cicloturismo della Regione Valle d'Aosta, però
rileviamo che all'interno del sito ufficiale di promozione
turistica della Regione nella sezione "Sport, Sport estate,
Bicicletta e mountain bike in Valle d'Aosta" si possono trovare
diverse informazioni interessanti relative ai percorsi per le due
ruote.
Evidenziamo che nella sezione dei percorsi si possono trovare
varie indicazioni interessanti relative agli itinerari per il
ciclismo su strada, percorsi mountain bike, percorsi downhill e
freeride, e che le relative schede dove vengono rappresentati i
dettagli per ogni ciclotour, itinerario o percorso, non hanno tutte
la stessa modalità e completezza nella rappresentazione dei dati
tecnici dei percorsi. Riteniamo che, in attesa dell'approvazione di
una legge ad hoc per l'implementazione della fruibilità della rete
escursionistica, sarebbe molto importante, ai fini di una migliore
valorizzazione e promozione dell'attuale offerta turistica delle
due ruote, poter quanto prima integrare in modo completo e uniforme
le varie indicazioni tecniche dei vari itinerari ciclotour
all'interno delle relative schede informative presenti sul sito
ufficiale della Regione Valle d'Aosta e, allo stesso tempo,
prevedere la realizzazione e il posizionamento di un'apposita
segnaletica verticale dei percorsi ciclotour, affinché la nostra
regione possa diventare sempre più attrattiva anche sotto questo
aspetto turistico-sportivo.
Tenendo conto delle sempre più grandi potenzialità che sta
offrendo il settore legato al cicloturismo nelle varie specialità e
dei grandi investimenti che stanno facendo altre realtà concorrenti
alla Regione Valle d'Aosta - inoltre stiamo parlando di una
disciplina che può praticarsi sette/otto mesi durante l'anno,
quindi con delle grandi potenzialità a livello anche di
destagionalizzazione e proprio per la sua lunga durata di poter
praticare questo sport - si impegnano gli Assessori competenti:
"A prevedere, in attesa della definizione di un'apposita legge
ad hoc per l'implementazione della fruibilità della rete
escursionistica, anche ai fini cicloturistici, l'individuazione
nella definizione del prossimo bilancio di previsione 2025-27 delle
risorse necessarie per la realizzazione e il posizionamento, entro
la primavera/inizio estate 2025, di un'apposita segnaletica
verticale dei meravigliosi percorsi cicloturistici già oggi
presenti nella sezione 'Ciclotour itinerari ciclistici in Valle
d'Aosta';
a prevedere entro l'inizio della primavera 2025 l'inserimento
completo e uniforme di tutti i dati tecnici (intendiamo i vari file
gpx, kml, le planimetrie ed altimetrie) relativi ai percorsi
ciclotour e percorsi di mountain bike presenti all'interno della
sezione del sito turistico regionale www.lovevda.it".
Presidente ?
Risponde per il Governo l'assessore
Carrel.
Carrel (PA) -
Lei, consigliere Brunod, ha di fatto
anticipato anche un altro ordine del giorno che andremo a trattare
dopo, che riguarderà anche la segnaletica, ma ovviamente sono due
settori molto interconnessi e quindi inizio a rispondere, per
quanto di competenza, per il cicloturismo.
Per quanto di competenza dell'Assessorato all'Agricoltura e
risorse naturali, come lei ha già ben ricordato e letto, vi è un
punto specifico all'interno del DEFR che parla del settore del
cicloturismo. È in corso un incarico a professionisti esterni che
ha l'obiettivo di aggiornare la mappatura di tutti gli itinerari
escursionistici presenti nel Catasto sentiero, cioè il
geo-navigatore, e inoltre di introdurre la classificazione
ciclo-escursionistica per quelli di interesse regionale, la Via
Francigena e il Cammino Balteo.
Tale classificazione determinerà quali itinerari siano da
ritenere idonei al ciclo-escursionismo sulla base di parametri
tecnici oggettivi: la pendenza, l'esposizione al vuoto e il tipo di
fondo. Quest'ultima sarà riportata sul web, sulle pagine
istituzionali e anche su eventuali dépliant. La segnaletica
relativa al ciclo-escursionismo sarà posizionata in punti
strategici, per non gravare con numeri incontrollati di strutture
artificiali come pali, cartelli e bacheche.
Rimane in capo alle amministrazioni comunali il posizionamento
della relativa segnaletica e degli itinerari di loro
competenza.
Io credo che, come lei ha ben detto, bisogni in primis
concentrarsi su questo incarico, perché la questione principale è
individuare quali siano i sentieri idonei per l'esercizio del
ciclo-escursionismo. Lo dico anche perché spesso e volentieri vi
sono delle persone che si mettono a effettuare cicloturismo e
ciclo-escursionismo in sentieri non idonei, o non all'altezza delle
loro competenze, o anche in condizioni meteo difficili. Questo
ovviamente ci mette in difficoltà. Credo che un'analisi
approfondita dei sentieri e quindi delle tratte escursionistiche
necessarie per definire quale sarà l'idoneità e poi poter fare
un'analisi sia il primo passo, fondamentale, per raggiungere
l'obiettivo da lei auspicato.
Presidente -
Altri? Consigliere Brunod, ne ha
facoltà.
Brunod (RV) ?
Ringrazio l'assessore Carrel per la
risposta in merito a questo ordine del giorno; è una tematica sulla
quale siamo già più volte, anche diversi gruppi, andati nel merito,
ma forse su questo ordine del giorno, come Rassemblement Valdôtain,
ci saremmo aspettati più una risposta, anche in base ai contenuti
dell'ordine del giorno e soprattutto sull'impegnativa, dalla parte
del turismo. Infatti lei ha ben detto, lei ci ha risposto sul
lavoro che è da fare, sugli itinerari che sono da individuare ed è
giusta, infatti, la sua risposta, ma noi intendevamo porre delle
azioni e impegnarci per un prodotto che c'è già, sentieri che ci
sono già, informazioni che sono già presenti sul sito per quanto
riguarda il cicloturismo, quindi un qualcosa che la Regione sta già
vendendo dal punto di vista della promozione e della
valorizzazione.
Intendevamo quindi - lo ripeto - rivedere e correggere tutta la
parte d'informazioni tecniche su quello che c'è già adesso, sugli
itinerari di ciclotour e percorsi mtb, perché c'è una serie
d'informazioni; su alcune parti ci sono delle cose, su altre ce ne
sono altre, altre ancora sono mancanti. Sulle planimetrie magari
c'è solo il punto di Google Maps ma non c'è l'itinerario. Adesso
non sto a elencare tutte le cose che si possono migliorare.
Invece, l'altro discorso era il posizionamento di
cartellonistica, stiamo parlando d'itinerari di ciclotour, quindi
su strada asfaltata, itinerari ben conosciuti, che rientrano anche
nella promozione in ottica di avvicinamento ai famosi Giri, tipo
Giri d'Italia e quant'altro.
Comunque non c'è nessun problema, si trattava di porre
l'attenzione per migliorare questo argomento, quindi, avendo
ricevuto da parte sua questa risposta che non corrisponde proprio
ai contenuti dell'ordine del giorno, noi lo ritiriamo. Avremo modo
di ritornarci in maniera più approfondita in altre occasioni.
Presidente -
L'ordine del giorno è ritirato.
Passiamo al seguente, il n. 9 di Forza Italia. Consigliere
Ganis, ne ha facoltà.
Ganis (FI) ?
Torniamo a parlare del servizio car sharing
nella nostra regione.
Come Consiglieri regionali siamo chiamati a garantire che ogni
proposta venga valutata con un'attenzione particolare ai bisogni
effettivi della popolazione valdostana, nonché alla sostenibilità a
lungo termine delle nostre politiche. In quest'ottica riteniamo
prioritario il rilancio del servizio di car sharing nella nostra
regione, una misura chiave per promuovere la mobilità sostenibile e
migliorare la qualità di vita dei cittadini e dei visitatori, in
chiave turistica appunto.
La Regione Valle d'Aosta si distingue per la sua unicità e per
le sfide specifiche legate alla mobilità, soprattutto a causa del
forte flusso turistico stagionale e delle esigenze della
popolazione residente, sia nelle aree urbane che in quelle
montane.
A fronte di tali particolarità, è fondamentale esplorare e
adottare soluzioni innovative e flessibili, che possano contribuire
a ridurre la dipendenza dell'auto privata, mitigare la congestione
del traffico e ridurre l'impatto ambientale. Il car sharing, già
ampiamente adottato in molte altre realtà italiane ed europee, si è
dimostrato uno strumento efficace non solo per la diminuzione delle
emissioni di CO2, ma anche per integrare vari sistemi di trasporto
in maniera completa ed efficiente.
Tuttavia, nella nostra regione, nonostante i tentativi iniziali,
l'abbiamo già evidenziato, questa soluzione non ha avuto lo
sviluppo e il successo sperato. Crediamo che il momento attuale,
con la crescente sensibilità verso i temi della sostenibilità e la
necessità di ripensare la mobilità, offra una nuova opportunità per
rilanciare quest'importante iniziativa.
In quest'ordine del giorno proponiamo dunque un impegno del
Governo regionale a rilanciare il progetto car sharing,
integrandolo con un sistema di trasporto pubblico esistente e
favorendo l'accessibilità del servizio nei principali hub di
trasporto.
Tale proposta non solo risponde alle necessità d'innovare le
modalità di trasporto nella nostra regione, ma si inserisce anche
in un ampio quadro di politiche europee e nazionali volte alla
promozione della mobilità sostenibile e alla riduzione delle
emissioni nocive.
Presidente -
Per il Governo, assessore Bertschy.
Bertschy (UV) ?
Come ho avuto occasione di dire
nell'ultimo Consiglio regionale, stiamo lavorando anche su questo
argomento. Nel Piano regionale trasporti sono indicati degli
obiettivi chiari e, una volta conclusa tutta quell'attività, e ci
sarà anche una revisione della legge 16/2019, si darà massima
attenzione ai progetti di car sharing. Finita la sperimentazione,
come ci siamo appunto detti nell'ultimo Consiglio regionale, stiamo
lavorando per rendere nei prossimi anni questo servizio ancora più
adatto al nostro territorio, sperimentando anche in altre zone.
Al momento quindi ci asteniamo, come su tutti gli altri ordini
del giorno, ma l'indicazione rimane quella della risposta
dell'ultimo Consiglio.
Presidente ?
Consigliere Ganis, ne ha facoltà.
Ganis (FI) ?
In effetti, ne avevamo già parlato nel
Consiglio precedente, quindi apprendiamo con grande piacere il
fatto che questo progetto venga poi preso in considerazione.
Vorrei soltanto ricordare che ho preso atto da fonti
giornalistiche che la società Enilive, quindi società italiana
controllata da Eni, ha ampliato proprio in questi giorni - io l'ho
scoperto stamattina - una rete di noleggio anche nella nostra
regione, attraverso il servizio Enjoy. Io credo che sia una cosa
più legata al privato e non al pubblico.
Ricordo, come ho detto prima, che nel Consiglio precedente
abbiamo parlato di car sharing e la nostra iniziativa andava
proprio nella direzione che ha detto lei, quindi apprendiamo con
piacere che venga approvato questo progetto il prima possibile.
A questo punto io ritirerei l'ordine del giorno.
Presidente -
L'ordine del giorno è ritirato.
Passiamo a quello seguente, il n. 9 della Lega. Consigliere
Lavy, ne ha facoltà... Consigliere, la invito... Silenzio!
Consigliere Lavy, mi scusi; ne ha facoltà.
Lavy (LEGA VDA) ?
Si sono un po' perse le tracce della
legge sulla multifunzionalità in agricoltura. Ora magari
l'Assessore mi stupirà dicendo che potrebbe essere presentata
domani. Ho i miei dubbi, perché comunque so che anche dal punto di
vista legislativo non è una legge di semplice produzione.
Mettiamola così.
Quella sulla multifunzionalità, appunto, era una legge citata
già nel DEFR di due anni fa. Prima, sinceramente, non sono neanche
andato a ricontrollare. Nel DEFR dell'anno scorso, si diceva
chiaramente: "Si sta portando a termine il processo di stesura di
una legge sulla multifunzione in agricoltura, che dovrebbe essere
pronta nel corso dell'autunno".
Ora, l'autunno non è ancora finito, per carità, però dato che
non se ne è più sentito parlare, con quest'ordine del giorno si
vuole un poco capire qual è il punto dell'iter della legge sulla
multifunzionalità. Una legge che sarebbe assolutamente importante -
che andrebbe a normare il tema dell'agriturismo, dell'enoturismo,
dell'agricoltura sociale, della trasformazione e confezionamento di
prodotti, della vendita diretta e della produzione di energia - e
potrebbe dare davvero una mano a tante aziende che vogliono avere
uno sviluppo imprenditoriale di un certo tipo e un'integrazione del
reddito, che oggi è sempre più necessaria per rimanere in
piedi.
Con questo ordine del giorno quindi si chiede che, magari entro
60 giorni, sia presentato un disegno di legge su cui iniziare
l'iter di discussione nella Commissione competente.
Presidente ?
Assessore Carrel, ne ha facoltà.
Carrel (PA) ?
A seguito di numerosi incontri avvenuti con
i vari portatori d'interessi, identificati peraltro nella delibera
di Giunta regionale 390/2023, l'ufficio competente, avvalendosi
anche di una consulente esterna, è arrivato alla stesura del testo.
Sono ancora in corso analisi approfondite sui vari capi della
proposta di legge con i vari uffici competenti in materia.
Stiamo attualmente valutando l'iter adeguato a rispondere alle
esigenze del nostro territorio nel rispetto delle normative di
riferimento e riteniamo di non riuscire a presentare entro i
termini richiesti il disegno di legge, ma c'è l'impegno, appunto,
di procedere in tale direzione con tutti gli uffici coinvolti,
proprio per riuscire ad approvare la legge entro la fine della
legislatura.
Presidente -
Consigliere Lavy, ne ha facoltà.
Lavy (LEGA VDA) ?
Dispiace un po' che, appunto, si vada
oltre i termini del DEFR scorso, però ci fidiamo, sapendo benissimo
che è una legge che tocca vari ambiti e che quindi è molto
complessa anche nella sua definizione. Ovviamente ci aggiorneremo e
quindi ritiro l'ordine del giorno.
Presidente -
L'ordine del giorno è ritirato.
Passiamo al n. 9 di PCP. Consigliera Minelli, a lei la
parola.
Minelli (PCP) ?
Oltre agli obiettivi strategici che sono
elencati nella III Sezione del DEFR, c'è poi la Sezione IV, che si
occupa delle società controllate e degli enti strumentali della
Regione. Nel paragrafo che in questa sezione è riservato agli
indirizzi per le società di impianti a fune, la priorità delle
priorità è indicata nell'avvio dell'iter autorizzatorio di
fattibilità tecnico-economica per il collegamento di Cime
Bianche.
In audizione, a proposito di questo argomento, sono state poste
delle domande, che erano sull'iter del dossier e non tanto
sull'opportunità o meno di questo intervento, perché le domande che
sono state fatte, inizialmente dal collega Aggravi e poi anche
dalla sottoscritta, riguardavano lo studio propedeutico
commissionato da parte della Regione alla Società Monterosa e che
poi è stato consegnato alla stessa, così ci era stato detto, alla
fine del 2022. Non era stato possibile esaminarlo subito, perché la
società, lo ricordo, ci aveva detto che erano impegnati con la
stagione invernale, non potevano quindi venire a illustrarcelo. Lo
studio è stato poi portato in Commissione, seduta di commissione
congiunta III e IV Commissione, il 3 aprile del 2023.
In quell'occasione era stata fatta un'illustrazione da parte sia
del Presidente che dell'Amministratore Delegato di Monterosa, era
presente anche il Presidente della Cervino, c'erano i tecnici delle
due società. Si era trattato di una prima riunione in cui noi che
avevamo ricevuto da pochi giorni lo studio - uno studio che, lo
ricordo, è molto corposo, con tantissimi allegati, sono migliaia di
pagine - avevamo iniziato, e tutti quanti lo avevamo detto in
Commissione, a leggere la relazione e alcune parti. Quel documento
poi però non è stato analizzato ulteriormente, c'è stata una
riunione e tutto si è fermato lì.
Noi avevamo anche chiesto due cose, la prima era stata... e poi
mi ricordo che è stata ripetuta la richiesta: "Qual era il
cronoprogramma stabilito dal Governo e dalla maggioranza per questo
studio". Nell'audizione di due settimane fa è stato chiesto appunto
a che punto si sia ed è emerso che, per quanto riguarda il
progetto, a oggi è in fase di affido l'elaborazione del DOCFAP, il
Documento di fattibilità delle alternative progettuali. Dopo il
collega Aggravi ho chiesto chiarimenti anche io e a proposito di
quello studio del 2023 l'Assessore mi ha detto: "Se il Consiglio
vuole discutere di questo lo faccia, ma poi noi portiamo avanti
delle indicazioni".
Io ricordo che i DEFR che sono stati approvati in quest'aula, i
DEFR del 2021 e del 2022, 2023 e 2024, recitavano in maniera molto
chiara l'obiettivo: "Mantenere il ruolo centrale del Consiglio
regionale nelle scelte definitive da assumere per l'ipotesi
d'impianti funiviari nel Vallone delle Cime Bianche, in conseguenza
dei risultati dello studio da parte delle società funiviarie sulla
realizzabilità del collegamento fra i comprensori di Cervinia e
Monterosa in termini di sostenibilità finanziaria, ambientale e
urbanistica. L'obiettivo si prefigge di monitorare gli studi in
corso in modo da rendere edotto il Consiglio non appena siano noti
i risultati dello studio, in particolare sui temi della
sostenibilità ambientale, oltreché finanziari ed urbanistici" -
bisognava arrivare, quindi - "In questo modo il Consiglio potrà
definire tempestivamente le scelte sulla realizzazione della
linea".
Io sono andata a riguardare anche il verbale di quella seduta di
commissione, che è molto lungo, ma ci sono alcuni punti che sono
interessanti e che dimostrano come un po' in tutte le persone che
erano presenti a quell'incontro fosse chiara l'idea che il
Consiglio avrebbe dovuto appunto esaminare lo studio ed
esprimersi.
La prima domanda era stata posta dal collega Aggravi, che aveva
chiesto chiarimenti sulla questione, soprattutto economica, della
sostenibilità economica, e poi era stato detto: "Lo studio è
arrivato in Regione, quindi cosa vi aspettate dalla Regione, al di
là della parte finanziaria, per avere una visione più chiara? Lo
abbiamo chiesto anche alla parte politica, lo chiederei quindi
anche alle società".
Il Presidente di Monterosa aveva detto: "Sulla prima parte,
riguardo al percorso amministrativo, noi abbiamo svolto il compito
che ci avete affidato. Dal punto di vista procedurale aspettiamo
che il Consiglio regionale decida il da farsi, evidentemente, sia
dal punto di vista della scelta tecnica sia dal punto di vista dei
finanziamenti". E ancora: "Noi siamo convinti che questo studio vi
dia gli strumenti per poterci dare il mandato di procedere con una
progettazione esecutiva e definitiva e poi di procedere, come
previsto dalle disposizioni comunitarie, rispetto anche alla
pubblicizzazione degli impianti e del lavoro da fare".
Io avevo detto che c'era un'esigenza: prevedere, da quel momento
in avanti, delle sessioni di analisi legate a ogni singola parte
dello studio. Avevo detto: "Dovremmo porre delle domande per quello
che riguarda la parte floristica, faunistica, acustica, eccetera,
che non abbiamo avuto modo di esaminare con la compiutezza
necessaria". Il presidente Vicquery mi aveva risposto, e la cosa mi
era sembrata più che corretta: "Noi siamo assolutamente convinti
della centralità del Consiglio regionale. Sul prosieguo dell'iter
riteniamo di essere a vostra disposizione".
Il Presidente di una delle due Commissioni che partecipavano a
quell'incontro, il presidente Chatrian, aveva ribadito: "Questo è
l'inizio di un primo percorso, in modo che ci siano le prime
considerazioni sullo studio di fattibilità e poi ci si possa
tranquillamente posizionare e portare il dibattito all'interno del
Consiglio regionale. Chiuderei questo primo incontro". Questa era
stata la conclusione.
Le ultime battute erano state del presidente Munari che aveva
detto: "Chiunque abbia bisogno di qualcosa non abbia dubbi a
chiamare, mandiamo le spiegazioni, e poi per qualsiasi problema o
delucidazione di cui avete bisogno avete solo da chiamare".
L'ingegner Joyeusaz aveva aggiunto: "Tra l'altro sulle parti più
ambientali, botaniche, faunistiche, che erano quelle che avevo
citato, e non è il nostro campo di lavoro, eventualmente possiamo
far venire i progettisti, se lo ritenete opportuno".
Ora, noi abbiamo più volte chiesto che fine avesse fatto quello
studio, quali fossero state le risultanze degli esami che
ovviamente il Governo avrà fatto e che avremmo dovuto fare anche
noi come Consiglieri, ma non è più venuto fuori niente, non ne
abbiamo più saputo niente.
Ricordo che c'era stato anche un breve intervento del
consigliere Rollandin, che era allora in IV Commissione, che aveva
detto: "Vorrei solo dire in questa fase, siccome non è l'ultima ? e
ci aveva detto anche lui non è l'ultima ? e prossimamente ci
saranno altri interventi, mi auguro che arriveranno anche
determinate risposte su che cosa si vuole fare, e che abbiano un
senso, altrimenti facciamo poi anche altro". Mi sembra che avesse
condensato in quella battuta un po' quello che pensavamo in quel
momento, tutti, cioè quello è il primo incontro, poi decidiamo,
vediamo che cosa si deve fare, al netto del fatto che le opinioni,
lo sappiamo, sono diverse.
Proprio al di là di quelle che possono essere le posizioni, ciò
che non è capitato, che non è successo, è l'esame di quello studio.
Ciò che noi quindi chiediamo, anche dopo aver presentato un po'
tutti delle domande nelle commissioni, è che "Il Consiglio impegni
i Presidenti della III e della IV Commissione a organizzare il
necessario lavoro di analisi e approfondimento di quei documenti
che costituiscono lo studio propedeutico e preliminare del
collegamento di Cime Bianche", anche perché poi con questo
documento DOCFAP rischiamo di avere un altro studio, quindi
vorremmo prima capire che cosa si pensi di questo.
Presidente ?
Per la risposta, assessore Bertschy.
Bertschy (UV) ?
Beh, concludere questa lunga giornata di
lavoro con l'ordine del giorno sulle Cime Bianche è quasi una
punizione per l'Assessore. Questo è un segno del destino, la
collega Minelli, all'ultimo punto, porta questa questione.
Al di là di questo, visto che nelle premesse si citano alcuni
passaggi di quanto detto anche in Commissione, lo dico anche a nome
del coordinatore, non sempre in Commissione si riesce a essere così
precisi, perché poi si viene per discutere di un documento di
programmazione, vengono fatte domande puntuali e può anche essere
che in certi momenti le risposte non siano sufficientemente
corrette e dettagliate.
Per esempio, lo dico perché - non in questo Consiglio, nel
prossimo a questo punto - ci sarà un'iniziativa del collega Lavy
sulla questione legata al DOCFAP, in risposta anche a un 116, se
non ricordo male... Anzi, non si può dire, quindi non lo posso
dire.
In risposta, però, a un 116 era stato chiarito che, ai sensi del
decreto legislativo 36/2023, da parte della società lo studio
poteva essere considerato - anzi veniva considerato - un potenziale
DOCFAP e, quindi, le società avrebbero poi portato alla loro
approvazione questo DOCFAP per dare corso a quello che indichiamo
nel DEFR come "L'avvio dell'iter autorizzatorio di fattibilità
tecnico-economica per il collegamento intervallivo Cime
Bianche".
Non si tratterà quindi di un nuovo studio, ma di andare a
completare quelle parti di studio che il DOCFAP, una volta
approvato, ha ancora mancanti. Da un lato quindi mi scuso se non
siamo stati così precisi, dall'altra parte, ripeto, non sempre si
hanno tutti gli argomenti a portata di mano per esserlo, quindi non
era volontà di dire cose che non fossero vere.
Per quello che riguarda le mie affermazioni, io continuo a dire,
magari mi sono anche espresso velocemente in quel momento, ma io
continuo a dire che da parte nostra - una volta portato lo studio
in Commissione, pubblicato, analizzato dalle Commissioni - abbiamo
poi, nel DEFR dell'anno scorso e nel DEFR di quest'anno, dato
centralità al Consiglio regionale nel dichiarare l'avvio dell'iter,
che non vuol dire la realizzazione e neanche la conclusione.
L'avvio dell'iter. Il Consiglio regionale, sicuramente non
all'unanimità, si è espresso.
L'impegno chiede di riportare la discussione in III e IV
Commissione: io non posso parlare a nome dei Presidenti,
evidentemente le Commissioni lavorano con la loro autonomia, non
saremo sicuramente noi a evitare come maggioranza il confronto, se
di confronto si dovrà ancora parlare. È però bene chiarire su che
cosa, perché oggi su che cosa ci andiamo a esprimere rispetto a
quello studio? Sulla scelta di una linea piuttosto che dell'altra?
Questo voglio dire. O sul completamento di un'analisi che il DEFR
indica come "Avvio dell'iter autorizzatorio di fattibilità
tecnico-economica", quindi di avere tutti quegli elementi che
ancora mancano per arrivare a questo? Sotto questo profilo, a
nostro avviso, non sono ancora sufficienti gli elementi per
prendere una decisione finale.
In ogni caso, lei ricorda molte volte i DEFR successivo a quelli
del 2020-22. Io ricordo a tutti che in quel DEFR, che è nato in un
momento molto particolare, la scheda approvata con 18 voti, uno dei
quali suo... Mi pare 18... Con 23 voti è stato approvato il DEFR?
Bene, meglio ancora. Aveva tre colonnine, questa benedetta scheda.
In una si diceva: "Risultati attesi. Sulla base degli studi
effettuati e in itinere si acquisiranno tutti gli elementi per
arrivare a una decisione". Le attività svolte o avviate erano la
realizzazione di studi e relazioni base. Le attività previste erano
così indicate: "Dar corso, da parte dei concessionari coinvolti,
agli studi propedeutici per giungere a una decisione basata sulle
analisi di realizzabilità in termini di sostenibilità finanziaria,
ambientale e urbanistica".
Siamo quindi esattamente nella fase che nel 2020 abbiamo
autorizzato, con quel voto in Consiglio regionale, ripeto, anche
con il suo. C'era stata una discussione anche interessante, perché
la maggioranza e l'Assessore, allora c'era anche l'assessore
all'Ambiente Chatrian... noi ci eravamo presentati con una scheda
più robusta, si parlava già di possibile realizzazione, avevamo
mediato, perché poi bisognava gestire una maggioranza, ma lei aveva
col suo voto autorizzato l'inizio di tutti gli studi per arrivare
all'attuale punto delle Cime Bianche. Quando quindi si dice...
Chiarendo bene la sua posizione, però i voti sono voti, quindi
in quel momento è partita la vicenda che ancora oggi è oggetto
della discussione in Consiglio regionale. Ricordo che il gruppo
Lega diceva che era stato fatto un passo indietro e nessuno in
avanti, noi invece in quel momento abbiamo fatto quello che si
poteva fare e siamo arrivati al punto di dare alle Commissioni,
attraverso lo studio delle società, delle informazioni, che non
sono ancora sufficienti e quindi le completeremo con quello che è
previsto, di modo che poi tutti insieme si possa avere tutti gli
elementi per prendere questa decisione finale, che per quello che
riguarda la maggioranza è ben evidente, per altri si tratterà di
avere le informazioni che mancano.
Ripeto, quello che stiamo facendo è legittimato da quello che
abbiamo deciso di fare allora, da quello che abbiamo deciso di fare
nei DEFR successivi, e se mancano momenti di confronto, come
sempre, credo che siamo qui per capire in quale maniera farlo.
Senza sostituirci però ai tecnici, alle strutture, che devono dare
le loro valutazioni e autorizzazioni, e a tutti coloro che hanno un
ruolo che non è di tipo politico ma, appunto, di tipo tecnico.
Questa è la risposta che posso darle. Sull'impegno alle
Commissioni, ripeto, la maggioranza non ha problemi a parlare di
questi argomenti, ne abbiamo sempre parlato, ma quando ci saranno
tutte le informazioni necessarie.
Presidente ?
Consigliera Minelli, ne ha facoltà.
Minelli (PCP) ?
Pensavo che non si chiudesse con questo,
perché mi sembrava che fosse ancora presto, però il suo intervento
è stato abbastanza articolato. Lo sarà anche il mio, quindi,
dulcis in fundo
, sarà proprio questo l'ultimo ordine del
giorno della giornata. Assessore, lei dice che chiudere con questo
è una punizione. Probabilmente è vero, perché lei ha fatto tutto un
discorso - l'ho già detto una volta, quando aveva parlato qualcun
altro su un altro argomento - ma è proprio quello in cui si sentono
le unghie stridere sulla lavagna, perché lei ha detto: eh sì, ma
tutto questo è andato avanti, adesso siamo a questo punto perché è
stato votato, poi non si ricordava neanche bene, con 18 voti, in
realtà no, erano 23 voti, era una maggioranza molto più ampia
quella che aveva votato questo studio, che era stato frutto di una
lunga mediazione. Poi ricordiamo tutti bene, credo, almeno quelli
che erano qui, che la lettura che era stata data alla fine era
molto diversa, era uscito sui giornali, c'era stato di tutto e di
più.
Le parole però hanno un peso e forse non si fa abbastanza
attenzione alle parole, perché tra "realizzare" il collegamento di
Cime Bianche e utilizzare la formula "valutare la realizzabilità"
c'è di mezzo, non dico un oceano, ma c'è abbastanza. È corretta la
cosa che era stata alla fine, secondo me, scelta come mediazione,
proprio perché le posizioni erano diverse, come succede spesso. Se
però io dico "valutare la realizzabilità" del collegamento e poi si
affida a uno studio che era a base d'asta di, se non sbaglio, oltre
600 se non 700.000 euro e poi è stato affidato per 400.007 euro,
vuol dire che uno studio che pesa per 400.000 euro è uno studio, a
mio avviso, che non può essere portato qui per tre ore di
Commissione in cui si illustrano sommariamente i punti - non lo
dico polemicamente, ma perché era così - non si poteva parlare di
tutto in una seduta. Dal 3 aprile 2023 a oggi, e siamo a ottobre
2024, non ne abbiamo mai più parlato.
Lei dice, Assessore, che c'è stato un pronunciamento, che si è
espresso il Consiglio. Il Consiglio su che cosa si è espresso?
Perché noi stiamo ragionando su uno studio. Mi dispiace, ma a meno
che io fossi in catalessi, e non credo, questo Consiglio non si è
mai espresso su quello studio. Mi correggano i colleghi se
sbaglio... Non so, probabilmente allora ho un problema di
dissociazione, insomma. Non lo so, perché allora io qui non c'ero
e, visto che faccio parte anche della III Commissione e non sono
stata in quel momento sostituita dalla collega Guichardaz, almeno
in III Commissione quella roba non è passata oltre al 3 aprile di
un anno e mezzo fa.
Il discorso è questo. Adesso lei ci ha spiegato e io capisco
quello che lei dice: "Si devono dare delle risposte in Commissione
in maniera un po' concitata, è possibile non essere corretti, non
essere precisi e magari non spiegarsi". Può anche darsi la cosa
opposta, che non capiamo bene noi, perché questo succede sempre.
Adesso forse siamo anche un poco tutti stanchi. Lei ha spiegato
questa questione del DOCFAP ai sensi del decreto, io, devo essere
sincera, poi riascolterò perché non ho capito bene, perché mi è
sembrato che venisse detto che lo studio, quello propedeutico, può
essere considerato come un potenziale DOCFAP, però ha anche detto
che deve esserci un completamento dello studio.
C'è allora qualche cosa che non capisco bene, che non mi torna,
e quello che c'è di sicuro, su questo non ci può piovere, è che noi
non abbiamo esaminato quello studio. Noi non lo abbiamo esaminato.
Lei ha detto "le Commissioni lo hanno analizzato". Ha utilizzato
questa espressione, "le Commissioni hanno analizzato lo studio".
No, non è vero, questa cosa non è vera: le Commissioni hanno
ricevuto una prima illustrazione di quello studio e non lo hanno
analizzato. A meno che, anche qui, sul termine "analizzare" apriamo
un dibattito, perché analizzare a casa mia vuol dire guardare
analiticamente un documento. Noi questo non l'abbiamo fatto, ma non
c'era il tempo in quelle tre ore. Lo avremmo dovuto fare
successivamente.
Tutti quanti i soggetti che hanno partecipato a quell'incontro -
parlo di quella che dal mio punto di vista può essere considerata
la controparte - hanno detto della centralità del Consiglio: siamo
assolutamente convinti della centralità del Consiglio, sul
prosieguo dell'iter noi siamo a disposizione, veniamo, diteci,
chiedete le spiegazioni, facciamo venire per la parte ambientale,
botanica, faunistica, eccetera, eccetera. Noi non abbiamo visto
nessuno. Adesso il DEFR dice andiamo avanti con l'avvio
autorizzatorio di fattibilità tecnico-economica, però quella
centralità del Consiglio è venuta meno, non è stata rispettata e
non c'è un documento in cui si dice "La palla passa a qualcun
altro", non c'è più la centralità del Consiglio.
Poi, se si vuole, si fanno discorsi legati a ciò che è stato nel
2020, anzi 2019, perché era il DEFR che avremmo dovuto approvare
nel 2019 alla fine, ma poi l'abbiamo fatto durante la settimana di
Sant'Orso e siamo stati qui tre o quattro giorni per approvare quel
DEFR. Assessore, lei si ricorderà benissimo - perché io so che,
nonostante siamo ormai vicini tutti e due alla sessantina, la sua
memoria è buona quanto la mia - che alla vigilia di quel voto
abbiamo discusso per ore sulla formula che bisognava alla fine
trovare e la quadra era su quel "realizzabilità", che è ben diverso
da "realizzare". Infatti, non è stato realizzato nulla e siamo
ancora qui che ne parliamo.
Ma ne parliamo come? Come persone che non fanno un dialogo,
perché noi diciamo una cosa: "Bisogna esaminare" e lei dice "le
Commissioni analizzano". Quale analisi? Quali Commissioni hanno
analizzato? Non è stato analizzato un bel niente. È stata fatta
un'audizione, punto.
Adesso bisogna allora fare un documento, che lei mi dice ora:
no, ma non è che facciamo un nuovo studio, è quello, cioè lo studio
propedeutico, con un completamento. Ma allora questo studio
propedeutico, se è quello su cui bisogna ragionare,
analizziamolo.
Ha pienamente senso quello che chiede questa impegnativa. La
rileggo, perché l'impegnativa è quella su cui poi si vota: "...i
Presidenti della III e della IV (...) a organizzare il necessario
lavoro di analisi e approfondimento dei documenti che costituiscono
lo studio propedeutico e preliminare del collegamento intervallivo
di Cime Bianche". A maggior ragione se quel documento lì - e me lo
dice lei adesso, io non lo avevo capito - sarà il DOCFAP con
un'integrazione, perché questo è quello che lei ci ha detto.
Per favore, io non lo so, non so come si posizionerà il resto
del Consiglio, però a me pare veramente che o ci diciamo le cose
come stanno e le analisi le facciamo, anche, se permettete, perché
sono stati spesi oltre 400.000 euro di denaro pubblico. Allora
almeno prendiamoci la responsabilità come Consiglieri della Regione
Valle d'Aosta di analizzarli, i documenti che hanno un costo del
genere; oppure raccontiamoci delle "cucche", e cioè che non è
assolutamente vero che c'era una centralità del Consiglio, che era
necessario fare un documento di quel tipo, se tutto va avanti in
altro modo. Ma in realtà non è così, perché mi ha detto lei che il
DOCFAP sarà quello studio, integrato e aggiornato.
Credo allora che non ci sia altro da fare che percorrere la
strada dell'approfondimento nelle due Commissioni, cosa che dal mio
punto di vista avrebbe già dovuto essere fatta in tutto questo
tempo. Non ho capito sinceramente, non ho capito come mai non si
sia andati avanti, perché visto che è indicata come una priorità,
come la prima delle priorità negli indirizzi alle società impianti
a fune, se è una priorità bisogna esaminarla questa roba,
altrimenti decidiamo che lo fa soltanto il Governo e gli altri
avalleranno.
Presidente -
Consigliere Aggravi, ne ha facoltà.
Aggravi (RV) -
Io non voglio assolutamente fare una sfida
sulle terminologie, né con l'Assessore né tantomeno con la collega
Minelli. Ricordo quella sfida quasi interna, quando i patti leonini
andavano più di moda a sinistra e c'era un tentativo di scalata dal
fianco.
Una cosa però è certa e la vorrei sottolineare. È vero, io dalla
presentazione dello studio - poi la collega Minelli ha anche un po'
rappresentato quelle che erano state le mie domande - ho chiesto e,
povero Presidente della IV Commissione, ogni volta che mi trovava
in Commissione si sentiva dire: "vorrei sapere qual è l'iter
amministrativo col quale si pensa di proseguire", ma era per un
motivo molto semplice: perché non riuscivo a comprendere -
effettivamente non avevo una volontà d'inchiodare la Commissione su
ogni singola riga dello studio - ma volevo effettivamente
comprendere meglio come si sarebbe scelto di proseguire. La mia
domanda fatta nelle audizioni avute su questo DEFR è stata sempre
propedeutica a comprendere quel passaggio.
Prendo atto della risposta ricevuta, quindi dell'elaborazione di
questo DOCFAP, e non voglio davvero andare oltre e insinuarmi in
tecnicismi, ma dal punto di vista politico io penso che ci sia da
fare una ulteriore considerazione.
Non è vero, collega Minelli, che non ci sarà il momento della
centralità del Consiglio. Sa perché? Io mi sono sforzato a un certo
punto di comprendere se questa centralità del Consiglio venisse
meno, e invito in particolare i colleghi che erano presenti
all'evento dei Fridays for Future ad ascoltarmi... Dei "Venerdì per
il Domani", o quello che è, comunque il collega Padovani, magari, è
bene che mi ascolti.
Sa dov'è la centralità del Consiglio? Io l'ho ritrovata la
centralità del Consiglio che deve venire, è all'interno del Piano
regionale dei trasporti. All'interno del Piano regionali dei
trasporti ci sono due collegamenti, ma non lo dico tanto a voi, io
lo sto dicendo perché nel Piano regionale dei trasporti c'è una
linea e su questo tema è ben definita...
Sì, ma io le sto spiegando, collega, non nel merito, quando sarà
il momento discuteremo un po' tutti, però, io dico, la centralità
del Consiglio oggi, prima della chiusura della legislatura, su quel
punto, su quel tema, è all'interno del PRT. Poi la linea sarà
tirata in un modo o nell'altro, il palo sarà identificato in un
modo o nell'altro, però c'è. Ma non lo dico a voi, lo dico alla
vostra sinistra, o alla destra della sinistra, perché chi
avallerà...
Mamma mia, ho capito che è tardi, però per una volta mi ascolti.
Ho capito che lei ne sa più di me, ma mi ascolti, come mi
dovrebbero ascoltare quelli che sono seduti vicino a lei. Perché,
tra l'altro, il Movimento giovanile del PD aveva detto delle cose
sul punto.
Chi approverà quel piano scritto com'è avallerà il collegamento.
Poi il come si farà il collegamento, con che soldi si farà il
collegamento (o si potrebbe fare il collegamento) mi auguro ci sarà
all'interno del DOCFAP; io per primo, l'ho anche detto in aula, non
ho gli elementi, ho dei dubbi su quello che è stato presentato come
fattibilità economica. Io sono l'ultimo dei soggetti che può magari
fare delle osservazioni, ma le ho fatte.
Io non ho un problema politico sul punto, qualcun altro ha un
problema politico. La maggioranza ha un problema politico? Non lo
so. Sicuramente la sinistra di questa maggioranza ha un grosso
problema politico, perché arriverà alle elezioni dicendo che cosa?
Che ha approvato un PRT dove c'è il collegamento per Cime Bianche?
Questa risposta non la devo dare io, non penso che debba neanche
darla la collega Minelli, ma la devono dare i componenti del
Partito Democratico e accoliti, del gruppo FFPP, quello che è,
perché dovranno pronunciarsi e capire cosa fare, perché lì ci sarà
la centralità del Consiglio.
Quello è il punto, oggi l'ho capito, sono più sereno e quindi
potrò chiudere la legislatura, magari anche su questo punto,
divertendomi di più di quello che è stato fino adesso.
Presidente ?
Consigliere Lavy, ne ha facoltà.
Lavy (LEGA VDA) ?
Non mi concentrerò tanto sugli aspetti
politici, perché a una certa ora poi stanno un po' sullo stomaco,
dato che non abbiamo ancora mangiato, però si sa benissimo, collega
Bertschy, la differenza che c'è anche fra la nostra posizione e
quella della collega Minelli.
In questo caso però non credo che si tratti di mettere in
discussione l'obiettivo, che è quello del collegamento. La vostra
linea è chiara, si sa qual è, quindi non dovete di certo
nascondervi, anzi, ma qui è un discorso di mezzi per arrivare a
quel tipo di obiettivo. Anch'io sono andato a rivedermi i verbali,
non li leggo perché comunque non credo neanche si possa fare di
riportare i verbali di commissione in Aula, però anche lì la
volontà da parte di coloro che erano stati auditi era molto chiara:
una volontà di approfondimento molto concreta per quanto riguarda
lo studio e ci sono ancora diversi capitoli che, appunto, erano
ancora da approfondire in maniera molto importante.
È ovvio che un ordine del giorno è sicuramente utile per
riportare un po' il tema nella discussione, nel dibattito, perché
l'altro giorno, quando c'è stata l'audizione sul DEFR, sua e del
dirigente, anche noi siamo "caduti un poco dal pero" perché, pur
condividendo magari anche lì l'obiettivo finale, si era appunto
detto che il Consiglio avrebbe avuto un ruolo assolutamente
centrale ed è ovvio che in discussione sullo studio questo debba
avvenire.
Mi si permetta poi una battuta, Assessore. Quando si toccano
certi temi che riguardano anche la questione Monterosa Ski - un
poco mi dispiace dirlo perché lei comunque è sempre molto chiaro,
molto diretto su tanti aspetti - però quando si tocca il tema
Monterosa Ski o qualcosa che ha a che fare con la Monterosa Ski,
lei glissa. Lei glissa un po' tanto, e questo personalmente, lo
dico, mi dispiace, perché su altri temi lei è sempre molto chiaro,
diretto, invece su questo no. È ovvio che vengano tanti dubbi, ho
presentato un'interpellanza che verrà discussa chissà quando
proprio per avere un minimo di chiarezza in più, ma, appunto, ci
rivedremo alla prossima puntata.
Noi quest'ordine del giorno comunque lo sosterremo.
Presidente -
Assessore Bertschy.
Bertschy (UV) ?
Semplicemente per una precisazione. Io mi
riferivo al voto del DEFR, collega Minelli, che è stato votato a 18
voti. Il DEFR. Il DEFR del 2020 è stato votato a 18 voti... No. Il
voto del DEFR, a 18 voti. Adesso ci siamo capiti.
Per quello che riguarda il completamento al DOCFAP, si tratta di
andare a fare la VAS e la VINCA, che è l'unica che ci può dare
quegli elementi che servono per completare l'analisi dei documenti.
Basta.
Presidente ?
Consigliere Chatrian, ha facoltà.
Brusio in aula
Chatrian (UV) ?
Sì, posso? perché ha fatto una
precisazione, quindi parlo come gruppo. Se lei è d'accordo,
indubbiamente...
Considerata la delicatezza del dossier, avevamo avuto modo, nel
gennaio del 2020, di condividere l'inserimento di quella scheda
modificata e su quella scheda il Consiglio regionale si posizionò
con ben 23 voti, quindi nettamente superiore a chi poi sostenne il
DEFR al termine della discussione, i 18 voti che citavate
poc'anzi.
Ma, al di là di quello, penso che l'assessore Bertschy abbia
messo bene in evidenza qual è il percorso di natura amministrativa,
politica, perché poi non abbiamo approvato solo il DEFR nel 2020,
abbiamo approvato il DEFR tutte le volte modificato e integrato,
nel 2021, nel 2022, nel 2023 e adesso nel 2024... Sì, sì,
assolutamente, ma era solo per... E le modifiche si sono fatte
all'interno del DEFR, successive all'accompagnamento del
percorso.
Dopodiché, per quanto ci riguarda, collega Rosaire, se
ulteriormente c'è la necessità di confrontarsi su delle questioni
di natura puntuale, ambientale, tecnica, anche perché non siamo dei
tuttologi, avremo modo nelle sedi opportune, come abbiamo sempre
fatto, organizzando le cose come devono essere organizzate, ma che
non posizionano le Commissioni, sono degli organismi che creano le
condizioni per avere i giusti elementi. Penso che questo sia il
nostro ruolo e non ci sottrae a dare la possibilità di avere quegli
elementi che a qualcuno mancano, oppure a fare delle scelte, ma che
non devono fare le Commissioni, bensì che altri, da un punto di
vista tecnico, stanno portando avanti nelle sedi opportune, utili
comunque a dare quelle giuste informazioni di cui si diceva
poc'anzi.
Questo è il nostro intervento, questa è la modalità che abbiamo,
mi sembra, sempre portato avanti in questi anni su tutti i dossier,
per quanto riguarda il nostro ruolo.
Presidente -
Altri interventi? Vedo il consigliere
Chatrian...
Non vedo richieste, mettiamo in votazione. Tutti hanno votato?
La votazione è chiusa.
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Lavevaz, Malacrinò, Marguerettaz, Marzi, Padovani, Rosaire, Sapinet
e Testolin).
L'ordine del giorno non è approvato.
Con questo si concludono i lavori di oggi.
Il Consiglio è aggiornato per finire il punto n. 4 a domani alle
ore 09:00.
---
La seduta termina alle ore 22:10.
