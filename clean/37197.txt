Classificazione
LAVORO
Politica del lavoro



Oggetto del Consiglio n. 1042 del 25 febbraio 2015 - Resoconto
OGGETTO N. 1042/XIV - Interpellanza: "Iniziative per favorire
le opportunità di lavoro in Valle d'Aosta".
Presidente
- Proseguiamo con il punto 17. Per
l'illustrazione chiede la parola il Consigliere Donzel, ne ha
facoltà.
Donzel (PD-SIN.VDA)
- Grazie Presidente.
Argomento non lontano e che anzi va ad approfondire alcune
questioni, che con molta efficacia, ha posto la collega Fontana,
sul settore edile della Valle d'Aosta. Mi fa molto piacere quando,
dopo aver depositato quindici giorni fa interpellanze sul settore
edile, poi riusciamo, come capita anche all'interpellanza del
collega Guichardaz, ad animare il dibattito in Valle d'Aosta, ben
prima di arrivare in Consiglio regionale. Ho letto con piacere ieri
l'ANSA, dove anche dalla Cassa edile ci si risveglia sul problema
drammatico che sta vivendo l'edilizia valdostana. Mi avrebbe fatto
piacere se un'attenzione simile fosse stata posta anche agli
interventi che noi facemmo a suo tempo sulla questione in sede di
approvazione di bilancio, quando si va veramente ad incidere sulla
questione.
I numeri sono drammatici, lo ricordava la collega Fontana, ma io
vorrei dare proprio qualche cifra. L'anno scorso abbiamo perso 114
imprese, cioè il 4 percento del settore; in particolare, delle 145
imprese artigiane che abbiamo perso l'anno scorso, 100 erano nel
settore edile. Una situazione drammatica! Ma drammatica
moltiplicato per due, perché bisogna tenere conto che molte delle
misure, come quelle per esempio nell'ambito degli operai forestali,
avevano dato risposte anche a questo settore. Quindi abbiamo messo
milioni di euro in campo e il risultato è drammatico: siamo in
controtendenza rispetto al livello nazionale, dove le cifre, pur
drammatiche, non hanno il peso di quelle della Valle d'Aosta. Qui
ripeto una cosa che ho avuto modo di dire più volte: proprio dai
dati di Bankitalia emergeva come il peso strutturale sull'economia
valdostana del settore edile era maggiore rispetto all'incidenza di
quello nazionale in percentuale. È quindi chiaro che è un settore
strategico su cui bisognava mettere in campo non solo qualche
misura tampone, come quelle che furono fatte nel settore della
cantieristica forestale, ma bisognava avere delle idee alternative
alle cosiddette grandi opere.
Una preoccupazione che esprimo all'interno di questa
interpellanza è che in questa situazione così drammatica esistono
delle procedure assolutamente legittime, previste dalle norme in
materia, che consentono degli affidamenti diretti. Proprio su
spinta dell'opposizione questo tipo di procedure, per quanto
riguarda i cottimi fiduciari, è stato esteso per la prima volta
anche al settore forestale, dove intervengono anche imprese del
settore edile e, a seguito dell'ultimo convegno a cui tra l'altro
ho partecipato insieme all'Assessore Testolin, abbiamo visto che
alcune imprese edili in questo settore sono riuscite anche a fare
un lavoro discreto; non tutte sono omologabili a quelle che non ce
l'hanno fatta in questo settore.
All'interno di queste casistiche occorre fare una valutazione
rispetto al discorso del subappalto. Mi permetto anche una piccola
divagazione rispetto al fatto che naturalmente esistono norme
precise, come il decreto legislativo n. 173 del 2000, la legge n.
109 del 1994, che disciplinano queste materie. Però è assolutamente
evidente che un appello va fatto anche agli imprenditori, a chi fa
impresa in Valle d'Aosta e, al di là delle battute in cui qualche
volta veniamo dipinti come preti di campagna o cose di questo tipo
(adesso non vorrei passare per il pastore battista di turno),
vorrei ricordare che qui serve anche un impegno etico dell'impresa
valdostana - proprio come si riscontra in Matteo 25 - perché è
importantissimo, al di là degli appalti diretti e dei cottimi
fiduciari sui quali poi spiego meglio il ragionamento, che
l'impresa che vince l'appalto, se poi me lo subappalta fuori Valle,
allora che cosa stiamo facendo? Facciamo tutta una operazione per
cercare di creare lavoro in Valle d'Aosta, dare lavoro alle imprese
valdostane e poi queste...! Lasciamo perdere quando vincono
l'appalto, dove appunto io vorrei fare questa riflessione anche di
carattere etico. Qui c'è da fare fronte comune tutti quanti, perché
se il mondo dell'impresa è quella che passa anche lei a ritirare
qui nella cassa regionale il suo pezzettino e poi non investe nel
lavoro valdostano, non investe nel territorio valdostano, ma mi fa
lavorare un'impresa di fuori Valle, qui c'è qualcosa che non va,
qui c'è un sistema che sta impazzendo. Come dire: si lascia morire
il più debole e vive soprattutto il forte, che non è la nostra idea
di Valle d'Aosta, non è la nostra idea quando abbiamo detto di
lanciare i cottimi fiduciari o di utilizzare le procedure
d'urgenza. Se lì vengono individuate determinate imprese, allora
sono quelle imprese che devono fare il lavoro! Voglio essere
chiaro: quando dico questa cosa, vuol dire che può lavorare
l'immigrato, può lavorare il valdostano che è qui da duemila anni,
ma il lavoro rimane qui in Valle d'Aosta.
Questo è lo spirito di questa interpellanza che richiama un po'
tutti, come dicevo recentemente, ad affrontare questa crisi
probabilmente con atteggiamento diverso da quello con cui siamo
partiti un po' svogliatamente sbagliando negli anni 2009-2010, un
po' convinti che qui non sarebbe arrivato in modo così duro il
meccanismo della crisi economica. Invece, questo meccanismo è
ancora più stringente qui da noi e quindi bisogna che tutta la
comunità dia delle risposte corrette, perché altrimenti quello che
succede, come riporto nell'interpellanza, è che ne abbiamo un
danno. Noi mettiamo in campo risorse economiche che dovrebbero
trasformarsi poi anche con effetti positivi, naturalmente sullo
sviluppo, sul lavoro, ma anche sulla fiscalità della Regione
attraverso gli introiti dell'IRPEF e dell'IRAP, però se invece
subappaltiamo fuori Valle, è chiaro che stiamo investendo per il
bene della comunità italiana e quant'altro, ma ci troveremo ogni
anno con dei bilanci sempre più ridotti, perché come negli ultimi
anni noi stiamo perdendo terreno anche sulle entrate IRPEF e
IRAP.
Presidente -
Per la risposta ha chiesto la parola
l'Assessore Baccega, ne ha la facoltà.
Baccega (SA)
Grazie Presidente, grazie Consigliere
Donzel.
Questa interrogazione ci permette di ritornare su un argomento
che spesso è oggetto di dibattito, ma che lo è anche in occasione
degli approfondimenti che si fanno con le associazioni di
categoria. Ormai da tempo l'indicazione politica che viene data è
quella di adottare strategie che possano offrire opportunità di
lavoro per le imprese valdostane, nell'ambito dei lavori pubblici e
compatibilmente con le prescrizioni normative in materia, che lei
ha citato. Bisogna ricordare che la stessa legge regionale, la 12
del 1996 in materia di lavori pubblici, nasceva proprio con questo
obiettivo strategico. Va però ricordato che l'evoluzione normativa,
a livello comunitario prima e nazionale poi, è sempre più orientata
a favore della massima partecipazione agli appalti pubblici,
escludendo qualsiasi possibilità di riferimenti territoriali e in
questi giorni abbiamo letto di richiami che vengono fatti da altri
palazzi. Anche la disciplina del subappalto non sfugge a queste
logiche e ogni limitazione arbitraria viene considerata come una
limitazione alla più ampia partecipazione alle gare di appalto.
Colgo l'occasione per fornire alcuni dati, che si possono
ovviamente ricavare dalla banca dati dell'Osservatorio dei lavori
pubblici della nostra Regione, prendendo appunto a riferimento il
periodo 2011-2014. Su 1422 appalti che sono stati aggiudicati, i
subappalti sono stati 896, pari al 63,01 percento. Se però
prendiamo a riferimento gli importi dei lavori su un totale di 648
milioni appaltati, il valore dei subappaltati è di circa 59
milioni, cioè il 9,05 percento. Se prendiamo a riferimento solo i
subappalti derivanti da lavori aggiudicati in economia e quindi
mediante cottimo fiduciario, quelli al di sotto della soglia dei
300 mila euro, il numero scende a 112, pari al 7,88 percento del
totale degli appalti. Guardando anche qui al valore economico,
questi subappalti valgono circa 2,3 milioni, pari allo 0,35
percento del valore totale dell'appaltato, i famosi 648 milioni. Di
questi subappalti 87 sono stati assegnati ad aziende valdostane per
un valore di 1 milione e 800 mila euro, mentre 25 sono stati
assegnati ad imprese di fuori Valle per un valore di 451 mila euro.
Facendo sempre riferimento alla banca dati dell'Osservatorio dei
lavori pubblici, nel periodo 2011-2014 il numero totale degli
appalti, appunto 1422 per 648 milioni, 1106 sono stati affidati ad
imprese valdostane per un totale di 414 milioni e 316 a imprese di
fuori Valle per un valore economico pari a 233 milioni.
Come si può notare, l'incidenza dei contratti di subappalto sia
in dato assoluto, con riferimento a qualsiasi modalità di
affidamento, sia relativamente agli affidamenti in economia
mediante i cottimi fiduciari, è abbastanza esiguo. Quindi, nei
fatti l'indicazione generale alla quale facevo riferimento
all'inizio trova una sua ampia applicazione a legislazione corrente
e ogni ulteriore restrizione potrebbe esporre il sistema normativo
regionale a censure che potrebbero vanificare i risultati fin qui
ottenuti. Non dimentichiamo poi che il subappalto non è sempre
negativo, ma rappresenta anche uno strumento attraverso il quale le
piccolissime imprese possono operare nel settore dei lavori
pubblici e accrescere la loro qualificazione.
Io avevo già comunicato in Consiglio in un altro intervento che
nel confronto con le imprese locali c'era stato da parte mia un
ammonimento rispetto al quadro, che vedeva troppe risorse andare
verso aziende di fuori Valle. Questo appello, Consigliere Donzel,
io lo condivido, farò un ulteriore richiamo agli imprenditori in
sede di consulta e auspichiamo proprio che questo possa dare una
svolta definitiva. Grazie.
Presidente -
Per la replica, ha chiesto la parola il
Consigliere Donzel, ne ha la facoltà.
Donzel (PD-SIN.VDA) -
Ringrazio l'Assessore perché ha
fornito una serie di dati veramente puntuali per fare un
ragionamento su questa questione, quindi vuol dire che c'è
sicuramente presso i suoi uffici una squadra che sta seguendo con
attenzione e ha sottomano la situazione. Però io starei attento a
minimizzare il fenomeno. Quando si dice sono solo 2 milioni di
euro: va beh, ma 2 milioni di euro ormai è tutto quello che c'è da
mettere in campo nel settore per esempio della operaistica
forestale. Le cosiddette piccole cifre: sono soltanto 400 mila euro
che vanno fuori Valle in subappalto; beh, saranno soltanto 400 mila
euro, ma io mi chiedo perché questa somma va in subappalto fuori
Valle, quando qui ho delle imprese artigiane che chiudono e che
avrebbero sicuramente lavorato per quegli importi. Perché uno prima
di chiudere, soprattutto se è un artigiano... Non stiamo parlando
delle imprese che devono avere certi importi e dar da vivere a
tutta una serie di lavoratori. Era per quello che io ho messo un
passaggio di tipo tecnico a cui lei mi ha risposto dicendo:
dobbiamo stare attenti a mettere troppi vincoli, che pure la legge
consente e prevede - è possibile mettere delle normative molto
tecniche rispetto a determinate categorie per l'esecuzione dei
lavori - perché se il lavoro richiede un'alta specializzazione non
è possibile subappaltarlo. Questa cosa non vale solo per lei, ma
anche per l'Assessore all'Agricoltura: laddove io dia un cottimo
fiduciario a un'impresa che deve farmi un esbosco particolare
oppure un muretto a secco, se io metto altissima specializzazione,
perché effettivamente quel muretto la richiede, non posso
subappaltare o perlomeno non posso farlo con la facilità con cui
viene normalmente fatto. Questo è l'aspetto tecnico, poi
giustamente lei dice: non andiamo a mettere troppe norme, perché
poi ci fanno bloccare i lavori per i ricorsi. Io capisco anche quel
ragionamento, però le rammento che bisogna esplorare sino in fondo,
dove si può mettere un limite a una determinata pratica.
Poi, è stata per me l'occasione per parlare anche di un'altra
questione. Laddove ci siano gli appalti e dove si concorre
liberamente, non abbiamo mai fatto riferimento a non rispettare le
normative europee, la libera concorrenza e quant'altro; ci
mancherebbe! Resta il fatto che esiste un fattore etico di cui le
imprese valdostane devono decidere se farsi carico o no, cioè la
decisione di subappaltare fuori Valle o in Valle. Si stipula un
accordo tra imprese, è una scelta libera, in cui uno che ha vinto
regolarmente l'appalto può liberamente decidere se subappaltare o
no e può decidere se subappaltare ad un'impresa di fuori Valle o
no. Non c'è nessuna norma europea, non c'è nessuna norma di libero
mercato che decide questo, perché è affidata alla libera
contrattazione tra le parti. È qui che io pongo una questione di
etica del lavoro alle imprese valdostane e la pongo a lei che le
incontra a questi tavoli. Stiamo tutti facendo uno sforzo per
creare le condizioni dei cosiddetti piccoli lavori - prima quando
c'erano i grandi lavori l'impresa valdostana piangeva perché non
era competitiva, bisognava fare consorzi di imprese, non avevano
voglia di farli, eccetera - scorporiamo - e va bene - quindi la
politica fa la sua parte, però è venuto anche il momento che anche
l'impresa cominci di fare la sua parte. Su questo tema presterei un
po' di attenzione e questa è stata l'occasione per farlo presente.
Grazie.
