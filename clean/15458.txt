Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2363 del 19 dicembre 2001 - Resoconto
OGGETTO N. 2363/XI Copertura assicurativa per gli animali
allevati in Valle d’Aosta. (Interpellanza)
Interpellanza Premesso:
- che il comparto agricolo–zootecnico è in grave
crisi;
- che agli allevatori valdostani si richiede, al fine di
beneficiare di alcuni contributi pubblici, di assicurare gli
animali in allevamento contro morte, infortuni, malattie, aborti,
danni conseguenti a eventi calamitosi od ordinanze sanitarie;
- che tale operazione pare più un business a vantaggio di
qualche compagnia assicurativa piuttosto che
un’autentica attenzione nei confronti degli stessi
allevatori;
tutto ciò premesso, il sottoscritto Consigliere regionale
Interpella
l’Assessore delegato per sapere:
1) per quali ragioni si rende necessaria la copertura
assicurativa degli animali allevati;
2) se non ritiene che tale iniziativa costituisca un ulteriore
onere economico e burocratico a carico degli allevatori valdostani,
già penalizzati da norme vincolanti e da
un’agguerrita concorrenza;
3) se gli risulta che l’istruttoria della
richiesta di contributi sia subordinata alla sottoscrizione da
parte degli allevatori interessati di contratti di assicurativi con
determinate compagnie;
4) se gli risulta che vi siano compagnie assicurative che
acquisiscono direttamente dagli uffici regionali i dati inerenti
gli allevamenti interessati.
F.to: Tibaldi
Président La parole au Conseiller Tibaldi.
Tibaldi (FI)
Penso che questa interpellanza possa
costituire una opportunità per l’Assessore utile a
fare chiarezza su una materia che definirei incandescente, che sta
suscitando non poche perplessità, polemiche e anche arrabbiature
all’interno del comparto agricolo-zootecnico
valdostano che, come abbiamo scritto nell'interpellanza - e non
solo perché lo abbiamo scritto, ma perché la realtà dei fatti è
questa - sta soffrendo di una grave crisi.
Nell'interpellanza in oggetto si fa riferimento ad un discorso
assicurativo, ad una volontà di far assicurare i capi allevati in
Valle d’Aosta in caso di calamità naturale, morte,
infortuni, malattia, aborti, danni conseguenti ad eventi calamitosi
o ordinanze sanitarie di diverso tipo. Questa operazione prende
spunto dalla legge regionale n. 21/01, recante disposizioni in
materia di allevamento zootecnico e relativi prodotti e,
all’articolo 2, lett. g), prevede come tipologia di
interventi nel settore dell’allevamento anche quello
relativo alla copertura delle spese sostenute da associazioni
agricole per la tutela assicurativa dei propri aderenti a garanzia
di danni arrecati agli allevamenti da eventi fortuiti, malattie
infettive e non infettive.
I beneficiari di questi incentivi previsti
dall’articolo 2 sono o gli allevatori iscritti
all’anagrafe regionale del bestiame e le aziende di
allevamento, di cui alla legge regionale n. 17/93, o gli enti e gli
organismi associativi, i cui scopi statutari sono coerenti con le
finalità previste dalla stessa legge n. 21/01. Le finalità sono
appunto quelle volte ad assicurare il mantenimento e il
consolidamento dell’agricoltura in montagna e
promuovere interventi nel settore zootecnico a vasto raggio.
In applicazione di questa legge la Giunta regionale ha
provveduto ad adottare una serie di delibere; io ne ho evidenziate
due. La prima, è quella del 12 novembre 2001, la legge è entrata in
vigore di recente, dove la Giunta, facendo riferimento agli
articoli di legge che ho poc’anzi citato, stabiliva
i criteri e le modalità di concessione dei contributi, individuando
che il contributo potesse essere erogato a favore delle
associazioni agricole, su presentazione di apposito programma di
copertura assicurativa per gli allevatori aderenti.
Quindi le associazioni che intendono proporre programmi per la
copertura degli oneri assicurativi dei propri aderenti, devono
chiedere l’autorizzazione preventiva
dell’Assessorato competente, quello che fa capo al
collega Perrin.
In una delibera successiva, la n. 4586 del 3 dicembre,
l’Assessorato rilevava che l’AREV -
Association régionale des éleveurs valdôtains - ha presentato un
apposito programma di copertura assicurativa per i propri aderenti,
fissando un preventivo di spesa determinato in 17,6 miliardi. Un
preventivo di spesa per la copertura assicurativa presentato
dall’associazione, che è stato determinato
ipotizzando - si legge in delibera - l’adesione al
programma assicurativo di tutte le aziende iscritte
all’anagrafe regionale del bestiame, cioè un'ipotesi
omnicomprensiva: tutte le aziende, secondo previsione, si sarebbero
rifatte all’AREV per poter coprire dal punto di
vista assicurativa il loro bene capitale, cioè i bovini. I
molteplici allevatori valdostani sono stati tempestivamente
informati dalla stessa AREV tramite circolari diramate a più
riprese, che invitavano gli allevatori ad adempiere a questi oneri
assicurativi, al fine di tutelare il loro bestiame.
L’interpellanza vuole, come dicevo in esordio,
fare un po' di chiarezza su questa materia che è piuttosto confusa,
anche perché l'operazione, come peraltro è stato segnalato da
alcuni allevatori, anche a mezzo di una lettera che è stata
pubblicata sul settimanale "La Vallée Notizie", pare più un
business a vantaggio di qualche compagnia assicurativa che non una
reale tutela nei confronti degli allevatori e del loro
bestiame.
In primo luogo non si capisce questa obbligatorietà da cosa sia
sancita, da quali norme e da cosa derivi, anche perché più volte
l’Assessore Vicquéry, rispondendo ad interpellanze,
ha sottolineato la qualità degli allevamenti valdostani: buona
parte delle stalle sono indenni da brucellosi e da TBC, con livelli
prossimi allo zero. Quindi tutte queste preoccupazioni per
malattie, problemi sanitari, morti del bestiame, non riusciamo a
capire da cosa abbiano origine.
Ecco perché vorremmo saperne qualcosa in più. La nostra prima
domanda chiede infatti
"per quali ragioni si rende necessaria la
copertura assicurativa di animali allevati",
perché
improvvisamente i bovini valdostani devono essere soggetti a
copertura assicurativa, quasi fossero delle automobili, non perché
creano danni, ma perché rischiano di subire danni in questo caso, e
quali sono le norme che regolano o disciplinano questa
obbligatorietà.
Se l’Assessore non ritiene poi - e questa è già
una valutazione più politica -
"che tale iniziativa costituisca
un ulteriore onere economico e burocratico a carico degli
allevatori valdostani"
, molti dei quali letteralmente spiazzati
di fronte a questa iniziativa. Allevatori già penalizzati da norme
vincolanti che derivano dall’Europa –
(sappiamo che l’Europa è sovente vista come una
pesante armatura, e non come un ente istituzionale che guarda con
attenzione specie le problematiche della montagna) –
oltre che
"da un'agguerrita concorrenza"
, perché comunque la
zootecnica valdostana deve misurarsi con le zootecnie di altre
regioni che hanno fattori produttivi decisamente più vantaggiosi
rispetto ad una regione di montagna come la nostra.
Terza domanda: se risulta all’Assessore
"che
l’istruttoria della richiesta di contributi sia
subordinata alla sottoscrizione da parte degli allevatori
interessati di contratti assicurativi con determinate
compagnie",
cioè se sono già state individuate tali compagnie e
quindi che l’istruttoria della richiesta di
eventuali contributi previsti dal piano di sviluppo rurale sia
subordinata alla sottoscrizione di contratti assicurativi di questo
tipo. Se così fosse, ci sono dei punti interrogativi grossi, ai
quali bisogna dare risposta.
Quarto punto:
"se gli risulta che vi siano compagnie
assicurative che acquisiscono direttamente dagli uffici regionali i
dati inerenti gli allevamenti interessati",
proprio per
organizzare la tutela assicurativa del bestiame interessato. In tal
caso sembrerebbe che tali compagnie siano più interessate ad un
discorso di business vero e proprio.
Questa, in linea di massima, l’illustrazione che
si intende fare di questo argomento, sul quale auspichiamo delle
risposte precise. Le domande sono sufficientemente puntuali, ci
auguriamo che l’Assessore ci dia risposte
altrettanto puntuali.
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Ringrazio il Consigliere Tibaldi, di darmi
l’opportunità di fare chiarezza su questo aspetto e
concordo anche con lui sulle difficoltà, che il comparto zootecnico
sta attraversando, dovute a questo momento di grossi cambiamenti.
Difficoltà dovute ad una situazione generalizzata di disagio, che è
stata provocata nel 2001 dagli eventi BSE e anche dal pericolo di
diffusione dell’afta epizootica, difficoltà che
hanno interessato tutte le aziende zootecniche europee.
A queste si è aggiunta per la nostra regione la necessità di
rivedere, alla luce dei nuovi orientamenti, gli aiuti e le modalità
di sostegno al settore. Posso però anche tranquillizzare il collega
Consigliere che la situazione si va normalizzando, anche perché a
settembre è entrata in vigore la legge n. 21, "Disposizioni in
materia di allevamento zootecnico e relativi prodotti", che prevede
un'articolata serie di interventi a favore della zootecnia. Fra
questi, come citava il Consigliere, è prevista la possibilità per
l’Amministrazione di intervenire con contributi a
parziale copertura dei costi delle polizze assicurative stipulate
dalle associazioni a favore dei propri aderenti. La percentuale di
contributo va dal 50 percento del costo polizze assicurative per
danni diretti e indiretti, e si eleva all’80
percento del costo delle polizze stipulate a copertura di perdite
dovute a calamità naturali o a eventi atmosferici di eccezionale
gravità.
L’AREV, che è l’associazione degli
allevatori più rappresentativa - credo che vi aderiscano intorno al
95 percento degli allevatori valdostani - si è attivata seguendo le
modalità previste dalle delibere citate dal Consigliere Tibaldi, ed
ha predisposto un bando pubblico per assegnare ad una compagnia la
copertura assicurativa per gli allevatori aderenti, a condizione
che siano iscritti all'anagrafe regionale del bestiame e alle
aziende di allevamento. Questa è una condizione essenziale, perché
si riferisce agli allevatori che risiedono in Valle
d’Aosta.
L’adesione degli allevatori è volontaria, non è
un'assicurazione obbligatoria, e ha lo scopo di garantire i
sottoscrittori contro i rischi di eventi futuri o fortuiti, che
potrebbero provocare danni economici alle aziende; questa pertanto
è una misura che deve essere vista in positivo. Tale funzione di
garanzia è ancora più necessaria in un momento cosiddetto "di
crisi", in quanto in questi momenti forse è più difficile per
l’allevatore reperire i fondi necessari per
ripianare eventuali perdite derivanti da eventi dannosi.
Del resto, nella prassi, la maggior parte dei soggetti economici
utilizza il sistema assicurativo per tutelarsi contro i danni
diretti al proprio patrimonio e indiretti al proprio reddito; le
aziende zootecniche assicurano gli animali, in quanto fattore
fondamentale di reddito, come altre imprese assicurano i propri
macchinari e le proprie merci.
Questa iniziativa, che è attuata a favore degli allevatori - i
quali vi aderiscono in modo volontario, lo ripeto - ha lo scopo di
permettere una pianificazione del futuro delle aziende e
rappresenta per gli allevatori un'occasione per dedicarsi alla
propria attività con più serenità, ma soprattutto con più certezze.
Inoltre, la sottoscrizione della polizza assicurativa non
rappresenta assolutamente una condizione per poter beneficiare
degli altri contributi pubblici, e questo è un altro fatto
essenziale; questa non è assolutamente una condizione per avere
accesso agli altri contributi previsti dalla legge n. 21 e dal
piano di sviluppo rurale, ma è una scelta fatta
dall’allevatore, non obbligatoria e che non
condiziona l’allevatore di fronte a tutti gli altri
aiuti. Questo deve essere detto molto chiaramente.
Infine, nessuna compagnia ha avuto accesso ai dati degli uffici
regionali; gli unici dati di natura statistica che sono stati
forniti, sono stati forniti a degli incaricati
dell’AREV per predisporre i dettagli relativi
all’appalto; questi dati sono cioè serviti per
andare a predisporre delle polizze con cognizione di causa, quindi
con dei dati di supporto, ma dati statistici, che avevano il solo
scopo di andare a predisporre un'offerta delle polizze che fosse
congrua, quindi che fosse corretta rispetto a cosa succede in Valle
d’Aosta a livello di incidenti, a livello di blocchi
sanitari, a livello di eventi fortuiti che possono interessare i
nostri allevamenti. Gli allevatori hanno aderito direi in buona
parte a questa iniziativa.
Sono attualmente assicurati 27.107 capi bovini, che
rappresentano circa il 70 percento del patrimonio bovino, e 1440
ovicaprini. Lo scopo di rendere un servizio mettendo in condizioni
di tranquillità e sicurezza gli allevatori di fronte a qualunque
evento, credo sia stato raggiunto; altrimenti, si sarebbe rischiato
di mettere in crisi un settore che già sta attraversando un periodo
di incertezze.
Infatti, dopo le iniziali titubanze - e fra le varie
argomentazioni c’era anche quella:
"Ma perché si
deve ricorrere ad una forma assicurativa, quindi pagare
un'assicurazione per poter intervenire a favore degli
allevatori?"
- si è visto che questa è una possibilità data
dalla legge n. 21 su cui l’Unione europea ha messo
il suo suggello. Mi sembrava quindi interessante utilizzarla, e
farlo in modo corretto, come credo sia stato fatto.
C’è stato un attimo di titubanza, anche di fronte
a una nuova e forse insolita misura per gli allevatori, però
l’adesione è stata importante e ha dimostrato la
necessità di questa iniziativa, perché una delle preoccupazioni
storiche del mondo agricolo è proprio quella dovuta all'incertezza,
prima di tutto di fronte alle avverse condizioni climatiche che
purtroppo in montagna capitano, e anche ai numerosi rischi ai quali
sono sottoposti gli animali che in alpeggio pascolano in posti
impervi, perché gli incidenti non sono solo casi isolati, ma sono
purtroppo numerosi.
A tutto questo si aggiungono le preoccupazioni di natura
sanitaria: abbiamo visto cos’è successo lo scorso
anno con il blocco BSE, quando praticamente c’è
stato un blocco della commercializzazione, c’è stata
impossibilità di movimentazione dei nostri animali; poi vi sono i
problemi sanitari tradizionali, fra cui il blocco per la TBC o per
brucellosi, che creano l'impossibilità di commercializzare il
prodotto dell’allevatore e che mettono in crisi
economica i nostri allevamenti. L’assicurazione va a
coprire anche questi rischi e credo che dia una risposta
importante, verso la garanzia di sicurezza per i nostri
allevamenti.
Président
La parole au Conseiller Tibaldi.
Tibaldi (FI)
Prendo atto della risposta
dell’Assessore, soffermandomi su due passaggi che
ritengo di vitale importanza, perché, come dicevo prima,
c’erano delle domande puntuali alle quali
l’Assessore ha dato due risposte, che sono puntuali
e importanti.
La prima, che l’adesione non è obbligatoria, ma
volontaria, e questo serve a dissipare molti dubbi che ancora
permeano il mondo degli allevatori; la seconda, che la richiesta di
contributi non è subordinata alla sottoscrizione di polizze di
questo tipo. Di ciò ne prendiamo atto con soddisfazione, perché
diversamente sarebbe stato molto peggio.
Per quanto riguarda il ragionamento nel suo complesso, prendo
spunto dalla delibera che ho citato prima, la n. 4586, la quale
mette a disposizione dell’AREV una cifra di 6,3
miliardi, che riguarda il limite della disponibilità di bilancio
2001 e che viene erogata per far fronte alle spese inerenti i premi
assicurativi; una prima parte, perché come dicevo prima, il
preventivo di spesa, sulla base del programma assicurativo
predisposto dall’AREV, qualora tutte le aziende
iscritte all'anagrafe regionale vi aderissero, sarebbe di 17,6
miliardi circa. L’Assessore ha già dato delle
risposte relativamente ad alcune domande che non erano formulate, e
per questo lo ringrazio, dicendo che le aziende iscritte
corrispondono a circa il 95 percento di quelle effettivamente
operative in Valle, mentre il 70 percento sono quelle che hanno già
aderito a questa proposta assicurativa. La parte di aziende non
iscritte, si colloca ai margini del mercato, c’è
però una parte di aziende che non ha ancora aderito, evidentemente
perché il ragionamento della copertura assicurativa non è
suffragato da quel rischio di danno che probabilmente si paventa, e
mi spiego. I casi di BSE o di afta che si sono verificati e
constatati in Valle d’Aosta, un caso di BSE se
ricordo bene e di afta??
(interruzione dell’Assessore Perrin, fuori
microfono)
? di afta non ce ne sono stati. Quindi praticamente i danni
concreti, grazie al cielo, sono stati circoscritti proprio ai
minimi termini. Tuttavia il discorso assicurativo, se da un lato è
precauzionale e anche lodevole, d’altro lato
comporta un aggravio non indifferente a carico degli allevatori. È
vero che al 50 percento viene incontro la Regione tramite
l’AREV, però è vero anche che
l’assicurazione di ogni capo costa annualmente sulle
50.000 lire, mi è stato detto; moltiplicando questo prezzo
annualmente per il numero di capi, alla fine si vede come si
caricano di oneri gli allevatori valdostani in prospettiva di un
rischio che, in momenti difficili come quelli che sono trascorsi lo
scorso anno, si sono concretizzati in un caso di BSE e nemmeno -
grazie al cielo! - un caso di afta.
La sensazione è quella che effettivamente il vero beneficiario
di questa operazione sia alla fine l’AREV: senza
nulla toglierle, questa è però un'associazione che incamera 6,3
miliardi a piè di lista immediatamente e avrà ulteriori introiti
nell’anno a venire, perché le disponibilità di
bilancio 2002, se ricordo bene, sono più sostanziose rispetto a
quelle del 2001?
(nuova interruzione dell’Assessore Perrin,
fuori microfono)
? date delle anticipazioni sulla base del programma che, di
volta in volta, viene conseguito e gli allevatori, purtroppo,
devono fare i conti con le scarse risorse a disposizione. È vero
che la Regione paga loro il 50 percento tramite
l’associazione, c’è però questo
rischio di bancarotta, questa situazione a dir poco preoccupante,
che è stata denunciata anche da un allevatore. Ma se
c’è chi ha avuto il coraggio di denunciarla,
c’è anche chi non ha avuto lo stesso coraggio, pur
soffrendo di questa situazione di disagio marcato!
Ringraziamo l’Assessore per le risposte fornite,
risposte che sono servite in buona parte a dissipare determinati
dubbi, ma rimaniamo dell’avviso che certe premure in
questo caso siano state indirizzate più verso il fenomeno
associativo, che non verso il fenomeno
dell’allevamento al settore zootecnico nel suo
complesso; è una considerazione che ci sentiamo di fare in questa
sede. Chiediamo che altrettanta attenzione venga rivolta in futuro
a chi quotidianamente lavora con fatica e deve rimanere competitivo
e dinamico su un mercato che è sempre più difficile e che, come ben
sa l’Assessore, non distingue fra montagna e
pianura, su un mercato che è dominato da regole che sono più
europee che nazionali e che pongono sullo stesso piano situazioni
diametralmente opposte.
Ringrazio per la risposta.
