Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1805 del 21 settembre 2022 - Resoconto
OGGETTO N. 1805/XVI - Interrogazione: "Notizie in merito ai
concorsi banditi dall'Azienda USL e ai servizi ospedalieri e
territoriali esternalizzati nel 2022".
Bertin (Presidente) -
Punto n. 20. Risponde l'assessore
Barmasse.
Barmasse (UV) -
Mi scusi un attimo, consigliere Baccega,
volevo solamente approfittare per chiedere al consigliere Manfrin
se almeno avete vinto la partita di calcetto, visto che c'erano
tutti gli Assessori... 2 a 1, almeno c'è stato qualcosa di positivo
in tutto ciò.
Mi scusi, Consigliere, abbia pazienza. Con riferimento, invece,
all'interrogazione del consigliere Baccega, la prima domanda è:
"Quanti e quali concorsi sono andati deserti nel 2022?". Nel primo
semestre dell'anno in corso, su ventisei procedure attivate, quelle
che non hanno avuto esito, a causa della non partecipazione di
candidati, sono state otto: un concorso per tre dirigenti sanitari
medici appartenenti all'area di sanità pubblica, disciplina di
igiene, epidemiologia e sanità pubblica da assegnare alla struttura
complessa igiene e sanità pubblica; un dirigente sanitario medico
appartenente all'area medica e alle specialità mediche, disciplina
di dermatologia e venereologia da assegnare alla struttura semplice
dipartimentale di dermatologia; un dirigente sanitario medico
appartenente all'area di sanità pubblica, disciplina direzione
medica di presidio ospedaliero, da assegnare alla struttura
complessa direzione medica di presidio; due dirigenti sanitari
medici appartenenti all'area della medicina diagnostica e dei
servizi, disciplina medicina trasfusionale, da assegnare alla ASC
immunoematologia e medicina trasfusionale; due dirigenti sanitari
medici appartenenti all'area di sanità pubblica, disciplina di
medicina del lavoro; due dirigenti sanitari medici appartenenti
all'area medica e delle specialità mediche da assegnare alla
struttura semplice del SERD; due dirigenti sanitari medici
appartenenti all'area medica delle specialità mediche disciplina di
geriatria da assegnare alla struttura complessa di geriatria e tre
dirigenti sanitari medici appartenenti all'area della medicina
diagnostica e dei servizi disciplina di patologia clinica da
assegnare alla ASC analisi cliniche.
"Quanti e quali servizi ospedalieri e territoriali - questa è la
seconda domanda - sono stati esternalizzati nel 2022?"
Sono i seguenti: Med Right copertura di ambulatorio di pronto
soccorso presso la struttura complessa di medicina e chirurgia di
accettazione dal 20 gennaio al 31 dicembre 2022. Sempre Med Right
per fornitura di prestazioni di traumatologia in regime di
emergenza e urgenza per l'ASC ortopedia e traumatologia, anche
questa dal primo di febbraio al 31/12/22 e Pedia Coop, società
cooperativa, fornitura di prestazioni di radiologia diagnostica in
regime di emergenza e di urgenza, presso la ASC di radiologia
diagnostica ed interventistica dell'Ospedale regionale dal 9 agosto
2021 al 31/12/2022.
La terza domanda è: "Se si ritiene che nel biennio 2023/2024 si
possano mantenere, in termini di sostenibilità finanziaria, le
stesse strategie del 2022 per i servizi ospedalieri e sul
territorio, anche in vista dell'approvazione del Piano regionale
per la salute e il benessere sociale": come ho avuto modo di
riferire a suo tempo, in occasione dell'audizione in V Commissione
relativamente al Piano della salute e del benessere sociale
2022-2025, le azioni che saranno poste in essere nei prossimi mesi
e anni vedranno la riorganizzazione di molti servizi, circostanza
che comporterà pertanto di valutare e rivalutare le diverse scelte
organizzative dell'azienda USL le quali, nel dare attuazione alle
disposizioni regionali, dovranno da una parte salvaguardare la
qualità dei servizi erogati e la gestione pubblica del sistema
sanitario regionale e dall'altra garantire l'erogazione dei livelli
essenziali di assistenza.
Le scelte di esternalizzare alcuni servizi hanno ragioni
multifattoriali, tra le quali la grave e nota carenza di personale
sanitario ne rappresenta una delle principali motivazioni, così
come di altrettanta rilevanza risultano le attività attribuite
all'Azienda USL a seguito della pandemia, tipo i tamponi,
vaccinazioni di massa, Covid Hotel eccetera.
Alla luce di quanto premesso, informo che le scelte aziendali in
materia di esternalizzazione saranno pertanto frutto di
approfondite valutazioni votate innanzitutto alla corretta
erogazione dei LEA, molti dei quali al momento sono a rischio, per
cui abbiamo dovuto ricorrere forzatamente a delle
esternalizzazioni.
Presidente -
Per la replica, consigliere Baccega.
Baccega (FI) -
In realtà quest'interrogazione nasce da
una precedente interrogazione che avevamo fatto nel mese di maggio,
interrogazione con risposta scritta, nella quale il suo Assessorato
aveva trasmesso i due prospetti contenenti a quella data un numero
direi già significativo di concorsi deserti; nessuna responsabilità
dell'Assessorato: se vanno deserti, vanno deserti.
In realtà sono passati quattro mesi e in questi quattro mesi
siamo stati un po' obnubilati da un numero di comunicati stampa e
di articoli sulla sanità spesso difformi l'uno dall'altro, e questo
in qualche modo ha generato un po' di confusione.
Ne cito alcuni:
11 maggio, "Gli infermieri sono stanchi, ne mancano 116 in Valle
d'Aosta";
13 luglio: "La USL si prepara ad assumere 57 professionisti a
tempo determinato stabilizzandone 20" e questo lo avevamo già detto
in Commissione, se non sbaglio;
16 luglio: "Fame di camici, la USL ha perso altri 31
infermieri", questo tre giorni dopo;
2 agosto arriva un comunicato del sindacato Nursing Up, che è
stato diffuso da tutte le testate: "200 infermieri e sanitari
mancanti, subito nuove assunzioni si richiedono";
19 agosto, testata La Vallée: "Caos generale, famiglie senza
medico, viene evidenziato il problema di medici di medicina
generale" - medici di famiglia, ovviamente - "Ne servirebbero 104",
sono una settantina attualmente. Mi segnalano anche da
Pont-Saint-Martin che uno dei medici di medicina generale in realtà
è un medico dentista;
25 agosto: "Approvazione del piano di attività e organizzazione.
In arrivo i concorsi per le assunzioni. Emerge la carenza di 20
infermieri";
Inizio settembre: "Il dramma del reparto di psichiatria", poi ha
avuto una riunione, credo in Presidenza;
Il 10 settembre: "La richiesta dei sindacati affinché
l'Assessorato e USL agiscano nell'interesse dei cittadini e
riportino la sanità valdostana a condizioni almeno
accettabili".
Non ho voluto citare gli articoli e le testimonianze di chi,
sfortunatamente, è dovuto recarsi al Pronto Soccorso del
Parini.
Questa è un'informazione bizzarra che ci fa uscire confusi e, in
qualche modo, genera incertezza; magari qualcuno che ci capisce un
po' meglio e che conosce un po' meglio i temi, riesce a capire dove
ci sono problematiche e dove no, le problematiche ci sono e lo
sappiamo da mo'.
Poi rileviamo che alcuni servizi sono stati esternalizzati e
richiamo l'accordo con l'ISAV di cui lei non mi ha parlato, ma
credo che non sia un servizio esternalizzato ma un accordo, che è
diverso, per effettuare interventi chirurgici chiamati "Di routine"
come le ernie eccetera. Sono sicuramente importanti per ridurre una
lista d'attesa e quella della chirurgia generale è piuttosto
corposa, si parla di oltre duemila interventi ancora in sospeso. La
cosa che non si capisce è perché ad operare, a fare questi
interventi, si siano chiamati dei chirurghi dal Piemonte e non lo
possano fare in libera professione i chirurghi che sono al
Parini.
L'ultimo quesito riguarda il Piano salute e benessere sociale -
ma in realtà in Commissione ne abbiamo parlato - e ci chiediamo se
nel 2023 e nel 2024 le strategie per i servizi ospedalieri e per i
servizi sul territorio saranno le stesse, lei mi ha detto che
saranno rivalutate le scelte, pur garantendo ovviamente i LEA a
tutta la collettività.
È chiaro che queste informazioni, su cui sicuramente torneremo,
sono dati più che altro, che ci permetteranno di entrare di più nel
merito del dibattito e della discussione del Piano di salute e
benessere sociale.
Abbiamo incontrato in questi giorni anche l'ordine delle
professioni infermieristiche di Aosta e nel 2019 ventiquattro
infermieri professionali hanno presentato le dimissioni, venti nel
2020, nel 2021 trentaquattro e solo nel 2022 le dimissioni sono già
trentasei.
È preoccupante questo trend, che parte anche qui da lontano, ma
dobbiamo in qualche modo trovare una quadra, altrimenti bisognerà
chiudere i reparti. Questo è il dramma che vivrà la sanità nei
prossimi mesi.
