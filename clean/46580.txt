Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2988 del 23 novembre 2023 - Resoconto
OGGETTO N. 2988/XVI - Interrogazione: "Interlocuzioni con CVA
S.p.A. per la definizione della politica tariffaria di CVA energie
per i prossimi anni".
Sammaritani (Presidente) -
Passiamo al punto n. 57
all'ordine del giorno. Risponde il presidente Testolin.
Testolin (UV) -
Gli interroganti chiedono che
interlocuzioni ci siano state fra la Giunta e CVA nella definizione
della politica tariffaria di CVA Energia per i prossimi anni. In
merito al quesito, a oggi non ci sono state interlocuzioni fra la
Giunta regionale e CVA nella definizione della politica tariffaria
CVA Energie Srl..
Si chiede, inoltre, "Se, in base alle simulazioni che si possono
effettuare, le bollette delle utenze domestiche di CVA Energie nel
primo bimestre 2024 saranno più o meno care di quelle dell'ultimo
bimestre 2023": sentita in merito CVA S.p.A., a oggi non è
possibile affermare, con assoluta certezza, se le bollette del
primo bimestre 2024 dei clienti valdostani saranno più o meno care
di quelle dell'ultimo bimestre del 2023, in quanto l'attuale
offerta, applicata ai clienti valdostani fino al 31 dicembre 2023,
denominata "CVA sconto 40" prevede l'applicazione di un
corrispettivo per la materia energia variabile, il cui valore, per
il primo bimestre 2024, non è a oggi ancora stato definito.
CVA S.p.A. afferma però che, al momento della definizione
dell'offerta a prezzo fisso, la stessa risultava più conveniente
rispetto alla precedente offerta "CVA sconto 40", non solo dalla
comparazione effettuata attraverso il portale delle offerte
dell'Autorità di regolazione per energia, reti e ambiente, ARERA,
ma anche sulla base delle previsioni del prezzo all'epoca
disponibili.
Tale convenienza è confermata anche sulla base delle simulazioni
effettuate sul portale delle offerte di ARERA in data 20 novembre
2023.
CVA S.p.A. ritiene opportuno inoltre sottolineare che l'offerta
a prezzo fisso per 7 anni - oltre a partire da un livello di
tariffa energetica che nello stato attuale risulta particolarmente
conveniente - ha lo scopo aggiuntivo di stabilizzare il costo della
bolletta per evitare pericolosi picchi correlati all'elevatissima
volatilità che ha caratterizzato il recente triennio; rischio
tutt'ora molto rilevante a causa della situazione geopolitica in
atto.
CVA S.p.A. segnala infine che l'impegno a mantenere un prezzo
fisso per 7 anni verrà assolto in maniera univoca da parte di CVA
Energie, mentre i clienti finali potranno svincolarsi liberamente e
senza alcun onere a loro carico qualora dovessero valutare
opportunità commerciali più convenienti.
Riguardo alla terza domanda: "Se la Giunta è a conoscenza delle
iniziative che CVA intende assumere per evitare che i circa 30 mila
attuali clienti locali di Enerbaltea al momento della cessazione
del mercato tutelato vadano a irrobustire la clientela di grandi
aziende elettriche nazionali": anche per questo quesito riporto
quanto riferito da CVA: nell'ambito del percorso di progressivo
superamento del mercato tutelato dell'energia elettrica, l'ARERA ha
istituito un nuovo servizio di ultima istanza denominato "Tutele
graduali" nel quale, a partire dal primo aprile 2024, saranno
trasferiti automaticamente i clienti domestici non vulnerabili che
a tale data non avranno stipulato un contratto di fornitura sul
libero mercato.
Al contrario, i clienti finali domestici vulnerabili
continueranno a essere transitoriamente serviti dall'attuale
esercente - la maggior tutela, per il territorio valdostano da
Enerbaltea - sino alla definizione da parte di ARERA di condizioni
economiche e contrattuali di fornitura a essi dedicate.
A partire dal primo aprile 2024, quindi, i clienti domestici non
vulnerabili saranno serviti da un esercente di tutele graduali,
individuato attraverso procedure concorsuali da concludersi entro
il 10 gennaio 2024.
Ai fini dell'individuazione di tali esercenti, ARERA ha
precisato una suddivisione dei punti di prelievo italiani in 26
aree territoriali, quanto più simili tra loro in termini di
numerosità di punti di prelievo chiamati POD e livelli di morosità
medi.
La Valle d'Aosta è inserita nell'area territoriale denominata
Area Nord - con Biella, Milano provincia, Verbania e Vercelli - e
con un numero di POD stimato in circa 218 mila.
A livello valdostano, la platea di POD che alla data del primo
settembre 2023 si ritiene sarà coinvolta dal procedimento di
assegnazione al servizio di tutele graduali è pari a circa 21 mila
POD.
CVA Energie ha quindi condotto tali analisi per valutare
l'idoneità della propria struttura di vendita a gestire
adeguatamente ed efficacemente un numero rilevante di POD in caso
dell'eventuale aggiudicazione del servizio a tutele graduali
dell'area Nord 1 in cui è presente la Valle d'Aosta.
Da tale analisi è emerso che attualmente CVA Energie gestisce
circa 70 mila POD e che l'assegnazione della suddetta area
territoriale determinerebbe l'assegnazione di POD aggiuntivi pari a
tre volte tanto l'attuale livello.
Si è quindi ritenuto che CVA Energie non disponga a oggi della
capacità dimensionale adeguata alla gestione di un tale numero di
POD, pertanto CVA Energie ha ritenuto opportuno non partecipare a
tale procedura concorsuale.
A tale considerazione si aggiungono le valutazioni effettuate in
merito alla ridotta convenienza economica collegata agli elevati
rischi d'insolvenze caratteristici delle aree geografiche abbinate
a quella valdostana, privi delle tutele stabilite dall'ARERA in
relazione al mercato tutelato.
Al fine d'incrementare il proprio numero di clienti valdostani,
ivi compresi gli attuali clienti di Enerbaltea, si evidenzia che
nel mese di settembre 2023 CVA Energie ha elaborato un'offerta,
riservata ai clienti domestici valdostani, caratterizzata da un
corrispettivo per la materia energia fisso per i 7 anni, come prima
evidenziato, ossia fino al 31 dicembre 2030 che, come già
evidenziato, dalla comparazione effettuata attraverso il portale
delle offerte di ARERA, risulta non solo più vantaggiosa rispetto
alla precedente offerta "CVA Sconto 40" ma anche particolarmente
competitiva rispetto alle altre offerte sul mercato libero.
Tale offerta infatti - oltre a stabilizzare il costo della
bolletta per evitare che le eventuali future pericolose
oscillazioni dei prezzi dell'energia che hanno caratterizzato il
recente triennio gravino sui clienti domestici - ha come atôut la
riduzione dei costi fissi mensili, attraverso l'importante sconto
applicato sul costo di commercializzazione.
In ogni caso CVA Energie continuerà a porre in atto tutte le
possibili iniziative di marketing per far sì che i circa 21 mila
POD attualmente serviti da Enerbaltea stipulino un contratto di
fornitura sul mercato libero con CVA Energie, nell'assoluto
rispetto di quanto previsto dall'attuale normativa.
Presidente -
Replica la collega Minelli.
Minelli (PCP) -
Presidente, le chiederò copia della
risposta soprattutto per quello che riguarda la terza risposta,
perché non sono riuscita a prendere tutti gli appunti.
Vado per ordine: lei ci ha detto che a oggi non ci sono state
delle interlocuzioni da parte della Regione per quello che riguarda
la politica tariffaria, e in particolare su questa nuova
offerta.
Io rilevo che questa è una cosa assolutamente negativa e faccio
presente ancora una volta che nel parere del professor Caruso che
vi abbiamo trasmesso, di cui mi pare non sia stata contestata la
fondatezza finora, c'è scritto che la Regione ha il diritto e il
dovere d'intervenire anche nelle interlocuzioni - e sottolineo
interlocuzioni - per quello che riguarda le politiche
tariffarie.
Qui stiamo parlando di una questione che interessa qualche cosa
come decine di migliaia di utenze in Valle d'Aosta, allora se non
si deve occupare di queste interlocuzioni la Regione Valle d'Aosta,
che è proprietaria della CVA, chi se ne deve occupare?
Io credo che voce in capitolo la si debba avere e se non c'è
stata quest'interlocuzione lo riteniamo un grave errore.
Alla seconda domanda lei dice: "Non è possibile dire con
certezza se saranno più o meno care le bollette dell'inizio
dell'anno, ma dai calcoli di CVA l'offerta risulta più conveniente
di tutte quelle che si possono riscontrare sui vari portali".
Quello che io volevo sapere è se la Regione, con i suoi uffici
competenti in materia di energia, ha fatto dei calcoli e delle
simulazioni, perché con quelli vorremmo confrontarci. Del resto,
ogni utente di CVA Energie, a mio avviso, può e deve provare a fare
i calcoli.
Noi ci abbiamo provato, ci ho provato con le mie bollette,
ovviamente io non sono un esperto ma qualche calcolo è possibile
farlo e sinceramente, per quello che riguarda il costo della futura
bolletta, io rilevo - e mi riferisco soprattutto alla parte che
riguarda la materia energia - che non c'è una convenienza, bensì un
peggioramento e una maggiorazione del 30%.
Io ho ricevuto - come credo molti clienti CVA (tutti immagino) -
a settembre la lettera per la modifica unilaterale del contratto,
dove si indica quale sarà il corrispettivo per la materia energia
valido fino al 31/12/2030 che è di 0,1193 euro a kilowatt/ora.
Io ho provato a fare una simulazione, calcolando lo sconto del
40% su questo prezzo che è stato indicato, e facendo
quest'operazione viene fuori che se faccio lo sconto e immagino
quello che io pagherei dall'inizio del prossimo anno, questo 30% si
perde.
Mi si dirà che c'è la questione anche del costo del POD, ma a me
pare che questo sia già compreso nella situazione attuale.
La mia bolletta di agosto-settembre passerebbe da 52 euro a 68,
quindi con un incremento del 30%, e l'aumento della componente
energia quindi si mangerebbe circa 15 euro in bolletta.
Poi è vero che c'è tutta la questione del prospetto dei costi
energia e vedendo dal 2022 a oggi - con anche il Covid - c'è un
aumento della componente energia del 225% circa rispetto alla
situazione pre-Covid o comunque a prima dell'aprile 2022.
Sarebbe interessante far elaborare a CVA una simulazione di
bolletta reale.
L'altra questione: ci dite che il prezzo verrà mantenuto (e lo
sappiamo) per sette anni e che gli utenti possono recedere in
qualsiasi momento da questo contratto.
Però quello che non si capisce è come viene esattamente
calcolata questa cosa? Cioè quali sono le voci su cui si dice che
c'è un risparmio? Non lo possiamo sapere.
Faccio anche un altro esempio: se si va sul portale ARERA e si
guarda il prezzo della materia energia dell'ultimo trimestre,
perché vanno per trimestri, il prezzo dell'ultimo trimestre è già
più basso di quello che è stato indicato nella proposta di modifica
di contratto, perché quello - come dicevo - era di 0,1193, questo è
di 0,11609.
Termino velocemente sull'ultima risposta - per cui le ho chiesto
per favore di avere i dati - in cui lei ci dice: "Non concorrerà a
gara CVA" e ha parlato dell'offerta che è stata fatta.
Io credo che in questo senso bisogna che ci sia una campagna
massiccia perché altrimenti CVA rischia di perdere migliaia di
clienti e quindi ci perderà il sistema Vallée d'Aoste.
