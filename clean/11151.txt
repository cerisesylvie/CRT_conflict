Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2164 del 22 maggio 1991 - Resoconto
OGGETTO N. 2164/IX Situazione di disagio del personale della
Centrale del Latte
(Interrogazione)
.
Presidente
Do lettura dell'interrogazione presentata
dai Consiglieri Bajocco, Cristina Monami e Chenuil:
Interrogazione Constatato che vi sono gravi disagi e
malcontento tra il personale della Centrale Laitière messo in cassa
integrazione;
Al fine di conoscere fino a quando tale situazione potrà
perdurare;
i sottoscritti Consiglieri regionali del PCI-PDS
interrogano
l'Assessore competente per sapere:
1) qual'e il numero complessivo dei dipendenti delle due
Centrali del latte unificate;
2) quanti sono i lavoratori messi in cassa integrazione e se
quest'ultima è stata attuata in modo da coinvolgere
alternativamente tutti i dipendenti;
3) qual'è la percentuale del salario corrisposto ai lavoratori
cassintegrati;
4) quando verranno a cessare i motivi di preoccupazione e di
disagio.
Presidente
Ha chiesto di parlare il Presidente della
Giunta, ne ha facoltà.
Bondaz (DC)
Con riferimento all'interrogazione, si
comunica che dal primo dicembre 1990 tutto il personale è stato
assorbito dalla Centrale Laitière d'Aoste. Il numero complessivo
dei dipendenti è trenta. Con decorrenza 7 dicembre 1990 sono stati
posti in cassaintegrazione dieci dipendenti a zero ore e un
dipendente a metà servizio, circa venti ore. Viene attuata una
rotazione per quanto riguarda il personale addetto alla produzione,
non per gli autisti che continuano la distribuzione.
Coloro che sono stati posti in cassaintegrazione hanno percepito
per le prime tredici settimane il 100% del salario, per le
successive tredici settimane (che scadranno a fine maggio),
l'80%.
La situazione di disagio e di preoccupazione avrà termine con la
ripresa, che dipende da alcune decisioni legate alla liquidazione
della Centrale Laitière. Occorre infatti attendere il 24 giugno per
conoscere l'esito dell'incarico che il Presidente del tribunale ha
conferito al liquidatore, dott. Carlo Basso. Dopo tale data sarà
possibile programmare tempi e modalità per la futura operatività
della Centrale Laitière d'Aoste.
Presidente Ha chiesto di parlare il Consigliere Bajocco,
ne ha facoltà.
Bajocco (PCI-PDS)
Il disagio della Centrale del
Latte ormai si allunga da troppo tempo e a mio avviso dobbiamo
cercare di risolverlo nel più breve tempo possibile.
La preoccupazione più grande è quella per i dipendenti. Diceva
il Presidente della Giunta che i dipendenti della Centrale del
Latte sono trenta, di cui dieci in cassa integrazione dal 1
dicembre 1990. E' vero, per tredici settimane hanno preso il 100%
dello stipendio, ma oggi il salario comincia a ridursi e la
preoccupazione di questi lavoratori non è tanto il discorso
dell'80% del salario, ma la fine che farà questa Centrale del
Latte.
E' pervenuto credo, a tutti i Capigruppo, un comunicato da parte
dei dipendenti firmato in data 16 maggio: le preoccupazioni
dell'interrogazione che il gruppo del PCI-PDS aveva presentato il 6
maggio si ritrovano in questa lettera. E' per questo che invito la
Giunta a prendere a cuore questo problema per arrivare a risolverlo
al più presto, per dare sicurezza a quei lavoratori per i quali
oggi la sicurezza non c'è.
