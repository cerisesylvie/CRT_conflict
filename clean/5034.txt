Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 46 del 27 gennaio 1983 - Resoconto
OGGETTO N. 46/VII - RIPARAZIONE DELL'OROLOGIO INSTALLATO
NELLA TORRETTA DELL'EDIFICIO IN PIAZZA DELLA REPUBBLICA DI AOSTA
DENOMINATO EX CASA DEL POPOLO.- (Interrogazione).
PRESIDENTE:
Do lettura dell'interrogazione presentata dal
Consigliere Minuzzo.
INTERROGAZIONE
CONSIDERATO che il palazzo ex "Casa del Popolo", sito in
piazza della Repubblica è di proprietà dell'Amministrazione
regionale e che quindi è l'Amministrazione regionale che deve
prendersi cura della manutenzione dell'immobile;
RILEVATO che nella torretta centrale è installato un orologio
da più anni guasto;
PRESO ATTO che sarebbe quanto mai opportuno che tale orologio
funzioni correttamente in quanto è l'unico oltre a quello
installato sul Municipio di Aosta che può dare un certo affidamento
e ancor più che "Piazza del Popolo" è un punto di convergenza per i
valdostani ed in modo particolare per i turisti;
INTERROGA
l'Assessore ai Lavori Pubblici Geom. Giuseppe Borbey per
conoscere:
1)
i motivi per i quali non si è provveduto finora
alla riparazione dell'orologio dell'ex "Casa del Popolo";
2)
se e quando intende intervenire per la
riparazione.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Il fatto è che la riparazione di
quell'orologio costa parecchio, quindi non sappiamo neanche se è il
caso di farla. E' un vecchio orologio e dovremmo rifarlo
completamente perché quei vecchi ingranaggi sono tutti da
modificare. Sentirò se la Giunta regionale è favorevole a rimettere
in ripristino questo orologio.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Per far rilevare che questa
interpellanza è stata presentata il 13 dicembre. Evidentemente se
l'orologio non funziona, si deve desumere che c'è qualcosa che non
va. Ci poteva essere una perizia che confermava che non conveniva
riparare questo orologio, che la sostituzione costava 2 milioni,
che la Giunta magari aveva ritenuto di non sostenere questa spesa.
Non posso dichiararmi soddisfatto della risposta perché ritengo che
l'Assessore molto più correttamente in questo frattempo avrebbe
potuto vedere in Giunta cosa si poteva fare, per darmi una risposta
un po' più esauriente.
