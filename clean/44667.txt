Classificazione
ORDINE PUBBLICO - FORZE ARMATE



Oggetto del Consiglio n. 1621 del 9 giugno 2022 - Resoconto
OGGETTO N. 1621/XVI - Approvazione di mozione: "Espressione
della vicinanza del Consiglio regionale della Valle d'Aosta
all'Associazione Nazionale Alpini nella sua valenza sociale,
culturale, popolare e identitaria".
Bertin (Presidente) -
Punto n. 43. Passiamo ora alle
mozioni. Per l'illustrazione della mozione, si è prenotato il
consigliere segretario Distort a cui passo la parola.
Distort (LEGA VDA) -
Portiamo all'attenzione dell'Aula
una riflessione sull'Associazione Nazionale Alpini, che ha scritto
capitoli importanti della nostra storia sin dalla sua fondazione
avvenuta nel 1919 a seguito del primo conflitto mondiale e a
seguito dell'esperienza vissuta profondamente dagli Alpini, in
particolare temprati dai combattimenti in montagna e uniti dal loro
peculiare spirito di Corpo. Così, con quest'esperienza alle spalle,
decisero nel 1919 di unirsi e fare qualcosa di concreto per aiutare
le famiglie dei commilitoni e per non disperdere il patrimonio di
solidarietà e di valori umani che si era creato sulle creste nelle
trincee. L'Associazione tiene vive le caratteristiche che
contraddistinguono il Corpo degli Alpini, ne illustra la storia e
si propone di rafforzare tra gli Alpini di qualsiasi grado e
condizioni vincoli di fratellanza nati dall'adempimento del comune
dovere verso la patria e curarne, entro i limiti di competenza,
interessi all'assistenza. Inoltre si occupa di favorire i rapporti
con i reparti e con gli Alpini in armi, promuove e favorisce lo
studio dei problemi della montagna e del rispetto dell'ambiente
naturale anche ai fini della formazione spirituale e intellettuale
delle nuove generazioni. Promuove e concorre in attività di
volontariato e protezione civile con possibilità di impegno in
Italia e all'estero, leggo proprio dalle sintesi di statuto.
Nel 1920 venne organizzata la prima adunata nazionale degli
Alpini sul Monte Ortigara, proprio in un luogo che è stato teatro
di una delle più sanguinose battaglie, che, tra l'altro, tra gli
Alpini è stata battezzata "Il calvario degli Alpini". A quel primo
appuntamento seguirono adunate annuali, con ricorrenza annuale,
salvo l'interruzione causata dal secondo conflitto mondiale e
l'altra interruzione avvenuta nei recenti anni 2020-2021 a causa
della pandemia.
È poi doveroso ricordare che tra le numerose opere di
solidarietà l'Associazione ha costruito negli anni un asilo a
Rossosch in Russia al posto di quella che fu la sede del comando
del Corpo d'armata alpina del 1942. Un'analoga operazione è stata
svolta nel 2002 per la costruzione e l'ampliamento di un istituto
scolastico multietnico a Zenica in Bosnia. In Mozambico dove tra il
1993 e il 1994 le truppe di leva degli Alpini si sono unite
all'operazione umanitaria disposta dalle Nazioni Unite.
Successivamente l'ANA ha costruito un collegio femminile, un centro
di accoglienza per bimbi denutriti e uno di alfabetizzazione e
promozione della donna. Nel 2018 a Nikolajewka è stato costruito il
ponte dell'amicizia sul fiume Valuji. Nel 2011, presso il comune di
Ripabottoni (Campobasso) è stata costruita una casa di riposo.
Nell'Abruzzo terremotato sono stati impegnati 8.500 volontari. Il
14 novembre 2009 è stato inaugurato il villaggio ANA a Fossa,
provincia dell'Aquila. Sempre a Fossa è stata ricostruita la Chiesa
di San Lorenzo e, dopo le gravi e ripetute scosse di terremoto in
centro Italia del 2016, l'Associazione Nazionale Alpini ha aperto
una raccolta di fondi in favore della popolazione realizzando
progetti per la costruzione di centri polifunzionali a Campobasso,
Visso, Arquata del Tronto, Accumoli e Preci. Un capitolo a parte
merita, soprattutto dopo l'esperienza del Covid, l'Ospedale da
campo. Il 19 marzo 1994 l'Associazione ha inaugurato un nuovo
Ospedale da campo, avio-eli-trasportabile, unico in Europa e forse
nel mondo per una realtà civile, già impiegato più volte in
occasione di pubbliche calamità, il personale medico e paramedico è
quello delle strutture sanitarie più avanzate. Tra gli ultimi
interventi quello a Kinniya nello Sri Lanka dopo il devastante
Tsunami
dov'è stata attivata una parte dell'Ospedale con
medici e soprattutto, infine, il cosiddetto "Miracolo degli
Alpini": la costruzione in soli sette giorni dell'Ospedale nella
Fiera di Bergamo per fronteggiare l'emergenza sanitaria causata
dalla pandemia di Covid.
Questo curriculum, benché lungo ma sintetico, pensate un po', è
sintesi, questo curriculum viene presentato all'Aula innanzitutto
per onor del vero per spirito di chiarezza e di fedeltà alla
verità, però viene da chiedersi: "benissimo, è interessante quello
che ci stai illustrando, Distort, ma perché stiamo tenendo occupato
il Consiglio regionale per una questione che è effettivamente del
tutto evidente? Chi metterebbe in discussione il valore di
quest'Associazione di fronte a quest'elencazione dei principali
obiettivi raggiunti da parte proprio di essa?". Il fatto è che
accadono dei fatti che innescano delle riflessioni ed è di fronte a
questo curriculum che si collocano le recenti accuse sorte in
merito a presunte molestie operate dagli Alpini in congedo in
adunata a Rimini lo scorso maggio, accuse o polemiche, che
permettono comunque, come sempre succede, due effetti. Piccolo
inciso: uso il termine "presunte accuse" perché non ho la minima
competenza a sostituirmi a chi ha effettivamente la competenza per
indagare e verificare se queste accuse siano fondate o meno, per
cui uso per onor del vero il termine "presunte". In ogni caso, il
fatto non è passato assolutamente inosservato, è arrivato
addirittura alla stampa estera, si sono movimentati comitati per la
raccolta di firme per l'individuazione dei casi di molestia e
raccolta di firme per censurare le prossime iniziative di adunanza
dell'Associazione Nazionale Alpini.
Quando succede qualcosa di conflittuale, qualcosa di eclatante,
qualcosa addirittura di contraddittorio, perché, di fronte a una
positività del tutto evidente, un'evidenza che si impone, è chiaro
che, quando a fianco a quest'evidenza si pone a contraltare
qualcosa di critico, si innescano due alternative possibili: la
prima è la generalizzazione, cioè la messa in discussione
in
toto
di una realtà che, poiché si è macchiata di certe colpe,
da appurare, viene messa completamente in discussione, quindi tutto
l'operato passa in dimenticatoio, si cancella, ma soprattutto si
vuole impedire l'attività futura, questo è il percorso della
generalizzazione; altro percorso è quello invece di innescare un
approfondimento della consapevolezza sul valore dell'adunata, sul
valore dell'Associazione Alpini, sul suo operato, in modo che non
cada nei meccanismi dell'abitudine perché effettivamente nulla
distrugge di più dell'abitudine. A volte è proprio la
conflittualità, è proprio la contraddittorietà che spalanca gli
orizzonti, che riprende la coscienza, interpella la coscienza e
porta a dover affrontare dei percorsi di approfondimento per capire
qual è il vero valore di un'attività. Ed è esattamente in questo
secondo filone, seconda reazione, seconda alternativa, questo
percorso di approfondimento della consapevolezza che abbiamo voluto
presentare questa mozione; è un approfondimento che presuppone
capacità di analisi e intelligenza, un'intelligenza che,
permettetemi, si potrebbe contrapporre a un'ideologia o a un
ideologismo perché, da un lato potrebbe esserci l'ideologia e
l'ideologismo di mantenere viva una fiamma, dall'altra parte
potrebbe esserci l'ideologia o l'ideologismo di spegnerla. Esiste
fortunatamente l'altra ipotesi: l'ipotesi di una visione
intelligente, di una capacità di affrontare con intelligenza la
realtà, quell'intelligenza che è capace di discernere tra l'idiozia
di qualche individuo e il valore di un intero gruppo umano che ha
150 anni di storia e che ha centinaia di migliaia di iscritti,
quell'intelligenza capace di distinguere tra un apprezzamento e
un'umiliazione, quella intelligenza che è capace di distinguere tra
la goliardia del mittente e la fragilità psicologica del
destinatario qualora succede. Ricordiamoci che
per par
condicio
ho messo al primo posto l'idiozia di qualche
individuo. La stessa intelligenza che ci permette di capire che
esiste un confine tra la competenza giuridica e la competenza
psichiatrica, l'intelligenza che ci permette di distinguere, in
ultima analisi, tra verità e strumentalizzazione.
I casi di Rimini saranno oggetto di analisi e di giudizio degli
inquirenti e della Magistratura, quello è il campo, così come la
validità della stessa polemica costruita su cinquecento
testimonianze, non sono poche, forse poca è la sola denuncia che ha
avuto corso e che è stata posta all'attenzione della Magistratura.
Nello stesso tempo sono tante le ventimila firme raccolte
velocemente per censurare le future adunate. Allora mentre
inquirenti e Magistratura lavorano, altri organismi, come il
nostro, il Consiglio regionale, ha un'occasione per affrontare quel
percorso critico di approfondimento che porta a una migliore e più
profonda consapevolezza.
Spesso succede che la bontà delle cose è percepita quando queste
cose mancano, quando vengono a mancare e allora ecco che, di fronte
all'ipotesi di censura delle prossime adunate dell'Associazione
Nazionale Alpini, noi vogliamo oggi ribadire il principio
dell'analisi, della consapevolezza, dell'approfondimento critico,
della conoscenza dei fatti, al di là del riconoscimento del
passato, del presente e delle potenzialità per il futuro, al di là
di ideologismi o posizioni che prescindono da questo senso
critico.
Ricordo che, quando si abbandona la strada del senso critico, si
apre solo un'altra strada: quella della dittatura di un pensiero
unico.
Di fronte a queste alternative, noi oggi vogliamo affermare in
questo Consiglio che apparteniamo con fierezza a quella mentalità
di saggezza implicita che ci permette di riconoscere il valore e la
grandezza delle cose anche attraverso la fragilità umana di singoli
e sappiamo benissimo che fa più rumore un albero marcio che cade
piuttosto che un'intera foresta che cresce, a noi interessa la
foresta che cresce.
Nel pieno rispetto del lavoro della Magistratura verso soggetti
ben precisi e nella piena solidarietà verso le donne che abbiano
veramente subito offesa, vogliamo rinnovare la nostra vicinanza
all'Associazione Nazionale Alpini riconoscendone la valenza
sociale, storica, culturale, popolare e identitaria, in particolare
in una realtà interamente alpina come la nostra Regione e chiediamo
all'intero Consiglio la manifestazione di approvazione di questa
vicinanza. Grazie per l'attenzione.
Presidente -
La discussione generale è aperta. Se
qualcuno intende intervenire, si prenoti. Se nessuno si prenota,
chiudo la discussione generale... ha chiesto la parola la
consigliera Minelli, ne ha facoltà.
Minelli (PCP) -
Ho ascoltato con attenzione
l'illustrazione del collega Distort perché dalla lettura del testo
della mozione era un po' difficile capire quale motivazione avesse
spinto in questo momento a presentare un testo che, come poi ha
chiarito il consigliere Distort, poteva suscitare delle
perplessità, ad esempio chiedersi perché parlare in questo momento
degli Alpini di cui credo, come lei ha ricordato, nessuno può
mettere in discussione né l'importanza storica ma anche
l'importanza che rivestono nel presente come Associazione
Nazionale, che è presente sempre quando ci sono calamità, necessità
della comunità tutta intera... La lettura della sua mozione e del
testo che lei propone, anche dell'impegno che noi leggiamo, quindi
è di esprimere vicinanza all'Associazione Nazionale Alpini
tout
court
, come si potrebbe esprimere altra vicinanza, ricordando
il valore di altre realtà: penso all'Arma dei Carabinieri, alla
Polizia di Stato e anche a infinite altre realtà.
Mi scuso se faccio un breve inciso che può apparire anche
autoreferenziale, ma credo che serva per comprendere quello che poi
le dirò dopo.
Io ho una cultura - anche se qualcuno pensa pregiudizialmente
non sia così, ma posso assicurare che è tale - che è un po'
impregnata di quella che lei da Alpino - perché so che lei è un
Alpino - può definire "Alpinità", credo che voi utilizziate anche
quest'espressione. Io sono nipote di un orgogliosissimo nonno
artigliere Alpino, sono pronipote di un cappellano militare degli
Alpini, mio marito è stato un Alpino e in congedo, fino al momento
della sua morte, ha collaborato con la sezione della sua comunità
partecipando a molte di quelle iniziative che lei ha sottolineato,
alcune lontano da casa, alcune più vicino, in momenti in cui forse
io avrei preferito che fosse a casa e invece, giustamente, come ho
poi anche capito io, era importante essere al servizio di una
comunità altrove. Ritengo quindi che non si possa, almeno per
quello che mi riguarda, mettere in dubbio il valore di questo
Corpo, il valore dell'Associazione che opera in tempo di pace. Però
vede, in questa sua mozione - e parlo del testo, perché noi
leggiamo un testo con le sue premesse e votiamo un impegno - lei
non ha fatto nessun riferimento ai fatti che l'hanno portata a
presentarla. Poi, nell'illustrazione, lei si è riferito a ciò che
abbiamo appreso dai giornali della vicenda di Rimini, dell'adunata
di Rimini. Lei non ne ha fatto cenno, ha poi concluso dicendo che
esprimeva una solidarietà, che immagino sia assolutamente vera,
alle donne che sono state oggetto di quelli che lei però ha
definito "apprezzamenti ed elementi di goliardia". Nel momento in
cui ci sono delle segnalazioni, chiamiamole così, che sono tante,
come lei ha ricordato: cinquecento, non centocinquanta come si
diceva all'inizio ma cinquecento, la maggior parte delle quali di
giovanissime ragazze che in quei giorni erano state assunte
temporaneamente per lavorare nei locali di Rimini e della Riviera
Romagnola per raccogliere quella che dovrebbe essere una grande
festa e una riaffermazione di certi valori... io non so se lei ha
letto alcune di quelle dichiarazioni o se ha visto alcuni dei
video, io sì e, nel momento in cui una ragazza di 15-16 anni, poi
anche donne più adulte, ma penso soprattutto alle giovani, che non
hanno neanche gli strumenti tante volte per capire bene quello che
sta avvenendo... e da persona che crede che ci siano dei valori
importanti in questo Corpo, in quest'Associazione, io credo che non
si possa in una mozione come questa tacere di queste cose e
soltanto illustrarle
en passant
come lei ha fatto.
Non riesco proprio a capirlo, non è una cosa che si riesce a
comprendere e tantomeno, mi permetta, ad accettare, perché il fatto
di continuare a confondere quelli che sono per qualcuno dei
semplici atti appunto "goliardici", che si possono tollerare, che
fanno parte della tradizione, a dire che non ci si può indignare
per un apprezzamento non va bene...Ci sono degli apprezzamenti che
uno non vuole, non sono assolutamente graditi! E qui può darsi, io
non lo so, che ci fossero degli infiltrati, che non fossero degli
Alpini, è stato detto che i giovani non possono essere degli Alpini
perché sappiamo che la leva obbligatoria è finita con quelli del
1985 e poi non ci sono più stati Alpini. Non lo so, però io quello
che so è che gli Alpini da sempre hanno un servizio d'ordine
efficientissimo nelle loro manifestazioni, sempre, quindi occorre
vigilare su tutto questo!
Io non mi sognerei mai di andare a firmare una petizione che
chiede di abolire le adunate, non è questo il problema, però, nel
momento in cui si esprime solidarietà agli Alpini, si dice perché
adesso si parla di quello e si fa riferimento a ciò che è accaduto!
Non solo si fa riferimento a ciò che è accaduto ma lo si
stigmatizza profondamente, come ha fatto il giorno successivo, anzi
due giorni dopo, il 10 di maggio, il ministro della difesa Guerini,
che ha detto testualmente: "i comportamenti raccontati da alcune
donne sono gravissimi, episodi che certamente andranno accertati
dagli organi competenti ma che non possono e non devono essere
sottovalutati". Qui nella mozione non se ne parla neppure. Episodi
- voglio ribadirlo con forza - che sarebbero all'opposto dei valori
degli Alpini e di una manifestazione che è celebrazione di
solidarietà, principi e bellissime tradizioni. È sbagliato fare
generalizzazioni ma allo stesso tempo non ci deve essere nessuna
tolleranza. "Le molestie e le violenze non devono mai e in nessun
caso trovare alcuna giustificazione e vanno condannate senza "ma" e
senza "se"": queste sono le parole che ha pronunciato il Ministro
della difesa.
Qualche giorno dopo, forse un po' per andare a parare il colpo,
perché un primo comunicato dell'Associazione non era stato così
netto, su un'intervista al "Corriere della Sera" dell'11 maggio il
Presidente nazionale si è espresso in maniera direi corretta e ha
detto: "adesso ci sono fatti concreti, faremo di tutto, insieme
alle Forze dell'ordine, per individuare i responsabili che se sono
appartenenti alla nostra Associazione, prenderemo provvedimenti
molto forti". Nel frattempo poi le segnalazioni da centosessanta
che erano all'inizio sono cresciute e sono ora cinquecento. Si dice
che non ci sono delle denunce...
Io non so se qualcuno... forse i colleghi maschi non credo, poi
potrebbe anche essere, forse le colleghe invece che sono presenti
in questa sala possono essere state oggetto qualche volta, non lo
so, di quei cosiddetti "apprezzamenti o atteggiamenti goliardici",
e forse possono capire un po' di più quello che voglio dire, ma nel
momento in cui una persona li riceve, e io parlo soprattutto di
persone giovani, è pesante... E poi qui non ci limitiamo, mi
spiace, a sole segnalazioni di apprezzamenti o battute, c'è anche
di più, c'è qualche cosa di più; sarà poi la Magistratura che dovrà
verificare se ci sarà la possibilità e la forza di queste persone
di denunciare, ma chi denunciano? Perché ci si trova in una
situazione in cui è una denuncia che va contro ignoti, mica io so
chi è che, mica conosco queste persone, mica le ho già viste? Sono
persone che parlano, che dicono, che allungano le mani, perché è
successo questo in molti bar e io riesco a credere a queste
ragazze, io ci credo. Allora non sono Alpini? Sono altri? Non lo
sappiamo. Ma ci deve essere una presa di posizione forte e ha
ragione la vicepresidente della Regione Emilia Romagna Elly Schlein
quando dice: "le segnalazioni devono essere prese sul serio anche
quando non prendono la forma di una denuncia alle Forze
dell'ordine", perché spesso, e lo sappiamo benissimo, le donne non
denunciano perché temono di non essere credute, soprattutto in
questa situazione, dove stiamo parlando di molestie, nella maggior
parte dei casi, credo in tutti, quindi non si possono nemmeno
liquidare come degli episodi di ubriachezza e di maleducazione,
sono delle molestie.
Allora se vogliamo esprimere la nostra solidarietà all'ANA, che
non deve, come ha detto giustamente lei, essere sottoposta a una
sorta di processo e di generalizzazione dei comportamenti di
qualcuno, se uno lo vuole fare, però deve essere onesto e far
riferimento anche ai fatti che sono accaduti e stigmatizzarli.
Così com'è scritta questa mozione che, genericamente, esprime
vicinanza all'Associazione Nazionale Alpini, per tutti i motivi che
sono posti in premessa, mi consenta, collega Distort, non è onesta
fino in fondo.
Presidente -
Ha chiesto la parola il collega Distort, ne
ha facoltà.
Distort (LEGA VDA) -
Ringrazio la collega Minelli per i
chiarimenti espressi rispetto ai quali vorrei soltanto fare alcune
precisazioni.
Per quanto riguarda il discorso dei contenuti in forma scritta
della mozione, accolgo la sua osservazione che richiede una maggior
chiarezza e una maggiore esplicitazione; ne prendo atto e ne faccio
tesoro, perché il fatto di potersi mettere in dialogo in modo tale
che ognuno difende le proprie posizioni non è un dialogo, sono
monologhi e non mi interessano i monologhi, mi interessa il dialogo
nel grande senso della parola del termine "dialogos", cioè sono due
pensieri, due visioni che si mettono in colloquio, quindi io faccio
tesoro anche degli errori, forte del fatto che attraverso le prove
di errore la civiltà umana è riuscita ad arrivare a questo livello,
quindi prendo atto di questo.
Per quanto riguarda il discorso della minimizzazione di quanto è
successo, probabilmente o non mi sono espresso bene, o non mi ha
ascoltato bene lei perché non era minimamente mia intenzione
minimizzare, era mia intenzione fare tutta una serie di
chiarimenti, tant'è che, quando io ho parlato di goliardia, io l'ho
inserita in una serie di punti dove al primo posto c'era
l'attenzione verso l'idiozia di qualche individuo. Non penso
minimamente di voler diminuire quanto è successo. Lei ha detto che
appartiene a un mondo che ha assorbito a livello di DNA i valori
degli Alpini, io appartengo allo stesso mondo, appartengo anche al
mondo che ha assorbito valori di altre forze, altre Forze armate,
Forze dell'ordine, Carabinieri, Polizia, marinai, partigiani,
quindi capisco perfettamente cosa voglia dire il rispetto della
persona. Ci sono anche contenuti che vanno al di là
dell'appartenenza di un DNA che proviene dalle Forze armate, ci
sono contenuti che appartengono alla millenaria tradizione e
cultura cristiana che sottolineano il valore della persona, quindi
le posso assicurare che accolgo con serenità le sue osservazioni ma
rimango comunque sereno con la mia coscienza, sereno di poter
difendere e di poter esprimere questo senso di chiarezza senza "se"
e senza "ma".
A titolo soltanto di dati e comunque anche di precisazione,
perché lei mi ha dato l'opportunità di sviluppare un'ulteriore
riflessione, effettivamente pensare che con centosessantamila
partecipanti, per colpa di qualche soggetto che non è stato in
grado neanche di governare sé stesso, vadano a farne le spese due
categorie di persone: le persone che hanno subito queste molestie,
dato ovviamente da approfondire ma questa precisazione non vuole
minimamente sminuire nulla, vuole semplicemente chiarire il fatto
che ci sono altri ambiti, è un altro ambito nel quale vanno
eseguiti questi accertamenti, non in quest'aula; l'altra vittima è
l'Associazione Nazionale Alpini perché, per colpa di qualche
balordo, l'Associazione Nazionale Alpini ha subito un danno
d'immagine grandissimo e, per colpa di qualche balordo, si sono
raccolte ventimila firme per chiedere la censura delle prossime
adunate.
È proprio per questo motivo che mi sento di prendere questa
posizione semplicemente nell'ottica dell'onor del vero, della
chiarezza e, per quanto riguarda la sua conclusione, la conclusione
del suo intervento, collega Minelli, quando parla di onestà, le
posso dire che con me lei sfonda una porta aperta, nei confronti
dell'onestà io mi confronto quotidianamente con un giudice che è
spietato, che addirittura è un tiranno, l'unico tiranno che accetto
nella mia vita, che si chiama coscienza, la mia coscienza.
Presidente
- Ha chiesto la parola il consigliere
Manfrin.
Manfrin (LEGA VDA) -
Ringrazio ovviamente il collega
Distort per l'illustrazione con la quale ha spiegato le motivazioni
per le quali abbiamo ritenuto opportuno presentare
quest'iniziativa, ma ringrazio in particolar modo la collega
Minelli per avere illustrato a quest'Aula un modo di pensare che
noi avversiamo in maniera importante ed è corretto che i Valdostani
che ascoltano siano ben consci delle varie posizioni in campo.
Lei vorrebbe che su questo documento, su questa mozione ci fosse
scritto - questo mi pare traspaia dalle sue parole - che siccome
gli alpini o l'Associazione Nazionale Alpini o componenti di essa
si sono resi responsabili di molestie o quant'altro lei ci ha
raccontato, anche a fronte di questo noi esprimessimo loro
solidarietà. Sono sicuro che lei lo vorrebbe perché tutti
vorrebbero che la parte che avversano sostanzialmente dicesse delle
cose senza senso, di questo ne prendiamo atto.
Il problema, collega Minnelli, è che questa mozione arriva così
composta perché l'Associazione Nazionale Alpini e il mondo degli
Alpini in generale è in questo momento sotto attacco ed è sotto
attacco - e lei l'ha ricordato bene - anche da parte di un Ministro
della difesa che condivide la sua visione del mondo, cioè che, a
fronte di dichiarazioni pubbliche, ritiene di esprimersi contro una
parte importante che compone le deleghe che lui ricopre e si
esprime senza conoscere i fatti, ma solo sulla base delle
dichiarazioni.
Il collega Distort l'ha detto, non ha detto il numero ma credo
sia importante ricordarlo: all'adunata degli Alpini hanno
partecipato centosessantamila persone e a un mese di distanza c'è
un esposto che è stato presentato per denunciare i fatti di cui lei
ci ha parlato. Chi lo dice? Andrea Manfrin? No, lo dice la stessa
persona che lei ha incensato in questo momento nel suo intervento
dicendo che lo stesso Presidente dell'ANA nazionale aveva espresso
contrarietà, aveva criticato il comportamento delle persone che
hanno fatto parte... Io le riporto dichiarazioni che ha fatto
recentemente il presidente dell'ANA Favero, il numero uno
dell'Associazione dice che sono episodi assolutamente isolati, "il
99,9 percento delle penne nere dei nostri associati è gente seria
che si impegna, lavora, dà una mano e che mai si è tirata indietro
dinanzi a qualsiasi calamità o emergenza e di questo non è stato
tenuto minimamente conto gettando fango addosso a una categoria,
fatti, non parole, comprovati soprattutto da un dato dirimente:
dopo un mese c'è un solo esposto per le presunte molestie di
Rimini".
Ovviamente ha espresso anche l'intenzione di denunciare le
femministe che hanno sollevato questo caso.
Lei ci ha spiegato, collega Minelli, che non arrivano denunce
perché io non conosco la persona, che mi sembra un modo di
procedere correttissimo. Tendenzialmente in effetti quando io
subisco una rapina in casa, mica vado a fare la denuncia, perché
non so chi è che mi ha rapinato in casa, quindi non lo vado a
denunciare, non faccio neanche l'esposto contro ignoti, perché chi
lo sa chi mi ha rapinato casa? Se lo conosco, lo denuncio, sennò
no. Mi sembra un ragionamento che fila. Ricevo delle molestie e non
le denuncio perché "non conoscevo chi le ha fatte". Mi sembra che
il suo ragionamento faccia qualche piccola falla ma io credo che
sia toccata l'apoteosi quando lei ha detto che le donne non
denunciano perché hanno paura di non essere credute. Questo dato
però si scontra con un'altra realtà: ci sono cinquecento
segnalazioni di persone che pubblicamente dicono: "io sono stata
molestata", quindi "io sono stata molestata" lo posso dire
pubblicamente sugli organi di informazione ma non lo posso dire
agli organi di Polizia perché potrebbero non credermi. Ai
giornalisti sì, lo dico pubblicamente, ma agli organi di Polizia
no. Io sarei curioso di capire quest'incongruenza, sarei curioso di
capire per quale motivo una cosa detta pubblicamente, con nome e
cognome e con la faccia, ho visto dei video, con persone che
dicono: "sì, mi è stato dato un bacio sulla guancia", sì, lo
dicono. Perché poi non hanno formalizzato questo tipo di esposti se
appunto sono state oggetto di questo tipo di molestie?
Il problema vero, collega Minnelli, è che questo modo di
ragionare, come le ho già detto, è tipico di un certo pensiero
politico che cerca di demolire un modo di essere, un modo di
pensare e un sistema di valori che crede in quel modo di essere e
in quel modo di pensare, allora le adunate che richiamano un
sistema di valori, un sistema che crede nella divisa, che crede
nell'abnegazione, nello spirito di sacrificio devono essere
demolite a colpi di "ma sono tutti molestatori", "ma sono tutte
delle brutte persone", "ma sono tutte persone che si ubriacano e
commettono chissà che cosa".
Un esempio preciso: ho letto un articolo a firma di una
giornalista che si chiama Michela Marzano, l'11 maggio ha fatto un
articolo con scritto: "molestie all'adunata degli Alpini a Rimini,
non chiamatela goliardia", come lei giustamente ci ha ricordato, e
nel testo dell'articolo ci diceva perché non bisognava dire che era
goliardia perché bisognava andare addosso a tutto questo sistema di
valori e sistema di idee. Poi accade che ci siano delle molestie,
peraltro anche filmate con minacce e quant'altro, da parte di un
gruppo di giovani a Peschiera del Garda, recentemente. La stessa
giornalista, Michela Marzano di "Repubblica", il 6 giugno, parlando
di quell'episodio, ci dice che "sbaglia chi sfrutta la violenza
sulle donne per seminare altro odio", allora io mi chiedo questo
sistema di pesi, due pesi e due misure, nel quale in un caso non
bisogna parlarne per seminare altro odio ma nell'altro sì perché
bisogna attaccare - questo è sottinteso - decisamente un sistema di
valori, mi chiedo come possa coesistere, in quale maniera.
Arriviamo al momento in cui trattiamo quest'iniziativa, perché
la trattiamo? La trattiamo anche perché, oltre alle richieste di
spiegazioni che ci sono state e le campagne stampa diffamatorie
contro il Corpo degli Alpini, anche in Valle d'Aosta delle
associazioni hanno chiesto degli incontri per riversare contro
l'Associazione locale delle colpe che ovviamente sono dei singoli,
e in questo caso di uno perché c'è un esposto, se eventualmente
verrà poi verificata la sua colpevolezza, tutto il resto sono
chiacchiere: ecco perché dobbiamo riaffermare i valori: ecco perché
dobbiamo esprimere la nostra solidarietà, ecco perché con questa
mozione il nostro sostegno e la nostra vicinanza all'Associazione
Nazionale Alpini deve essere assolutamente riaffermata, a
prescindere da quali siano le motivazioni che la sostengono.
Presidente -
Se qualcuno intende intervenire, si prenoti.
Ha chiesto la parola la consigliera Spelgatti, ne ha facoltà.
Spelgatti (LEGA VDA) -
Ringrazio il collega Distort
perché ha esposto in maniera assolutamente esemplare il senso di
questa mozione, quello che si vuole portare avanti, quello che si
difende e il tutto è stato fatto con estremo equilibrio.
Collega Minelli, lei a un certo punto ha detto: "non dico i
colleghi maschi ma magari le colleghe donne capiscono di che cosa
io stia parlando". La risposta è no, io sinceramente non lo capisco
perché faccio una distinzione. Le molestie sono una cosa serissima,
glielo dico da avvocato, glielo dico da donna e glielo dico come
persona, le molestie sono delle cose serissime, le violenze non ne
parliamo, c'è una distinzione tra tutti i vari concetti e bisogna
capire dov'è il limite. C'è il penale, ci sono le sedi dove si deve
andare a denunciare quando accadono dei fatti di rilievo, è
importantissimo e fondamentale farlo e chiunque si macchi di
qualunque tipo di reato e di atteggiamento che crei nella
potenziale vittima aggressione di qualsiasi tipo è giusto che venga
anche punito o comunque che partano delle indagini per andare a
identificare eventualmente il colpevole.
Da donna però io le dico anche dov'è il limite e io non entro
nel merito delle singole dichiarazioni fatte dalle singole persone
perché non tocca a noi stare a decidere questo è reato, questo non
è reato, questo va bene, questo va male, assolutamente no, questo è
compito di qualcun altro ed è compito della Magistratura. Io quello
che voglio dire è che sicuramente, dove ci sono stati da parte dei
singoli degli atteggiamenti assolutamente indecorosi, indecenti e
magari anche assolutamente che configurano delle molestie, è giusto
che i singoli vengano puniti e che vengano perseguiti sotto ogni
punto di vista e si esprime la massima solidarietà a tutte le donne
che abbiano subito delle vere molestie. Questo non significa però
dover andare e cogliere la palla al balzo per criminalizzare
un'intera categoria, cosa che invece sta assolutamente succedendo,
ma io le dico anche, da donna, che a un certo punto su alcune
dichiarazioni... non sto parlando nel momento in cui si dice: "mi
hanno messo le mani addosso", ci mancherebbe, quando io leggo: "mi
hanno detto che ho delle belle gambe, mi sono sentita molestata", a
dover dire: "questa diventa una molestia", da donna le dico che,
secondo me, stiamo superando il confine, perché poi dipende sempre
dal contesto. Il collega Manfrin le ha portato un esempio molto
importante, nel momento in cui una ragazzina di 16 anni si trova in
un contesto buio di sera, va per la strada, un gruppo di persone
che si avvicinano e che magari cominciano pesantemente a dire delle
cose e a fare dei commenti, oppure su un treno, quindi in un
contesto in cui si ingenera nella persona che riceve un commento
una situazione di paura per quello che possa succedere, questo
assolutamente è gravissimo, perché, da donna, l'abbiamo
sperimentato tutte che cosa significa poi avere paura perché da
quel commento non sai che cosa deriva. Ma sei in un contesto di
pieno giorno passi per la strada e anche qualcuno ti dice: "hai
delle belle gambe" e qua a dire: "oh mamma mia, questa diventa una
molestia", si può definire cafonaggine, la si può definire come si
vuole ma a un certo punto il problema è troviamo il giusto confine
tra ciò che è una criminalizzazione giusta e il confine tra quella
che è la criminalizzazione del maschio, perché a un certo punto
stiamo andando in una società in cui il maschio viene
criminalizzato. Attenzione, un conto è essere vittime e un conto è
continuare da donne a esagerare a fare le vittime, perché io
l'atteggiamento vittimistico delle donne non lo accetto, non lo
sopporto. Questo lo vedo in quasi tutte le battaglie che la
sinistra porta avanti a favore delle donne. Non mi ci riconosco
perché ci sono delle battaglie che sono sacrosante, anche per le
discriminazioni: discriminazioni perché nel privato non si riesce
ad avere le giuste tutele per poter far figli, discriminazioni
nell'ambiente di lavoro dove non si riesca a fare carriera o
problemi salariali perché comunque non c'è magari equiparazione
rispetto agli uomini, mille cose su cui magari ci sono battaglie da
fare, ma a un certo punto queste, come altre battaglie, in cui
bisogna sempre andare a sottolineare cos'è il femminile e cos'è il
maschile... le battaglie che fate perché tutto venga declinato al
femminile, basta, non è questo, bisogna uscire dal ruolo di vittime
perché io da donna non mi sento vittima, da donna non mi sono mai
sentita discriminata in vita mia, mai.
Allora forse a un certo punto il problema è che se noi
continuiamo ad alimentare questo atteggiamento della donna vittima,
della donna discriminata e la donna in qualsiasi cosa "mi sento
vittima, mi sento discriminata" creiamo un problema e
automaticamente creiamo la criminalizzazione del maschio. Questo in
generale.
Io quindi dico dov'è il limite tra quello che è molestia e
quello che non lo è? Attenzione, con tutto questo io non sto
dicendo che le singole persone che si sono sentite molestate non
abbiano ragione, perché ci sono dei casi in cui sicuramente il
singolo avrà molestato la singola persona; giustissimo, e lì
massima solidarietà, però da qua a tirar fuori un caso, una
criminalizzazione dell'Associazione degli Alpini per queste
ragioni, cavalcare per degli errori del singolo non mi sta bene e
non mi sta bene neanche l'esagerazione perché a un certo punto
bisogna trovare il giusto equilibrio. Oltretutto le stesse parole
dipendono da quale contesto vengono pronunciate, perché non si è
vittima a priori, si è vittima nel momento in cui tu hai anche
delle reazioni di paura e quant'altro dovuta a un contesto in cui
ti trovi, a una situazione di pericolo in cui ti trovi, ma non può
diventare tutto una molestia, non è tutto una molestia, questo per
fare riferimento ad alcuni titoli di giornale che ho visto e ad
alcune dichiarazioni in cui dicevo: "ma davvero ritenete che questa
sia una molestia?". Io da donna dico no, poi ognuno farà le sue
valutazioni. Comunque sia, è una società in cui stiamo veramente
esagerando secondo me, e lo dico da donna, nel vittimismo e nella
criminalizzazione; bisogna trovare il giusto equilibrio perché le
molestie sono una cosa seria ma non seria, serissima, una cosa
gravissima, ma capire che cos'è molestia e che cosa non sia
molestia è un altro paio di maniche. Con questo, ripeto, non sto
difendendo coloro che abbiano avuto degli atteggiamenti di vera
molestia, nella maniera più assoluta, anzi, condanna più totale
assoluta, però non facciamo delle categorie generali e non andiamo
a criminalizzare adesso l'Associazione Nazionale Alpini per i
comportamenti dei singoli. I singoli che hanno sbagliato, i singoli
devono essere puniti, i singoli devono essere additati per quello
che hanno fatto nel momento in cui anche non dovessero essere
esposte delle denunce.
Ciò che è sbagliato è sbagliato, però massima solidarietà al
Corpo come ente perché, come ha detto giustamente il collega
Distort, la prima a essere stata danneggiata è proprio
l'Associazione Nazionale Alpini per il comportamento dei
singoli.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Mi sembra un po' surreale il
dibattito rispetto a questa mozione. La mozione scrive delle cose,
noi stiamo dibattendo su tutt'altro, cioè continuate (sia
nell'esposizione sia, adesso la consigliera Spelgatti) a parlarci
di cose che dentro la mozione non ci sono. Soprattutto quello che a
me sconvolge è l'ambiguità. Quando ho letto la mozione ho detto:
"perché prestare solidarietà all'ANA viste tutte quelle premesse di
cui tutti siamo a conoscenza e che tutti condividiamo?". Quindi
parli di un'Associazione che fa del bene e via dicendo e poi gli
esprimi solidarietà senza dire le motivazioni, l'ho trovata
sinceramente una strumentalizzazione, glielo dico consigliere
Distort. La cosa che più mi ha ferito, proprio perché con
quell'Associazione Nazionale Alpini io ho a che fare, lei lo sa
bene, visto che gli Alpini hanno avuto un ruolo determinante
durante la Resistenza ed è una cosa che gli riconosciamo e
continuiamo a riconoscergli, hanno valori forti e il loro
Presidente lo ha dimostrato con quelle dichiarazioni. Allora se il
suo obiettivo era prestare solidarietà, quella mozione doveva
essere scritta in maniera completamente diversa, scritta così è una
strumentalizzazione pura e semplice.
Io rimango anche piuttosto costernata da quanto dice la
consigliera Spelgatti. Da donna, ma soprattutto da mamma, dico che
una violenza sia denunciata o meno per me è comunque una violenza e
sinceramente se una di quelle ragazze fosse stata mia figlia
sicuramente non parlerei come ha parlato lei molto probabilmente, e
mi metto nei panni di quelle ragazze, perché sinceramente - e lo ha
detto anche lei - è capitato credo a tutte noi - e lo dimostrano i
dati statistici - magari di trovarci su un tram e beccarci una
pacca sul sedere piuttosto che dover subire commenti che proprio
non volevamo o non erano graditi. Sotto questo punto di vista,
quindi sinceramente, se era questo l'obiettivo, lo si doveva
scrivere, non nascondere e tacere. Se l'obiettivo è quello di
esprimere solidarietà, va espressa agli uni e agli altri.
Dopodiché sinceramente non accetto che si dica che la Sinistra
non è attenta al mondo degli Alpini, l'ho detto prima: gli Alpini
hanno avuto e hanno un ruolo per noi molto importante, quindi
sinceramente continuare a usare il
cliché
che ha usato il
collega Manfrin e che mi vede veramente, per fortuna, lontana mille
miglia da lui - sono contenta che anche per lei sia la stessa cosa
- lo trovo stucchevole, come trovo stucchevole che si dica che le
femministe, quelle pericolose donne che hanno negli anni ottenuto
il voto, hanno ottenuto il diritto di poter abortire, di cancellare
il delitto d'onore, di eliminare il matrimonio riparatore, quelle
pericolose donne che hanno ottenuto questi diritti vengano tutte le
volte citate come delle persone da cui stare lontane mille miglia.
Io ringrazio quelle donne, perché molto probabilmente hanno
addirittura più forza di me a esprimere certi concetti.
Ribadisco che questo dibattito di oggi, se uno leggesse quella
mozione, si chiederebbe perché lo stiamo facendo, perché la mozione
dice tutt'altro. Molto probabilmente nello scrivere le mozioni in
qualche modo avere l'accortezza di esplicitare in maniera più
trasparente quello che si vuol dire, perché se un domani una
persona andasse a riprendere quella mozione, si chiederebbe se
questo Consiglio regionale era fuori dal tempo e dai modi, perché
sennò a ogni Consiglio presentiamo una mozione di solidarietà per
tutte le persone che fanno del bene per la nostra comunità avulse
da ogni contesto. Ribadisco, secondo me, che quanto è stato detto
oggi non ha nulla a che vedere con quanto scritto in quella
mozione.
Presidente -
Siamo in discussione generale, altri
intendono intervenire in discussione generale sulla mozione? Se non
vi sono altri interventi, la chiudo. La discussione generale è
chiusa. Vi sono repliche da parte del Governo? Non vi sono.
Dichiarazioni di voto? La parola alla consigliera Minelli.
Minelli (PCP) -
Noi non voteremo questa mozione, nel
senso che non prenderemo parte al voto, ma semplicemente perché,
com'è stato giustamente evidenziato, sia per le cose che ho detto
prima e per quello che ha ribadito la consigliera Guichardaz,
questa è una mozione che dice una cosa ma non è su quello che vuole
intervenire, e non avete nemmeno avuto l'accortezza e l'onestà...
ma glielo ridico, consigliere Distort, perché io non ho dubbi sulla
sua onestà, io ho dubbi sull'onestà di questa mozione, perché non
si può scatenare un dibattito e dire, perché questo poi è stato
detto, che si criminalizzano gli Alpini, che c'è una campagna
denigratoria. Qui non è stata fatta nessuna campagna denigratoria
contro nessuno, noi siamo in un'aula di un Consiglio regionale e
dobbiamo votare una mozione sulle cui premesse, come lei ha
giustamente detto e come io le ho ribadito, non c'è nessuno che può
dire nulla, perché è tutto vero, concordiamo, così come concordiamo
che si potrebbe esprimere - in una situazione però specifica -
solidarietà a qualcuno. Io esprimo solidarietà a qualcuno se questo
qualcuno viene attaccato. Qui non c'è scritto nulla, poi però si
imbastisce tutto un dibattito per venire a dire a noi che sediamo
da questa parte che c'è in atto una criminalizzazione, una campagna
denigratoria, una raccolta di firme! Non c'è niente di tutto questo
nella mozione, nessuno di noi ha sostenuto delle posizioni
contrarie, quello che abbiamo cercato di dire è che si pone una
questione che è strettamente connessa a un fatto, a una situazione,
a cose che sono accadute, di cui non si scrive. Agli atti rimarrà
una mozione con premesse e un impegno del tutto aleatorio, non vuol
dire niente questa cosa.
Aggiungo ancora una cosa: mi dispiace che si confondano quelli
che possono essere degli apprezzamenti, perché esistono gli
apprezzamenti, con altre situazioni che sono state segnalate,
perché sa, un conto è sentirsi dire che si hanno delle belle gambe,
un conto è quello che noi abbiamo letto, come penso anche tutti
voi, e che se viene detto io penso davvero di poterci credere, poi
per carità, ci sarà anche chi avrà cavalcato... può darsi, però io
sono sicura che una parte, se non altro, di quelle segnalazioni - e
perché non tutte - siano vere, perché è diverso un apprezzamento
che può essere appunto "sei bella" che può anche essere un
complimento, dalle cose che io ho letto. In particolare, quello che
mi è dispiaciuto moltissimo è di vedere che le persone che sono
state più attaccate sono quelle che stavano lavorando in quel
momento e che erano in una posizione comunque delicata... perché
quando tu sei in un locale pubblico e servi delle persone, hai
anche un certo dovere di accoglienza, di gentilezza, eccetera.
Pesante sentire le cose che sono state dichiarate: "faccio la
cameriera, in questi giorni non ho visto altro che gente che
allungava le mani, che cercava di dare baci sulla guancia dopo aver
tolto di forza la mascherina", continui apprezzamenti che non si
limitano a un "sei bella" ma passano direttamente a "che intimo
indossi, se lo indossi", "durante il mio turno un Alpino ha cercato
di infilarmi la lingua in gola, un altro mi ha tirata a sé in modo
che potessi cadere sulle sue ginocchia". Un'altra ragazza giovane
dice: "mentre tornavo a casa in bici mi hanno fermato cercando di
farmi entrare in un capannone, sono scappata pedalando più veloce".
Questi per me non sono apprezzamenti e non sono goliardie, sono
qualche cosa di più pericoloso.
Allora se vogliamo esprimere solidarietà agli Alpini, dobbiamo
dire perché gliela esprimiamo e condanniamo allo stesso tempo
quegli episodi. Poi, venire a dire che i primi a essere penalizzati
da questa situazione sono gli Alpini no!! Semmai ce ne sono due di
categorie che sono penalizzate, non solo i primi.
Presidente -
Vi sono altri interventi? La parola al
consigliere Baccega.
Baccega (FI) -
Per dichiarazione di voto perché non si
può non esprimere in giudizio dopo un dibattito di questo tipo.
Ringrazio il collega Distort che ha presentato una mozione ricca di
spunti sicuramente interessanti dove il Corpo degli Alpini, che
quest'anno festeggia i 150 anni della nascita, e l'ANA, che
sostiene il lungo suo percorso, hanno dato tanto al nostro
Paese.
Vi porto un'esperienza personale: quando c'è stata l'adunata
degli Alpini ad Aosta io avevo un locale, ho passato quattro giorni
e tre notti in un locale lavorando e servendo quello che doveva
essere richiesto dagli Alpini e vi assicuro che avevo solo
personale femminile. Io non ho trovato nessun'azione che potesse
anche solo minimamente far pensare a molestie e anche ad
atteggiamenti più gravi. Probabilmente erano altri tempi, non lo
so, ma credo che l'ANA e i suoi iscritti abbiano dimostrato negli
anni - e poi questo l'ho recepito anche facendo l'Amministratore al
Comune di Aosta, facendo l'Assessore in Regione - disponibilità e
attenzione a questa Regione e a tutto il Paese quando c'è stato
bisogno.
Purtroppo la mamma degli stupidi è sempre incinta, quindi
qualche stolto si sarà lanciato in atteggiamenti che non sono
consoni e che condanniamo fortemente, ma non si può creare un caso
legato al fatto che qualche stolto ha esagerato e ha esasperato una
situazione.
Le adunate degli Alpini negli anni, anno dopo anno, non hanno
mai avuto problematiche di questo tipo, mai e poi mai: ecco perché
noi voteremo questa mozione, non tanto per quello che c'è
scritto... certamente per quello che c'è scritto, ma anche per
quello che si è detto.
Presidente -
Altri? Se non vi sono
altri
interventi, mettiamo in votazione la mozione. La votazione è
aperta. La votazione è chiusa.
Presenti, votanti e favorevoli: 24
La mozione è approvata all'unanimità.
