Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2074 del 23 novembre 2011 - Resoconto
OGGETTO N. 2074/XIII - Interpellanza: "Progetto di
razionalizzazione dei costi del personale dell'Azienda
USL".
Interpellanza
Appreso da La Stampa del 3 novembre 2001 che il Direttore
generale dell'USL della Valle d'Aosta ha dichiarato: "Servono
sforzi di razionalizzazione che mirino a contenere gli effetti del
costo del personale. La nostra Regione non è immune dalla profonda
crisi economica che sta colpendo il Paese...";
Constatato che, dal confronto con il sistema nazionale,
emerge che il costo unitario medio del personale cui si applica il
CCNL del comparto Sanità è in linea con quello delle altre regioni
(fatta salva l'Indennità di bilinguismo), mentre per quanto
riguarda il livello dirigenziale il costo unitario è mediamente più
alto nella nostra Regione;
i sottoscritti Consiglieri regionali
Interpellano
l'assessore competente per sapere se si intenda per
"razionalizzazione dei costi del personale", un progetto di
riorganizzazione complessiva che prenda avvio dal contenimento dei
compensi dei dirigenti, a partire da quello del Direttore generale,
dalla verifica della loro consistenza numerica, prima di attivare
ogni altra misura di razionalizzazione del personale del Comparto
Sanità.
F.to: Donzel - Carmela Fontana
Presidente
- La parola al Consigliere Donzel.
Donzel (PD)
- Egregio Presidente, cari colleghi, abbiamo
appreso dai quotidiani che, come rilevato negli ultimi anni quando
si avvicina il bilancio regionale, da parte dell'amministrazione
dell'USL arriva una proposta di razionalizzazione. Ci chiediamo: se
andiamo a vedere tutte le razionalizzazioni che sono state
annunciate in questi anni, abbiamo l'USL più razionale che esista
sul pianeta, perché ogni anno c'è la razionalizzazione, quindi
siamo di fronte ad uno dei settori più razionali della nostra
Regione... In particolare, la cosa che ci colpisce è che questa
"razionalizzazione" tocca sempre il personale, quindi si dice
sempre che bisogna fare uno sforzo perché il costo del personale è
eccessivo. Naturalmente segue la considerazione che la qualità del
servizio, anche a fronte di queste razionalizzazioni, non verrà
minimamente intaccata e sarà garantita. Quindi state tranquilli,
cittadini, abbiamo un paio di
faignants
nell'USL, li facciamo sparire e, di colpo, abbiamo un
servizio ancora migliore.
Ci siamo un po' stufati di queste razionalizzazioni annunciate e
siamo andati a vedere la realtà dei fatti, e la realtà dei fatti ci
mostra come il personale del comparto del settore sanitario abbia
le retribuzioni che sono allineate con le retribuzioni del livello
nazionale: ci aggiriamo intorno ai 34.000 euro lordi a fronte di un
30.000 euro lordi del livello nazionale, ma qui bisogna tener conto
che c'è l'indennità di bilinguismo. Se invece facciamo il raffronto
dei livelli dirigenziali, in particolare dei livelli dirigenziali
amministrativi, qui la forbice cresce, e di molto, a vantaggio del
livello regionale e sicuramente dobbiamo dire che qui abbiamo dei
dirigenti molto più bravi che altrove, perché guadagnano molto di
più. Tenuto poi presente che abbiamo nei livelli D ormai molti
laureati, questa forbice crescente fra il personale del comparto ed
il livello dirigenziale suona molto più anomala man mano che
andiamo avanti negli anni.
Abbiamo l'impressione che, come sempre, si faccia...l'anno
scorso è stato detto: 3.000.000 di riduzione, diciamo dei costi del
personale, ma nulla viene modificato...ecco, noi siamo qui per
smentire completamente questa tesi, nel senso che in realtà si va a
colpire sempre il più debole, il precario, si dice un'assunzione
interinale in meno, un precario in meno, ma poi il servizio deve
essere reso e si fanno fare degli straordinari al personale a tempo
indeterminato! In questo modo stressiamo questo personale,
arriviamo a farlo lavorare 7 giorni su 7, e tutto lo sgravio dei
costi avviene sul personale più fragile. Noi diciamo: basta! Noi
diciamo: se volete razionalizzare sul personale, andate a
raffrontare cosa succede fuori e chiedetevi se sia
corretto...ripeto: al di là delle differenze di cui gode anche il
personale medico, è soprattutto nel settore dirigenziale
amministrativo che c'è questo scarto rispetto alle proporzionalità
rispetto al resto d'Italia. Quindi noi vorremmo, se razionalità
deve essere fatta, che si parta dai livelli alti
dell'amministrazione dell'USL e poi eventualmente si prendano in
considerazione i costi del personale che svolge un'attività
importantissima e preziosissima per il funzionamento
dell'amministrazione.
L'altra considerazione è che in questi continui annunci di
razionalizzazioni, si fa sempre un esplicito riferimento ai costi
del personale e si fa fatica invece a dire come mai si spendono
milionate di euro per strutture ed apparecchiature che spesso
rimangono inutilizzate; non riapro qui la questione del nuovo cubo
che è stato realizzato con costi faraonici e che speriamo venga
recuperato nella nuova struttura ospedaliera, questo
"lo
scopriremo solo vivendo"
, perché per far passare quella cosa, è
stato detto che era provvisorio e vedremo cosa verrà fuori. Ci
siamo cioè stufati che a pagare siano i più deboli, questo è il
concetto, quindi quando si fanno questi annunci, fateci vedere cosa
lasciano sul piatto il direttore generale ed i dirigenti e poi
andiamo a parlare delle riduzioni per quanto riguarda il
personale!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Il personale del comparto non verrà toccato in questa opera di
razionalizzazione, quindi vorrei già esordire in questo modo... La
razionalizzazione della spesa sanitaria non è un
leitmotiv
che si ripropone ogni anno tanto per muovere gli articoli sui
giornali...a parte il fatto che non voglio commentare gli articoli
per i quali non sono stato interessato, ma a volte ci sono anche
delle imprecisioni. Per quanto riguarda la razionalizzazione, è
necessario prevedere che ci sia un freno - ma non lo facciamo solo
noi - a quella che è la richiesta annuale di incremento di spese
dell'Azienda USL, si parla di 3-3,5 percento ogni anno in più ed è
una situazione impossibile da mantenere, e non siamo gli unici a
sostenerlo, anzi, ci sono delle Regioni che hanno i piani di
rientro che sono in una situazione molto più drammatica della
nostra.
Quest'anno - lo vedremo con il bilancio - lo stanziamento
dell'Azienda USL lo abbiamo incrementato dello 0,4-0,5 percento, un
1 percento di più sui LEA, quindi i livelli essenziali sono
garantiti. Però dobbiamo procedere realmente a questa opera di
contenimento dei costi, altrimenti finiamo a dei livelli non più
sostenibili. Quindi noi potremo ancora garantirci una serie di
attività LEA aggiuntive regionali, pur essendo costretti per altri
a prevedere tutta una serie di iniziative. Stiamo valutando
nell'ambito della razionalizzazione, come già annunciato in V
Commissione, quando c'è stata l'audizione sull'atto aziendale con
la prossima revisione, a brevissimo, dell'atto aziendale si andrà a
lavorare sulle strutture amministrative dell'Azienda USL e, anche
qui, sarà fatta una razionalizzazione sia sull'organizzazione sia
sul costo totale delle stesse. Da questo punto di vista devo dire
che già nel 2011 sul fronte dirigenziale sono state operate le
riduzioni previste dalla legge, sono stati ridotti del 5 percento
gli stipendi superiori a 90.000 euro e del 10 percento quelli
superiori ai 150.000 euro; sono state poi tagliate del 60 percento
le spese di trasferta, che interessano in particolare le qualifiche
dirigenziali.
Per quanto riguarda invece il compenso del direttore generale e
della direzione strategica - perché qui ci saranno sicuramente le
operazioni da fare secondo le indicazioni della legge - devo
sottolineare che, fra l'altro, noi stiamo facendo un'importante
azione di benchmark con le Province di Trento e Bolzano, le quali -
visto che si citavano i dati riguardanti i compensi dei direttori
generali di altre Regioni questi hanno il 37 percento in più
rispetto al compenso del Direttore generale dell'Azienda USL.
Oltretutto il direttore generale ha un compenso inferiore a quello
previsto dal contratto nazionale del direttore di dipartimento, a
fronte di attività esclusiva, infatti non fa attività libero
professionale. Abbiamo inoltre aperto un tavolo di trattative con
le organizzazioni sindacali per quanto riguarda l'annunciata azione
di contenimento del personale somministrato, è attualmente in
corso, l'Azienda USL bandirà dei concorsi per coprire le necessità
riguardanti la pianta organica con assunzioni a tempo
indeterminato, quindi si creeranno delle graduatorie a tempo
determinato e da queste si potrà attingere del personale. Personale
che, ribadisco, anche quest'anno non subirà dei tagli, nell'ambito
del comparto, anche perché è quello necessario a garantire
l'erogazione dei LEA.
Lo scorso anno, con un articolo di legge, è stata fatta nostra
un'azione che andasse a interessare non solo il precariato, come
chiedeva la legge nazionale, indicando una cifra molto inferiore a
quella che sarebbe stata la cifra da tagliare. L'intento era anche
quello di comprendere in questa norma non solo il personale
precario, ma tutto il personale, anche quello a tempo
indeterminato. Questo ci ha permesso di mantenere in servizio tutte
le persone che stanno lavorando. Ci sono state delle riduzioni
dell'orario di lavoro dal 100 all'80 percento, cioè mantenendo i
contratti all'80 percento. Con questa operazione ridurremo
sensibilmente il precariato, mantenendo il numero necessario di
personale per garantire i livelli essenziali di assistenza.
Presidente
- La parola al Consigliere Donzel.
Donzel (PD)
- Io riparto dall'inizio: lei dice che il
personale del comparto non sarà interessato da queste
riduzioni...allora mi domando: cosa dichiara ai giornali? Sono
sempre i giornali che capiscono male? Faccio un appello ai
giornalisti: state più attenti a quello che scrivete perché è molto
difficile per voi capire le dichiarazioni del direttore generale
dell'USL! Quindi il comparto non è toccato, lei dice, e io me ne
rallegro, ma vorrei ricordare, quando lei minimizza e dice che sono
stati fatti interventi di riduzione intanto a fronte di normative
nazionali...ma i dirigenti sanitari non medici hanno una media
nazionale di guadagno lordo di 62.800 euro ed in Valle d'Aosta
95.000 euro! I dirigenti amministrativi nazionali hanno una media
lorda di 62.800 euro, quelli regionali 91.000 euro, e lei mi fa il
raffronto fra il direttore generale di Bolzano per minimizzare?
Questa è una realtà che dice di uno scarto enorme fra la realtà
valdostana e quella nazionale! Allora, se c'è qualcuno che deve
fare dei sacrifici, non sono, ripeto, quelli che hanno perso; lei
dice che avete loro garantito il lavoro...sì, ma avete ridotto da
100 a 80 percento il loro contratto!
Lei mi dice una cosa grave, cioè i primi a pagare sono stati i
più deboli, assunti a tempo determinato, gli interinali, questi
hanno avuto la riduzione del 20 percento, non del 5, su uno
stipendio di quasi 100.000 euro all'anno, che è inessenziale nella
vita di queste persone! A cosa rinunciano? A comprarsi un nuovo
paio di scarpe o una nuova Ferrari? Non ho capito! Qui c'è gente
che fatica ad arrivare alla fine del mese e sono i primi che hanno
già cominciato a pagare l'anno scorso ed il direttore generale
parla di razionalizzazione che coinvolge queste persone. Lei lo
smentisce oggi, in quest'aula, dicendo che i giornali hanno capito
male. Bene, insieme ai sindacati vigileremo che questo sia, che non
ci siano meno posti di lavoro e che non siano questi i primi a
pagare! Se i sacrifici vanno fatti, li dovranno anche fare i
lavoratori interinali ed i lavoratori semplici, ma deve arrivare un
messaggio che qui chi sta fuori da ogni tipo di standard nazionale
sia il primo che lascia qualcosa sul piatto! Non raccontiamoci che
tutto va bene...non va bene, e lo dicono i dati oggettivi!
