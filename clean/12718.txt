Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3674 del 23 settembre 1992 - Resoconto
OGGETTO N. 3674/IX Comunicazioni del Presidente della
Giunta.
Presidente
Ha chiesto la parola il Presidente
della Giunta Lanivi.
Lanivi (GM)
Più che fare un elenco puntuale di
riferimenti e di incontri, mi premeva in questa seduta, che apre la
serie delle riunioni che ci porteranno alle elezioni regionali del
1993, fare alcune considerazioni d'ordine generale, sperando e
augurandomi che rappresentino lo stato d'animo di tutti.
Credo sia coscienza comune avere la consapevolezza di una grande
fase di trasformazione sul piano politico, economico e
istituzionale che è italiana, europea e mondiale.
Di questa grande fase di trasformazione credo siano da
sottolineare due aspetti importanti: la dimensione quantitativa e
la rapidità con la quale essa avviene, per cui cose e affermazioni
di solo qualche mese fa paiono oggi vecchie e superate. Sappiamo
oggi quanto siano relative le affermazioni che possiamo fare,
poiché questa fase di trasformazione non è ancora ultimata e pare
essere ancora lontana da un assetto definitivo o comunque più
stabile.
Ci compete il dovere di guidare la Valle d'Aosta, in questa
delicata fase di passaggio, verso un assetto che ancora non
conosciamo, ma dobbiamo agire con senso di lungimiranza e buon
senso.
Non dobbiamo farci travolgere né da facili e pericolosi
atteggiamenti di ottimismo né da pericolosi atteggiamenti
disfattisti, cioè stiamo vivendo momenti destinati a portare alla
fine della nostra esperienza. Dobbiamo avere coscienza di ciò che
sta capitando, e in questo momento non servono i nervosismi ma
senso di responsabilità, riflessione sui problemi, prudenza, buon
senso, sobrietà e onestà.
Sono questi i punti di riferimento per l'azione di oggi, così
come sono i valori della cultura della Valle che, se posti al
centro della nostra azione, possono garantire alla nostra Valle di
essere una realtà pilota nel mondo di domani.
Mi riferisco alla manovra finanziaria del Governo, sicuramente
necessaria in qualche modo, ma destinata a suscitare profonde
reazioni nella società italiana.
Presenta aspetti iniqui che colpiscono fasce deboli, misure che
non sono equamente distribuite tra le varie componenti sociali.
Ma non è su questo che mi voglio soffermare.
Quello che ci interessa è che si sta affermando, in maniera
strisciante, una sorta di antiregionalismo, di filo-autoritarismo
nazionale che ritiene che solo una forte autorità a livello
nazionale sia in grado di garantire lo sviluppo del paese, non
riconoscendo il ruolo, la funzione e le responsabilità delle
autonomie regionali e degli enti locali.
Sarebbe un gravissimo errore non cogliere, proprio in questo
momento di difficoltà, la responsabilità e il ruolo che proprio le
autonomie devono giocare. Ho potuto verificare direttamente
l'abbandono dell'idea regionalista proprio nella sede nella quale
questo doveva essere affermato con maggiore vigore, e cioè nella
conferenza dei Presidenti delle Regioni.
E non è a caso che un autorevole rappresentante del Governo
abbia lanciato delle accuse assolutamente superficiali e ingiuste
alla nostra Regione senza confrontarle minimamente con la nostra
realtà, senza suffragarle da un minimo di documentazione se non con
tabelle statistiche che portano la nostra comunità ad essere
considerata molto diversamente da quello che è.
Abbiamo voluto ritenere questo attacco un fatto strumentale
rispondente a interessi personali piuttosto che espressione di un
Governo, perché se così fosse cambierebbe l'atteggiamento dei
nostri Parlamentari nei confronti di questo Governo.
Dobbiamo ribadire la validità della nostra specialità e la
tutela completa delle nostre prerogative, e intendiamo condurre
quest'azione insieme ai nostri Parlamentari.
Per quanto riguarda la Giunta, abbiamo voluto lavorare con
umiltà e in silenzio, abbiamo adottato un metodo di lavoro
collegiale cercando di selezionare le decisioni per ordine di
importanza e un approccio per progetti rispetto a due grandi temi,
quali quelli della Cogne e dell'Autoporto.
Abbiamo adottato procedure, negli appalti che interessano
l'Assessorato dei lavori pubblici, dell'agricoltura e del turismo,
che garantiscano maggiore trasparenza, così come più chiarezza è
stata estesa alla gestione del personale.
Abbiamo avviato una progressiva eliminazione di spese ritenute
superflue se riferite alle condizioni nelle quali ci troveremo ad
operare. Non ci sono più le figure degli addetti stampa negli
assessorati, sono stati aboliti numerosi incarichi di consulenza
non necessari in questo momento, sono state ridotte spese di
pubblicità, si è cercato insomma di dare all'Amministrazione
regionale un'immagine più sobria e umile.
Abbiamo aumentato le occasioni di consultazione con la gente e
con i suoi interessi organizzati, e messo mano al riordino di
situazioni ritenute confuse.
Si tratta, ed è questo il compito che spetta alla Giunta e alla
maggioranza che la esprime, con l'apporto di tutto il Consiglio
regionale, di definire obiettivi e problemi ritenuti strategici per
lo sviluppo della Valle, e a questi adeguare il bilancio regionale,
che già nel 1993 deve trovare indicazione concreta di una
modificazione di rotta coerente capace di confrontarsi con
l'evoluzione che si preannuncia con l'entrata in funzione del
Mercato Europeo.
Vorrei concludere con una nota che non vuole essere retorica e
riguarda i rapporti all'interno di questo Consiglio.
Credo che dobbiamo trarre alcune lezioni dalla credibilità, che
viene sempre meno rispetto alla gente, della classe politica in
generale e della nostra.
Forse una maggiore attenzione ai problemi e alla situazione
delicata che la nostra comunità deve affrontare, può essere posta a
guida di nuovi comportamenti in questo Consiglio, il che non vuol
dire confusioni di ruoli ma sfrondare il dibattito consiliare di
quelle cose che potevano avere un senso nel passato e che oggi ne
hanno sempre meno.
Questa considerazione va riferita soprattutto al tentativo di
aumentare la credibilità tra l'istituzione regionale e la
popolazione valdostana.
Presidente
Ha chiesto la parola il Consigliere
Riccarand.
Riccarand (VA)
Il Presidente della Giunta ha
affrontato due aspetti, nelle sue comunicazioni, che ritengo
centrati.
Da una parte, un riferimento alla manovra economica del Governo,
e dall'altra, una riflessione sulla fase di transizione in cui ci
troviamo a vivere come Consiglio regionale e come Regione Valle
d'Aosta, del senso di responsabilità con cui chi ha funzione di
pubblico amministratore deve operare.
Per quanto riguarda il decreto legge con cui il Governo ha
assunto dei provvedimenti urgenti di fronte ad una situazione grave
del bilancio dello Stato, io credo che sia opportuno un dibattito
preciso e puntuale da parte di questo Consiglio regionale perché ci
sia un orientamento che rifletta quelle che sono le preoccupazioni
riscontrate all'interno della popolazione valdostana.
Si tratta di un provvedimento che noi riteniamo inaccettabile
per l'impostazione che ha ancor più che per il tipo di forze
politiche da cui proviene.
A nostro avviso, è pesantemente iniquo e va respinto da questo
Consiglio e in tutte le sedi competenti, compresa la Conferenza dei
Presidenti delle Giunte regionali, che dovranno esprimersi rispetto
ai tagli sanitari, e compreso il Parlamento, al cui interno i
Parlamentari della Valle d'Aosta dovranno esprimere una posizione
che, io mi auguro, sia di giudizio netto negativo.
Non voglio aprire qui il dibattito sul decreto legge 384 del 19
settembre; preannuncio però la presentazione di una risoluzione su
questo argomento e chiedo al Presidente del Consiglio di proporre
al Consiglio stesso di inserire un punto specifico di dibattito
subito dopo il punto 3, cioè subito dopo l'approvazione dei
verbali.
Credo che questo sia un argomento importante su cui il Consiglio
regionale della Valle d'Aosta debba esprimere una posizione molto
precisa.
Quindi chiederò con una mozione d'ordine che dopo il punto 3 si
proceda alla discussione sulla manovra economica del Governo Amato,
in modo che ci sia una presa di posizione da parte di questo
Consiglio che possa essere di orientamento per chi poi dovrà
esprimere dei pareri e dare dei giudizi su questa manovra.
Per quanto riguarda il richiamo del Presidente della Giunta al
senso di responsabilità con cui bisogna affrontare questa fase
politica, io lo accolgo fino in fondo.
Credo che noi non siamo stati sicuramente gli ultimi a indicare
che si stava avvicinando una fase di grande cambiamento, e abbiamo
rilevato da anni il carattere sbagliato della politica regionale,
in particolare per quanto riguarda la politica della spesa
complessiva.
Quindi vanno fatte scelte radicali, e il terreno di confronto
sarà sicuramente il bilancio di previsione per il 1993, dove si
potrà verificare quali sono le reali volontà di cambiare
strada.
Devo dire però che se ci devono essere, in questa fase di
transizione, senso di responsabilità, prudenza, sobrietà, onestà e
buon senso; come giustamente chiede il Presidente, dobbiamo tenere
conto di una onestà che non è soltanto materiale ma intellettuale,
cioè bisogna avere il coraggio di smetterla col fare retorica
dicendo in questo Consiglio cose che tutti sappiamo non essere
vere, fare demagogia su certe difese di privilegi sapendo che ci
sono delle situazioni inaccettabili.
Per quanto riguarda le valutazioni espresse dal Presidente della
Giunta sull'operato positivo del nuovo Governo regionale, questo
evidentemente richiederebbe un dibattito più puntuale, un controllo
degli atti e una contestazione pregnante.
Debbo però dire, per quanto riguarda il nostro gruppo e dal
punto di osservazione in cui ci troviamo, limitandoci a quelli che
sono gli atti, cioè le deliberazioni della Giunta regionale, noi
questo cambiamento di rotta non lo vediamo.
Non lo vediamo neanche nell'ambito della sobrietà, perché se
andiamo ad esaminare il pacco di deliberazioni di Giunta in
ratifica ci sono alcune perle di sperpero di denaro pubblico che
non sono indifferenti.
Quindi è opportuno il richiamo al senso di responsabilità e
sobrietà, però bisogna che le scelte siano conseguenti.
Concludo questo mio intervento ricordando al Presidente del
Consiglio che credo sia opportuno, prima di passare alle
interrogazioni ed interpellanze, che il Consiglio apra un dibattito
sulla manovra economica del Governo Amato e ci sia una presa di
posizione da parte di questo Consiglio su tale punto.
Presidente
Per precisare, si tratta della richiesta di
iscrizione di un nuovo punto all'ordine del giorno. Quindi dovrà
formalizzarlo dopo la discussione del punto 3, visto che non è
possibile presentare risoluzioni sulle comunicazioni del Presidente
della Giunta.
Ha chiesto la parola il Consigliere Milanesio.
Milanesio (PSI)
Le dichiarazioni che il Presidente
della Giunta ha fatto questa mattina, alla ripresa autunnale dei
lavori del Consiglio, sono abbastanza importanti nel tono e
nell'ampiezza degli argomenti che hanno avuto di mira, quanto vaghe
nella indicazione di provvedimenti o di iniziative
concrete.
Io non vorrei che dopo la fase eroica delle dichiarazioni fatte
all'atto dell'insediamento di questa nuova Giunta si passasse alla
fase dei sermoni, cioè alla fase di quei discorsi che possono
essere condivisi perché fanno riferimento alla enunciazione di
buoni principi, alla instaurazione di metodi di confronto e di
levitazione democratica, con un uso un po' eccessivo delle parole,
trasparenza, prudenza, temperanza, sobrietà, onestà e anche
umiltà.
Noi, al di là di queste formulazioni, di queste espressioni, di
un tono sicuramente garbato e signorile e di una attitudine
personale alla correttezza che riconosciamo al Presidente della
Giunta, non vediamo poi dei comportamenti così sostanziati.
Se dovessi riassumere la pausa estiva in una espressione,
dell'attuale Governo regionale che ha fatto molte riunioni, si è
con-frontato, ha discusso e però ha partorito molto poco o quasi
niente, io direi che si è trattato di una fase di alacre
indecisionismo.
Tutti i problemi che sono entrati prima delle ferie estive nella
Giunta, sono rimasti dentro, sono uscite delle parole ma non sono
uscite delle soluzioni, per lo meno ad oggi.
Probabilmente usciranno delle soluzioni nei prossimi giorni, noi
ce lo auguriamo, ma non possiamo fare ulteriori aperture di credito
oltre a quelle che abbiamo fatto al momento dell'insediamento della
Giunta, quando ci è stato detto che ci si voleva comportare in un
certo modo. Ora può darsi che questa Giunta abbia lavorato in
umiltà e in silenzio. In silenzio certamente, in umiltà non sempre,
perché io ho visto comparire certi comunicati stampa nei quali si
attribuiva alla Giunta una profonda saggezza.
Io credo che se qualcuno dichiara che la Giunta si sta
comportando con prudenza fa un'affermazione che può essere
condivisa, ma la saggezza è una di quelle qualità che ti devono
riconoscere gli altri.
Noi fino ad ora vediamo nella Giunta molta prudenza, al limite
dell'indecisionismo.
Vediamo nel Presidente e nella sua conduzione un atteggiamento
che può anche darsi che sia produttivo, è tutto da dimostrare.
Anche Quinto Fabio Massimo, detto il
cunctator
, il
temporeggiatore, temporeggiando riuscì a far vincere Roma.
Noi ci auguriamo che Lanivi Ilario, in questo caso,
temporeggiando, possa far vincere la causa della Valle d'Aosta.
Noi, per quello che ci riguarda, siamo perché certe decisioni e
certi nodi vengano affrontati al più presto possibile.
Non c'è una ostilità dichiarata né preconcetta, ma sta
aumentando la diffidenza da parte di questa parte del Consiglio che
pure ha fatto delle aperture di credito indipendentemente dalla
formula politica, sta aumentando la preoccupazione, perché noi
gradiremmo che al di là dei sermoni, tutti giusti e apprezzabili,
ci fosse anche un po' di azione.
Sono tempi duri, sono tempi difficili; avere delle certezze è la
cosa più stupida di questo mondo, me ne rendo conto, però non
possiamo accettare di essere aggrediti da una serie di problemi
senza avere una strategia di risposta graduata, flessibile, per
affrontarli.
Non conosco in che cosa siano state ridotte le spese di
pubblicità di questa nostra regione; vedo che continuano ad
arrivare dei pacchi di pubblicazioni assolutamente inutili.
Non voglio offendere gli autori di queste pubblicazioni né gli
stampatori, però qui ci sommergete di tonnellate di carta, di
pubblicazioni che non hanno un valore aggiunto culturale, hanno un
valore aggiunto cartaceo, un peso cartaceo. Sarebbe bene che si
cominciasse a rarefare un po' la spedizione ai consiglieri
regionali di molte di queste pubblicazioni.
Io non so quali siano state le spese di pubblicità ridotte;
confesso che mi dovrò vedere le delibere della Giunta. Non faccio
di solito questo tipo di attività, che ritengo abbastanza
riduttiva, perché il più delle volte viene visto in un'ottica di
dispetto all'attività dell'esecutivo.
Io mi auguro solo che i risparmi non siano stati fatti nella
direzione in cui la pubblicità serve come promozione al fenomeno
turistico o come promozione ad attività economiche, perché ci
possono essere delle spese di immagine, di rappresentanza, che
hanno poca utilità, mentre ce ne sono altre che servono, perché noi
abbiamo bisogno di rilanciare il nostro turismo, e tanto più in un
momento in cui la nostra moneta è debole, forte deve essere la
promozione all'estero e la conquista di mercati nuovi, e credo che
il turismo non sia una parte trascurabile del nostro bilancio
regionale.
Non so cosa sia stato deciso in materia di Cogne, di Autoporto,
di Casinò, forse non lo sapete neanche voi, comunque siamo qui per
ascoltare quali sono le vostre determinazioni, i vostri
orientamenti, perché riteniamo che a questi problemi, che noi ci
eravamo permessi di mettere alla vostra attenzione, non sia stata
data, per quello che io ne so, nessuna risposta conclusiva o
risolutiva.
Presidente
Ricordo che abbiamo lasciato un po' di
tolleranza nei tempi, non dovrebbero essere superati i cinque
minuti.
Ha chiesto la parola il Consigliere Bondaz.
Bondaz (DC)
Sono stupito nel sentire le
dichiarazioni o l'orazione che ha fatto il Presidente della Giunta
in questo inizio di sessione autunnale dei nostri lavori.
Mi ha stupito la sua dichiarazione, che non era mai stata
portata in questa aula né dal sottoscritto né dal Presidente
Rollandin, che nella Conferenza dei Presidenti delle Giunte
regionali aleggiasse un pensiero antiregionalista.
La cosa mi stupisce molto perché, almeno fino a quando vi ho
fatto parte, c'era stata una predisposizione di lotta, se posso
usare questo termine tra virgolette, nei confronti del Governo per
quanto riguardava le questioni, per esempio, della sanità.
Per cui mi permetterò, signor Presidente, di rendermene conto di
persona con alcuni colleghi della Conferenza dei Presidenti, perché
se anche i Presidenti delle Giunte regionali si mettono a fare dei
discorsi antiregionalisti, allora l'idea regionalista va a carte
quarantotto.
Io non voglio entrare nella polemica, fra l'altro noi siamo,
come gruppo, d'accordo nell'accettare la proposta di Riccarand su
una discussione, e quindi ci riserveremo in quella sede di parlare
eventualmente di problemi di natura più nazionale, che peraltro
hanno dei riflessi anche sulla nostra economia e sulla vita di
tutti i giorni.
Penso, peraltro, che sarà opportuno sapere la posizione dei
nostri Parlamentari, che hanno avuto il pregio di votare per il
Governo Amato e che oggi si trovano, con dichiarazioni da parte del
PDS e da parte dell'Union Valdôtaine, in contrasto con il Governo,
il quale sta facendo i salti mortali per tirare fuori l'Italia da
questa situazione estremamente difficile.
Non vorrei ripetere cose che sono state già dette, ma mi sembra
che, come qualcuno forse ha già accennato, qui si sono usati molti
aggettivi per definire quello che sta facendo la Giunta
regionale.
Io credo che l'unico aggettivo, o meglio sostantivo, che si
possa usare veramente, è quello della inoperosità, perché abbiamo
troppi argomenti che sono rimasti sul tappeto, che non vengono
discussi, su cui non si prendono delle decisioni.
Va bene l'umiltà, va bene la prudenza, ma bisogna avere anche il
coraggio di prendere delle decisioni.
É vero che ci sono delle decisioni difficili da assumere, alcune
volte impopolari, però il ruolo comporta anche queste difficoltà e
l'obbligo di prendere delle decisioni, perché nell'opinione
pubblica sta aleggiando sempre di più la presenza di una Giunta con
mancanza di decisione, mancanza di idee nei confronti di quelle che
sono le problematiche più importanti della nostra regione.
Mi riferisco a dichiarazioni che più volte sono state fatte in
quest'aula, per cui entro il mese di settembre l'Assessore Mafrica
ci ha detto che avrebbe risolto il problema della Cogne.
Siamo qui in ansiosa attesa, specialmente Beneforti, di avere
delle delucidazioni su questo problema e sulla sua risoluzione,
perché abbiamo già avuto una proroga, in quanto prima ci aveva
detto alla fine del mese di luglio e poi siamo arrivati alla fine
del mese di settembre.
Ora, al di là delle discussioni di merito io non voglio
dilungarmi, proprio per la raccomandazione che ha fatto il
Presidente del Consiglio di rimanere nei termini, mi permetto di
fare un'unica osservazione o, quanto meno, di esporre una mia idea
molto sintetica. Io credo che ci troviamo in una fase della nostra
vita politico-amministrativa in cui abbiamo una Giunta che
amministra ma che non governa.
Presidente
Ha chiesto la parola il Consigliere
Gremmo.
Gremmo (UAP)
Signor Presidente e colleghi, io
comprendo la posizione del Presidente Lanivi, persona a cui va
sicuramente tutta la stima personale, che si trova come una specie
di vaso di coccio in mezzo a due vasi di ferro o di pietra, due
paracarri, che sono i suoi alleati di Governo, i quali non è vero,
collega Bondaz, che mancano di idee; l'idea precisa ce l'hanno già,
ed è quella di farsi la campagna elettorale in anticipo utilizzando
il fatto che, grazie all'incoerenza tutta partitocratica del
Partito Democratico della Sinistra, sono riusciti a riconquistare
le leve del Governo, delle clientele, delle mangerie
regionali.
Io volevo attirare brevemente l'attenzione su due cosine molto
semplici su cui il dibattito politico può accentrare la sua
attenzione.
La prima è la proposta di legge-truffa che il Partito
Democratico della Sinistra ha strombazzato agli organi di stampa,
legge-truffa perché vorrebbe fare eleggere dai cittadini solo 25
consiglieri regionali, e 10 lasciarli alle pastette, ai traffici,
ai sotterfugi, alle scelte decise dai partiti.
Legge-truffa perché vorrebbe, con un colpo di spugna, cancellare
quella che è ormai la realtà della Valle d'Aosta, dove il sistema
dei partiti è screditato ed è minoritario nella coscienza della
gente.
Il fatto che il PDS, avvitato su sé stesso, senza identità,
senza radici, senza nulla che non sia ormai la volontà pervicace di
diventare una forza di sottogoverno alleata a qualunque altra forza
di sottogoverno pur di mantenere il potere, abbia utilizzato la
pausa estiva per lanciare l'idea di una legge-truffa, credo che sia
un motivo di riflessione.
Si parlava prima delle spese regionali, e non sono certo i
quattro libretti che ci vengono dati che ci possono allarmare. C'è
invece un'altra cosa che ci allarma parecchio e che mi sento di
denunciare ad alta voce, cioè il fatto che la Giunta regionale stia
utilizzando in modo improprio i mezzi di informazione pubblica.
Tutti abbiamo visto in queste settimane, alla RAI, trasmissioni
che dovrebbero essere pubbliche, presentate e fatte solo per
permettere una passerella di assessori regionali che le hanno
utilizzate per attaccarsi medaglie, che certamente nessun altro gli
attaccherebbe.
A me è successo una sera di assistere ad una tribuna, un dialogo
con i cittadini della sede RAI di Aosta, e guarda caso c'erano due
assessori, per pura combinazione uno del PDS e l'altro dell'ala
intelligente dell'Union Valdôtaine, il collega Voyat, che senza
nessunissimo ritegno si facevano, in anticipo di mesi, la propria
personale campagna elettorale.
Io mi rendo conto che lacerata com'è oggi l'Union Valdôtaine
deve, al suo interno, farsi la guerra, ed è bene che sia così
perché lo sbando deve essere totale; ma il fatto che vengano
utilizzati i mezzi pubblici per questo bisogno interno di partito è
un dato di cui dobbiamo tener conto.
Per il resto, abbiate pazienza, io sono d'accordo con quello che
diceva Riccarand, e inseriamo pure un punto di discussione sulla
manovra di Amato. Questi vogliono salvare le loro clientele, le
loro mangerie in certe regioni, asportando quel poco che si riesce
a costruire qua.
Quindi facciamo pure la discussione, ma mi permetto di dire una
cosa, ho la sensazione che stia sfuggendo a tutti voi, a tutti noi
che siamo qua dentro, ciò che tra la gente fuori sta avvenendo,
perché la disaffezione nei confronti dei partiti si era già
manifestata con il voto delle politiche, ma dopo il salto della
quaglia, e ben venga il salto della quaglia che ha fatto il PDS, la
gente ha capito una cosa importante, che il sistema dei partiti non
era soltanto il sistema di quelli che avevano la "I" nella sigla,
il PDS non ce l'ha ma è più "I" di tanti altri, ma era anche
dall'altra parte.
Non è un caso che i due Parlamentari che sono stati eletti
abbiano fatto la campagna elettorale promettendo di essere
alternativi e in opposizione a Roma.
Arrivati a Roma sono diventati servitori ad ogni costo, anche
sulle cose più oscene, di quello che è il Governo Amato, che è
l'ultima spiaggia della partitocrazia.
E allora la gente sta cominciando a capire che dietro certe
scelte che alcuni partiti che si dicono "movimenti" hanno fatto,
c'era soltanto la demagogia elettorale, mentre nel concreto erano
come tutti gli altri.
Vi sta sfuggendo questo dato, e allora fate la legge-truffa,
fate quello che volete, non me ne frega niente, quello che conta è
che sta crescendo tra la gente la coscienza che il sistema dei
partiti, dall'Union Valdôtaine in avanti, è un sistema al
capolinea.
Non sarà certo mandando Voyat una sera a dire quattro banalità
in televisione che si potrà salvare una disaffezione che, secondo
me, per quel poco che ho capito io girando tra la gente, parlando
con la gente, abbraccia una fetta enorme dell'opinione pubblica
valdostana.
Presidente
Vi pregherei di restare nei tempi,
chiedo scusa.
