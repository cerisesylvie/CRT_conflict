Classificazione
ASSISTENZA SOCIALE
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1809 del 22 settembre 2022 - Resoconto
OGGETTO N. 1809/XVI - Interrogazione: "Errore materiale nella
pubblicazione della procedura comparativa per l'affido di un
incarico professionale di collaborazione tecnico-scientifica per
l'analisi del processo di impoverimento in atto sul
territorio".
Bertin (Presidente) -
Passiamo ora al punto n. 23.
Risponde l'assessore Barmasse.
Barmasse (UV) -
Le domande di quest'interrogazione sono
tre: "quale sia stato il "mero errore materiale" che ha causato la
pubblicazione dell'avviso di evidenza sul sito dell'Assessorato,
anziché nell'apposita sezione di quello regionale; se risulti
pervenuta la candidatura di un candidato alle elezioni politiche
del 25 settembre 2022; se sia possibile prevedere requisiti
differenti rispetto al vincolo relativo ai soli possessori della
qualifica di docenti universitari o ricercatori universitari e
quali sarebbero le conseguenze nel caso in cui l'incarico venisse
affidato a un soggetto che poi non fosse nelle condizioni di
poterlo perseguire".
Tenuto conto, quindi, dell'interrogazione a risposta immediata
che era stata presentata da lei nell'ultima seduta del Consiglio
prima della pausa estiva concernente la mancata pubblicazione sulla
sezione del sito dedicato agli avvisi di conferimento
dell'incarico, gli uffici si sono resi effettivamente conto che
l'avviso pubblico per la raccolta di candidature per il
conferimento dell'incarico in questione era stato pubblicato nella
sezione dedicata alle politiche sociali, invece che su quella
indicata nella nota 689 del 15 aprile 2011 a firma del Presidente
della Regione, un errore dovuto alla mancata conoscenza della nota
appena citata da parte degli uffici.
Proprio per cercare di rimediare a quanto da lei segnalato,
poiché la pubblicazione dell'avviso in una sezione del sito diversa
avrebbe potuto limitarne la conoscenza da parte di eventuali
interessati, il Coordinatore del Dipartimento politiche sociali ha
adottato il provvedimento dirigenziale n. 4466 del 2 agosto 2022
con il quale sono stati riaperti i termini per la presentazione
delle candidature, stabilendo la pubblicazione dell'avviso nella
sezione corretta del sito istituzionale e facendo comunque salve le
candidature già presentate. La informo in ogni caso che in esito
alla riapertura dei termini nessuna nuova candidatura è
pervenuta.
Seconda domanda: "se risulti pervenuta la candidatura di un
candidato alle elezioni politiche del 25 settembre", sono due le
richieste di partecipazione alla procedura selettiva oggetto della
DGR n. 752 pervenute in esito all'avviso pubblico: la prima in data
5 luglio, la seconda - quella a cui lei si riferisce - in data 18
luglio 2022. La candidatura alle elezioni politiche del 25
settembre prossimo del docente universitario a cui lei si riferisce
è stata ufficializzata solo in data 20 agosto 2022, quindi in un
momento successivo alla richiesta della persona interessata di
partecipazione alla procedura selettiva.
"Se sia possibile - questa è la terza domanda - prevedere
requisiti differenti rispetto al vincolo relativo ai soli
possessori della qualifica di docenti universitari o ricercatori
universitari", direi che, considerata la tipologia dell'attività
oggetto dell'incarico di collaborazione, la qualifica di docente
universitario o di ricercatore ritengo sia un requisito
fondamentale al fine di garantire le adeguate conoscenze e
competenze nell'ambito specifico.
Per quanto riguarda il punto n. 4: "quali sarebbero le
conseguenze nel caso in cui l'incarico venisse affidato a un
soggetto che poi non fosse nelle condizioni di poterlo perseguire",
la informo che non vi saranno conseguenze, in quanto, a seguito
della valutazione comparativa delle candidature effettuata dalla
Commissione di valutazione nominata dal Coordinatore del
Dipartimento politiche sociali, sulla base dei criteri predefiniti
dall'avviso pubblico approvato ai sensi della DGR n. 752,
l'incarico è stato affidato mediante provvedimento dirigenziale n.
5105 del 6 settembre 2022 a un docente universitario che non
risulta attualmente candidato alle elezioni politiche del 25
settembre prossimo.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua risposta
della quale sono pienamente soddisfatto. Soltanto un paio di cose:
mi preoccupa enormemente che lei ci dica che le strutture delle
politiche sociali hanno pubblicato l'avviso dell'incarico in quella
sezione del sito perché non conoscevano la nota che invece
disponeva che tutti gli incarichi di quel tipo andavano pubblicati
sulla sezione del sito dove c'è scritto appunto "Incarichi".
Mi preoccupa enormemente perché se chi si occupa di amministrare
la cosa pubblica non conosce nemmeno le disposizioni da seguire
quando si deve affidare un incarico, obiettivamente ci troviamo di
fronte a un problema grosso come una casa. Noi questa volta ce ne
siamo accorti per fortuna, ma io mi chiedo: quante volte è accaduto
nel passato? Io spero nessuna, però purtroppo su
quell'interrogazione a risposta immediata che avevamo presentato
effettivamente abbiamo poi verificato che questo succede anche su
altri siti di altri Assessorati, cioè gli avvisi di incarico si
pubblicano su sezioni che sono sempre incoerenti fra loro: una
sotto i servizi, una sotto notizie, una sotto evidenze dei vari
Assessorati e una persona giustamente esterna potrebbe pensare,
imbattendosi casualmente in questo avviso, che magari qualcuno lo
pubblica lì perché non vuole che troppa gente lo veda. È una
persona maliziosa sicuramente, malpensante, che sicuramente non ha
invece contezza delle cose come lei ci ha illustrato, però questa
persona malpensante potrebbe effettivamente credere, essere
convinta ed essere persuasa che questo avviso viene nascosto nelle
pagine dei siti per fare in modo che magari, ad esempio, gli amici
lo avvertono e gli dicono: "guarda, in quella sezione nascosta di
quel sito c'è questa ricerca, c'è questo incarico. Partecipa, tanto
è nascosto e non lo vede nessuno". Per fortuna, ovviamente possiamo
fugare questo dubbio ma per le persone malpensanti magari dare
delle certezze in più è meglio.
Sul fatto che non siano pervenute ulteriori candidature ne ero
ovviamente pienamente cosciente ma dimentichiamo un particolare:
che l'estensione dei termini per partecipare alla ricerca sullo
studio alla povertà è stata aperta in pieno agosto. Già era
difficile conoscere quest'avviso, figuriamoci se poi di questo
avviso vengono riaperti i termini in pieno agosto, quale può essere
la conoscibilità di questa possibilità. Ancora lei dice che essere
professore universitario è un requisito fondamentale; io mi
permetto di dissentire. Ho guardato un po' quello che hanno fatto
altre Regioni e non sempre chi ha una formazione universitaria si
occupa di fare questo tipo di ricerca.
Ci sono dei professionisti, per esempio, qui si chiede
un'esperienza nelle politiche sociali, ci sono, per esempio, degli
economisti che vengono incaricati in questo senso. Ci sono, per
esempio, delle persone che hanno un'esperienza direttamente nel
sociale, quindi persone che hanno lavorato come assistenti sociali
o sono iscritte all'ordine che si occupano di fare questo tipo di
studi, quindi questa tipologia di conoscenza non è
indispensabile.
Veniamo poi alla cosa che io ritengo cruciale: è vero quello che
ha detto, ovvero che la candidatura di uno dei candidati alle
elezioni politiche è pervenuta prima che lui si candidasse. È
altrettanto vero che i termini si sono chiusi cinque giorni prima
che venisse ufficializzata la candidatura ma che lui sapeva
benissimo cinque giorni prima di essere candidato, ci sono i titoli
di giornale, li abbiamo letti tutti. Non è che non fosse un suo
diritto candidarsi, però io credo che questo sia indicativo, cioè
se io mi candido per svolgere un incarico di questo tipo, ossia uno
studio sulla povertà su cui dovrebbe basarsi poi la programmazione
triennale delle politiche sociali, evidentemente o ho la certezza
di poterlo portare a termine, altrimenti se io lo ottengo e poi
vengo eletto, non avrò la possibilità di portarlo a termine perché
evidentemente dovrò lasciare quell'incarico. Allora o questa
persona era convinta di non essere eletta e quindi ha deciso: "io
continuo a partecipare invece di ritirarmi facendo un
beau
geste
", oppure era talmente sicuro di perdere perché non aveva
le qualità, che evidentemente ha detto: "rimaniamo qui, tanto andrò
a casa". Così è successo, ce ne rallegriamo e speriamo che questo
si verifichi anche tra pochi giorni.
