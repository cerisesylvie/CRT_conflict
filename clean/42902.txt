Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 391 del 25 febbraio 2021 - Resoconto
OGGETTO N. 391/XVI - Modificazione del Regolamento interno
per il funzionamento del Consiglio regionale.
Bertin (Presidente) -
Riprendiamo i lavori. I locali sono
stati arieggiati, l'aria è stata cambiata, possiamo riprendere i
lavori del Consiglio regionale.
Siamo al punto n. 40 dell'ordine del giorno. Nella riunione del
20 gennaio scorso la Commissione per il regolamento ha approvato
all'unanimità alcune proposte di modifica del regolamento interno
per il funzionamento del Consiglio regionale.
Le modifiche interessano distinti ambiti: lo svolgimento dei
lavori del Consiglio in modalità telematica, la tutela della
privacy negli atti e nella pubblicità dell'attività istituzionale,
l'ordine d'iscrizione degli oggetti da trattare nelle sedute, il
raggruppamento d'interrogazioni e d'interpellanze per
amministratore di competenza e il diritto di accesso dei
Consiglieri regionali, il cosiddetto articolo 116.
In tema di svolgimento della seduta del Consiglio e degli organi
consiliari con modalità telematica, la previsione d'introdurre un
apposito articolo al regolamento interno risponde all'esigenza di
dare seguito, formalizzandolo, a quanto già si è fatto durante il
periodo del confinamento. L'articolo inserito prevede che sia
l'Ufficio di Presidenza a determinare con propria deliberazione, di
intesa con la conferenza dei capigruppo, il caso in cui è
consentito lo svolgimento della seduta in modalità telematica.
Con riferimento alla materia della tutela della privacy, le
modifiche interessano ambiti diversi che hanno il fine di adeguare
il regolamento interno a delle disposizioni in materia di
protezione degli atti personali. In particolare gli interventi
hanno riguardato le modalità di pubblicazione e diffusione degli
atti degli organi consiliari, il caso di discussione in seduta
segreta del Consiglio regionale e la formulazione degli atti di
sindacato politico-ispettivo e la previsione stessa di un obbligo
di riservatezza per le informazioni acquisite dai Consiglieri in
seno agli organi consiliari di cui fanno parte.
Due modifiche, in particolare, fanno invece riferimento allo
svolgimento dei lavori consiliari.
La prima viene a valorizzare la funzione tipica dell'assemblea
legislativa, prevedendo una relazione dell'ordine del giorno delle
adunanze consiliari che contempli la trattazione in apertura dei
lavori, subito dopo l'approvazione dei verbali, degli atti proposti
dall'Ufficio di Presidenza e dalla Giunta regionale e degli atti
legislativi.
La seconda si propone di accorpare interrogazioni e
interpellanze e mozioni per materia in modo che vengano trattate
nello stesso frangente iniziative riguardanti lo stesso
amministratore, il Presidente della Regione e l'Assessore
competente, con il fine di rendere più facilmente fruibile al
cittadino il dibattito sulle questioni che vertono sugli stessi
temi.
Infine, un intervento di modifica ha interessato la disciplina
dell'accesso agli atti. Viene previsto un termine ridotto di sette
giorni per le risposte in caso di richiesta circoscritta alla sola
copia di documenti. Inoltre s'introduce la possibilità per il
dirigente competente d'individuare, motivandolo, il termine
ritenuto congruo per rispondere e si prevede che nel caso di
diniego o ritardo l'amministratore in questione fornisca al
Presidente del Consiglio le indicazioni sui problemi
riscontrati.
Si precisa infine che le inadempienze relative all'applicazione
dell'articolo siano regolate dal Testo unico del personale
dirigente.
Questo è stato un primo, limitato ma molto significativo,
intervento al quale dovranno seguire altri interventi. Come
Commissione ci siamo presi l'impegno di mantenere aperto il
cantiere e prima dell'estate di produrre altre modifiche del
regolamento.
Ringrazio da questo punto di vista la Commissione per lo spirito
con il quale ha affrontato questi lavori e per il risultato
ottenuto. Sappiamo che non è facile cambiare il regolamento interno
del Consiglio, tant'è l'ultima volta è stata cinque anni fa.
Ringraziando tutti mi auguro che queste modifiche possano in
qualche modo rendere più efficiente e fruibile l'attività del
Consiglio.
Vi sono richieste d'intervento? Consigliere Baccega.
Baccega (PA) -
Credo che sia doveroso, alla fine di
questo primo percorso che ha affrontato la Commissione per il
regolamento, ringraziare lei, Presidente, ringraziare tutti i
colleghi della Commissione, ma soprattutto ringraziare i dirigenti
e funzionari che ci hanno accompagnato in questo percorso
sufficientemente impegnativo.
Quindi direi che, quando si lavora guardando gli obiettivi in un
clima disteso e collaborativo come quello che si è avuto nel
percorso di questa Commissione, i risultati poi si portano e si
condividono.
Lei ha tracciato molto bene i punti salienti di queste novità
regolamentari che andiamo ad affrontare, io mi soffermerei molto
brevemente su due, la prima che è stata molto dibattuta, quella
relativa alle richieste di accesso agli atti da parte dei
Consiglieri rispetto all'articolo 116 dove poi si è trovata una
mediazione e dove la mediazione ovviamente lascia un pezzo da una
parte, un pezzo dall'altra, ma alla fine l'auspicio è che porti a
una buona attenzione per il futuro, soprattutto da parte delle
strutture dirigenziali.
Inoltre, riguardo al confronto che si è avuto rispetto
all'iscrizione all'ordine del giorno delle interrogazioni e delle
interpellanze che verranno iscritte appunto sulla base
dell'amministratore competente ordinato alfabeticamente, su questo
punto - lo ribadisco - noi abbiamo espresso alcune perplessità, in
quanto riteniamo che tutti coloro che sono in Consiglio, e
soprattutto i membri della Giunta, anche se non coinvolti
nell'attività ispettiva trattata al momento debbano conoscere gli
aspetti trattati.
L'auspicio, Presidente e colleghi, è quello di non dover
ricorrere poi nel tempo alla verifica del numero legale in aula,
sarebbe davvero antipatico.
Quindi noi votiamo queste modifiche del regolamento del
Consiglio regionale proprio nella logica dello snellimento e
miglioramento dei lavori consiliari e del diritto dell'accesso agli
atti.
Sappiamo che su questo fronte ci sarà ancora molto da dire, lei
ha detto che il cantiere è aperto
step to step,
noi siamo
certi che dovremo tornare tra qualche mese a rivedere e a valutare
altre tematiche. Quindi voteremo con convinzione questo
percorso.
Presidente -
Consigliere Manfrin, ne ha facoltà.
Manfrin (LEGA VDA) -
Desidero anche io ringraziare la
Commissione Regolamento, avevo fatto una premessa già nella scorsa
legislatura quando si era cominciato e lei c'era, presidente
Bertin, perché è sempre stato uno dei promotori della modifica e
del miglioramento di questo regolamento, la premessa che la
Commissione Regolamento avrebbe dovuto lavorare per arrivare a
un'unità di intenti, a un'unanimità, perché, come già detto più
volte, le modifiche del regolamento devono essere condivise, perché
regolano la vita di tutta l'attività politica all'interno di questo
Consiglio ed evidentemente sappiamo benissimo che si crea una
situazione di disparità dal momento in cui è chiaro che una
maggioranza che ha i numeri per far passare quello che ritiene più
opportuno, se cambia anche i regolamenti a colpi di maggioranza non
fa sicuramente bene alla democrazia e quindi ben venga una modifica
che ha richiesto del tempo, che ha richiesto anche delle
discussioni ma che per lo meno arriva con una formulazione che -
come giustamente ha detto il collega Baccega - se non è certamente
la versione migliore che tutti magari avremmo voluto, chi da una
parte chi dall'altra, è una versione di compromesso che mi auguro
davvero possa far funzionare meglio il nostro Consiglio.
Anch'io desidero fare qualche cenno breve alle modifiche che
verranno introdotte da questo regolamento. Come giustamente lei ha
detto - ed è stata peraltro la modifica per la quale ci sono stati
meno problemi - si va a disciplinare le modalità d'intervento nel
Consiglio e negli organi consiliari durante ovviamente le formule
non fisiche, non di presenza fisica, quindi una disciplina che
chiaramente ha dovuto prendere atto delle novità purtroppo
introdotte dalla pandemia, che non poteva essere prevedibile in un
tempo precedente; si va a inserire quella che è stata definita una
valorizzazione dell'attività legislativa e amministrativa di questo
Consiglio, quindi andando a prevedere di mettere al primo posto
nelle discussioni gli atti amministrativi e le proposte di legge
per dare maggior risalto a questa attività.
Si inserisce una modalità di trattazione degli argomenti che va
per argomento e non più diciamo che segue una linea che salta da un
argomento all'altro, così si è detto si potrà rendere più fruibile
il Consiglio, vedremo quelli che saranno gli effetti sugli ascolti,
su quello che i Valdostani diranno sulla fruibilità del Consiglio,
ma si vanno a disciplinare anche altre fattispecie importanti su
cui vorrei spendere qualche parola in più.
La prima è quella relativa alla
vexata quaestio
della
privacy o dell'ammissibilità delle iniziative, si va modificare
l'articolo 109 e s'introduce una fattispecie abbastanza
interessante, cioè si va a dire che con questa modifica non sono
ammesse interrogazioni, interpellanze e mozioni formulate con frasi
ingiuriose o sconvenienti, e questa era la formulazione originale,
ma s'introduce la dicitura "o lesive della tutela della sfera
privata e dell'onorabilità delle persone". Quindi chiaramente si va
a introdurre un divieto per quanto riguarda questa specifica
fattispecie.
Dopodiché s'interviene su una questione che ci ha visto
protagonisti in quest'aula esattamente nella giornata di ieri. Ieri
si è evocato il fatto che non si potesse discutere in seduta
pubblica una determinata iniziativa, perché andava a ledere la
privacy di qualcuno: evidentemente queste sono motivazioni che non
corrispondono a quanto previsto dal regolamento, ma, tant'è, è
ormai stata consegnata alla storia di questo Consiglio, ma - e qui
ringrazio anch'io gli uffici che avevano previsto una specifica di
questa fattispecie e i colleghi di Commissione che hanno deciso poi
di trovare una formulazione comune su questo tema -, il comma 3
dell'articolo 45, quello evocato ieri viene modificato in una
modalità che io ritengo perfettamente centrata rispetto alle
necessità che si sono presentate nella giornata di ieri. In effetti
il comma 3 viene modificato da "Il consiglio deve discutere in
seduta segreta allorquando si tratta di questioni concernenti
persone" viene aggiunta la dicitura "Che implichino apprezzamenti
sulla condotta privata o sui meriti e demeriti di esse".
Quindi vediamo da questa esplicitazione, da questa modifica del
regolamento, che non si tratta di tutela della privacy, soprattutto
quando l'iniziativa ovviamente riporta degli omissis o non riporta
nomi, ma si tratta semplicemente di evitare che questo Consiglio si
trasformi in un battibecco su questa o quella persona o sulle
qualità di questa o quella persona. Quando? Non ovviamente quando
sono all'interno di una carica pubblica, e qui mi viene in mente
sempre nella seduta odierna il contegno mantenuto da un
rappresentante della pubblica amministrazione, un Sindaco, che
quindi deve rispondere degli atteggiamenti che ha avuto e li ha
tenuti ovviamente in maniera pubblica, ma sulla condotta privata e
quindi io evidentemente non potrò andare a discutere sulla scelta
privata di stare con una persona piuttosto che un'altra, di avere
un certo colore di capelli piuttosto che un altro, di vestirsi in
una maniera piuttosto che in un'altra. Dovrò semplicemente trattare
all'interno di quest'aula le tematiche che interessano l'ambito
pubblico ed è esattamente ciò che siamo chiamati a fare.
Infine la modifica all'articolo 116: una modifica che a me è
particolarmente cara, come ben sanno i miei colleghi di
Commissione, che ci ha visti impegnati in uno sforzo davvero
titanico nel cercare di trovare una formulazione che andasse bene
non soltanto alla Commissione ma anche a elementi esterni e che
disciplina il diritto, stabilito - ovviamente con legge e non certo
con un regolamento - di tutti i Consiglieri di poter avere copia
degli atti della Amministrazione.
Abbiamo evocato, abbiamo evidenziato durante la discussione
delle Commissioni la necessità di specificare meglio questo diritto
perché purtroppo, e sono purtroppo ancora presenti i casi anche se
- e lo dico così almeno quando devo evidenziare torti lo faccio, ma
quando devo anche evidenziare dei meriti mi sembra giusto fare
altrettanto - nonostante siano pendenti ancora da luglio numerose
richieste di accesso agli atti, nonostante i richiami del
Presidente del Consiglio e quant'altro, i dirigenti responsabili
hanno giustamente preso in carico la questione e mi hanno
comunicato che stanno facendo il possibile per raccogliere i dati e
poterli fornire in tempo utile; in realtà è la seconda
comunicazione in questo senso che mi arriva ma sono fiducioso che
questa volta si arrivi a una definizione e desidero ringraziare
ovviamente i dirigenti che si stanno spendendo per questa missione,
ma con questo regolamento andiamo a inserire una fattispecie, e
ringrazio il Presidente per averlo proposto - Presidente che ha
peraltro una lunga esperienza di opposizione che gli ha permesso di
toccare con mano qual è la difficoltà di fare atti di sindacato
ispettivo senza possedere della documentazione - oltre al canonico
termine dei venti giorni entro i quali gli uffici devono fornire la
documentazione richiesta, si introduce che "in caso di richiesta
circoscritta di sola copia di documenti di cui al comma 1 il
termine è ridotto a sette giorni lavorativi". Effettivamente
pensare che un documento già presente agli atti della pubblica
Amministrazione, banalmente quando vengono mandate le delibere di
Giunta, ci sono delle delibere che non sono pubbliche, e quindi
spesso se ne fa richiesta per poterle vedere, sembra incredibile
che un documento che effettivamente è stato partorito in PDF, è
nuovo, è nella disponibilità immediata, debba attendere venti
giorni per poter essere inviato e questo incredibilmente però
succedeva, cioè arrivava al ventesimo giorno la delibera di Giunta
che era uscita ventuno giorni prima, quando a volte non arrivava in
ritardo.
Quindi grazie a questa specifica previsione si potrà fare in
modo che per la documentazione che già è in possesso
dell'Amministrazione - e qui viene anche esplicitato cosa s'intende
per richiesta circoscritta - si potrà avere i documenti con una
certa rapidità, per lo meno vedremo poi l'applicazione effettiva
cosa prevedrà.
Si introduce anche con il comma 5 bis una facoltà per i
dirigenti: "I dirigenti delle strutture dirigenziali competenti,
ove ritengano tali termini non congrui" - quindi termini di venti e
sette giorni -"sono tenuti a dare immediata motivata comunicazione
al Consigliere interessato, informandone contestualmente il
Presente della Regione, gli Assessori competenti per materia e il
Presidente del Consiglio precisando il termine entro cui la
richiesta può essere adempita". Questo perché? Perché
originariamente si era previsto di scrivere specificamente
sull'articolo 116 che la mancanza di adempimento nelle tempistiche
previste avrebbe poi portato a dei procedimenti disciplinari.
Questa formulazione, queste due parole, "procedimento
disciplinare" pare non siano eccessivamente gradite a qualcuno ma
ovviamente possiamo scriverle, possiamo non scriverle, queste sono
ben presenti invece in quelli che sono gli obblighi di coloro che
lavorano nella pubblica Amministrazione. Se tu hai dei tempi per
evadere una pratica, quelli sono i tempi e se non lo fai ovviamente
te ne prendi anche le responsabilità.
Quindi sulla base di questo però se non è giustamente possibile
adempiere nei termini previsti per tutta una serie di motivazioni
che andranno ben motivate perché, e lo diciamo affinché rimanga a
verbale, non sarà sufficiente dire "perché non ho voglia" o "perché
non ho tempo" o "perché non ho personale" perché non è così, andrà
ben motivata e se la motivazione si rivelerà solida, ovviamente a
quel punto si potranno procrastinare i tempi ma poi, entro il
termine previsto, si dovrà poi fornire gli atti.
Quindi evidentemente anche a fronte di questo, anche a fronte
del fatto che c'è la possibilità di differire il termine di
consegna degli atti, c'è la previsione specifica, e anche qui ci
tengo a sottolineare e a ringraziare i colleghi di Commissione che
hanno trovato poi una formulazione definitiva sicuramente positiva
"Eventuali inadempienze relative all'applicazione del presente
articolo saranno regolate ai sensi del Testo Unico delle
Disposizioni contrattuali di primo livello relative alla dirigenza
del comparto unico della Regione Valle d'Aosta".
Questo significa che senza scrivere le due parole famigerate,
quindi "procedimento disciplinare" evidentemente le inadempienze
dovranno assolutamente essere sanzionate o per lo meno dovranno
essere attenzionate e sollevate nei confronti di chi deve
effettuare il controllo sulla pubblica Amministrazione.
Chiudo il mio intervento che è stato lungo e torrenziale ma
sapete che sono un amante di questo regolamento e soprattutto delle
regole che disciplinano la nostra vita democratica. Un avviso ai
naviganti: che non si pensi, l'ho già detto prima e lo ribadisco
adesso, che sia sufficiente dire. "Ah no, sette7 giorni ma io non
ho voglia e quindi rispondo nel "Duemila credici", perché quello
che faremo sarà verificare in maniera puntuale, io direi anche
"draconiana", che le motivazioni che vengono fornite per spostare
in là il termine siano coerenti e soprattutto per fare in modo che
le tempistiche vengano rispettate.
Presidente -
Consigliere Chatrian, ne ha facoltà.
Chatrian (AV-SA) -
Il Presidente del Consiglio ha già
illustrato bene il lavoro che è stato fatto da parte della
Commissione, solo qualche piccola considerazione nel senso che
quando si modificano le regole del gioco è importante che ci sia
un'ampia maggioranza, anzi l'unanimità è l'obiettivo principale,
perché si vanno a rivedere le regole del gioco.
C'erano delle criticità e quando ci sono delle criticità bisogna
avere la capacità e la forza di trovare la soluzione, ma che sia
una soluzione percorribile.
Non abbiamo cambiato il mondo modificando questo regolamento ma
il passaggio che è stato inserito in questi articoli penso che
aiuti sicuramente quello che è il giusto equilibrio nell'avere le
risposte per quanto riguarda il compito, il ruolo che ha un
Consigliere regionale, e dall'altra parte che ci siano comunque dei
tempi certi, la possibilità di motivare, se ci sono delle
criticità, e dall'altra parte comunque anche la possibilità di
verificare.
Ognuno di noi ha un ruolo all'interno di quest'aula, ognuno di
noi cerca di essere utile secondo il ruolo che gli è stato dato e
le modifiche che oggi andiamo ad approvare vanno in quella
direzione.
Come detto più volte durante questi numerosi incontri che
abbiamo fatto come Commissione regolamento, perché il parto non è
stato così facile, ma andremo a verificare nel giro di qualche mese
il percorso e soprattutto le modifiche fatte con un unico obiettivo
che è quello della trasparenza da una parte e dall'altra della
celerità nell'avere i giusti equilibri, le giuste risposte che il
ruolo di Consigliere ha e che deve avere.
Presidente -
Il Consigliere Padovani si è prenotato, ne
ha facoltà.
Padovani (PCP) -
Intervengo anche io, innanzitutto per
ringraziare tutti i colleghi della Commissione per il lavoro svolto
che è stato, come ricordava qualche collega, lungo ma che ha visto
l'unanimità in Commissione e spero che la vedrà anche in Consiglio,
mi pare di capire che sarà così.
Come diceva prima il collega Chatrian, anche io penso che le
regole, chiamiamole le regole del gioco, vadano concordate tra
tutti i giocatori e quindi penso davvero che questo lavoro sia
stato importante e anche, direi, un primo passo per vedere poi nel
futuro quali altre modifiche potranno e dovranno essere
apportate.
Oggi discutiamo e voteremo quattro modifiche che sono da una
parte necessarie penso all'introduzione dell'articolo sulle sedute
telematiche, che mancava e che la pandemia ci ha mostrato come
invece fosse necessario avere, e poi la modifica sulla privacy
sulle cui polemiche non tornerò, perché le lascio alla giornata di
ieri, oggi vorrei invece sottolineare come questa modifica abbia
trovato l'unanimità in Commissione e immagino troverà l'unanimità
anche in Consiglio.
Poi direi delle modifiche utili al lavoro nostro e alla
fruizione esterna del nostro lavoro, penso alle modifiche sul 116,
perché con queste modifiche proviamo a dare una funzione un po' più
pregnante e utile al nostro lavoro, poi sarà un esperimento come si
dice, lo vedremo tra qualche mese se questa modifica avrà
funzionato.
Penso alla modifica dell'ordine dei lavori, che da una parte
ridà il senso principale a questa assemblea che è appunto la
funzione legislativa, e quindi con l'inversione dell'ordine del
giorno che fino a oggi abbiamo visto, mettendo al primo posto gli
atti legislativi e poi quelli ispettivi, ridà un senso più
attinente alla sua funzione, ovvero quella legislativa, e poi
direi, come ho già detto in Commissione, che la modifica con
l'accorpamento delle iniziative per tema e quindi per Assessorato
io penso che darà la possibilità a chi ancora ha la forza di
seguirci, di seguirci in maniera un po' più attenta e in maniera un
po' più comprensibile anche sui temi ai quali ognuna delle persone
che ci segue è più interessata.
Quindi ringrazio ancora per il lavoro il Presidente della
Commissione e i colleghi.
Presidente -
Il vicepresidente del Consiglio
Marguerettaz, ne ha facoltà.
Marguerettaz (UV) -
Ovviamente mi associo a tutti i
ringraziamenti per il lavoro che è stato fatto in Commissione.
Rischiamo di ripeterci.
Il regolamento ovviamente è uno strumento di garanzia, in
quest'aula abbiamo avuto modo di ricoprire, in fasi alterne, ruoli
di maggioranza e ruoli di opposizione, però non vorrei che il
regolamento fosse solo uno strumento dove dei duellanti si
confrontano perché non è esattamente questo l'obiettivo di un
Consiglio regionale.
Allora ognuno di noi ha un lessico, ha delle modalità di esporre
e di rappresentare, però quando si ragiona su un regolamento,
bisogna cercare di guardare quelle che possono essere le ragioni
dell'altro e soprattutto quale può essere l'obiettivo.
Ora è un po' riduttivo ragionare singolarmente su degli atti
ispettivi e sulla richiesta di documenti parlando di 116; il 116 -
in gergo, in Consiglio regionale - è il riferimento all'articolo
del regolamento che detta i tempi sull'accesso agli atti.
È chiaro che guardare il singolo atto ha poco significato, ma,
abbiamo avuto modo di dirlo in Consiglio regionale che, in varie
situazioni, ci sono degli Assessorati che sono super caricati di
lavoro; ora non ha bisogno del mio sostegno l'assessore Barmasse,
ma in un momento come questo in cui ci sono quindici-venti
interpellanze, interrogazioni che toccano un Assessorato - guardo
il collega Baccega che ha provato sulla sua pelle nella precedente
legislatura questa esperienza - le strutture sono impegnate a
rispondere periodicamente a questi atti ispettivi. A questo,
ovviamente, si aggiungono le richieste degli atti e, se si
guardasse quell'atto in modo singolo, si potrebbe dire: "Che ci
vuole a dare una risposta su un documento che può essere in PDF?",
certo ma è il documento che si aggiunge a una sequenza
importante.
Ed ecco perché l'argomento del 116 è stato così lungamente
dibattuto ed è per questo, come ha affermato qualcuno che mi ha
preceduto, che ha necessitato di trovare una composizione.
Noi ci siamo dati appuntamento tra due-tre mesi, è già stato
ricordato, per vedere se queste modifiche sono efficaci, se colgono
l'obiettivo.
Sicuramente ci saranno altri argomenti, ma non per anticipare,
io ho un modo di esprimermi diverso dal collega Manfrin, che
ascolto sempre volentieri, non do degli avvisi ai naviganti, faccio
delle considerazioni che possono essere condivise, un avviso ai
naviganti sembra quasi un po' "state attenti perché succederà
qualcosa".
Sa, Manfrin, c'era un vecchio detto "volete giustizia, sarete
giustiziati", io farei un po' attenzione a fare così delle prove di
forza, non è nel nostro spirito. Sono molto più in linea con il
collega Distort, sono molto più morbido.
Da questo punto di vista però, ma lo dico ovviamente perché il
rapporto è tale per cui possiamo permetterci anche un minimo di
dialettica, le discussioni che facciamo in Consiglio e i tempi che
abbiamo forse meriteranno una valutazione, perché ci sono tutta una
serie di atti ispettivi che durano venticinque minuti. Allora
sicuramente chi è parte in causa i venticinque minuti li considera
necessari, ma io vorrei, proprio come attività della Commissione
regolamento nei mesi prossimi, prendere un po' di atti e vedere
quante volte ripetiamo lo stesso concetto.
Io, così come abbiamo avuto modo di vedere, trovo che
l'efficacia di certi interventi non sia direttamente proporzionale
al minutaggio. Voi guardate per esempio le cosiddette question time
quanto sono efficaci, perché con il contenimento dei minuti dico le
cose essenziali sia nell'ambito della domanda, sia nella risposta,
sia nella replica.
Allora non sempre contingentare il tempo d'intervento è un male.
Dicevo al presidente Bertin che nell'ambito dell'APF - il collega
Lavy ha partecipato con me - il tempo per intervento era di tre
minuti e in quei tre minuti tu dovevi esprimere dei concetti
importanti. l'assessore Caveri è stato al Parlamento Europeo, il
Parlamento Europeo ha un certo tipo d'impostazione e non è che sia
meno importante il Parlamento Europeo dal Consiglio regionale.
Non è che voglio anticipare, come ho detto, è una discussione
che facciamo. Ecco, credo che la Commissione regolamento vada in
questa direzione.
La discussione che abbiamo avuto ieri -non è che voglio
riattizzare una polemica - ma anche lì ci deve dare un segnale,
cioè nel momento in cui io pongo dei problemi che hanno un
carattere di generalità, probabilmente faccio un buon servizio al
Consiglio regionale, se devo parlare di casi specifici, bisogna
capire "come e con quali modalità".
Per cui io credo che quel passaggio di ieri che probabilmente
poteva essere fatto meglio, poteva essere evitato, tutto quello che
vuoi, io non voglio dare patenti dicendo chi ha ragione e chi ha
torto, noi avevamo una certa posizione, l'opposizione ne aveva
un'altra, però per i prossimi Consigli io spero che ci sia la
possibilità di non arrivare a questi passi, perché non serve a
nessuno.
Quindi concludo, dicendo che il lavoro svolto fino a oggi dalla
Commissione regolamento con gli uffici del Consiglio regionale è di
soddisfazione, è un cantiere aperto; nei prossimi mesi cerchiamo di
ragionare, e a mio modesto modo di vedere c'è spazio per fare
ancora meglio. Questo è lo step numero 1. Grazie per
l'attenzione.
Presidente -
Grazie consigliere Marguerettaz. Altri
intendono prenotarsi? Non vedo altre richieste, pertanto ringrazio
le strutture del Consiglio per il supporto fondamentale che hanno
dato alla Commissione, anche per questo risultato ottenuto, e
passiamo alla votazione del documento.
Ricordo che si vota contemporaneamente, articolo per articolo,
il testo sia in italiano sia in francese e la proposta di
modificazione nel suo complesso. Inoltre ricordo che è stato
depositato un emendamento che sostituisce l'articolo 11, un
emendamento sottoscritto da tutti i componenti della
Commissione.
Possiamo passare alla votazione. Articolo n. 1.
La votazione è aperta. La votazione è chiusa.
Presenti, votanti e favorevoli: 32
L'articolo 1 è approvato all'unanimità.
Articolo 2. La votazione è aperta. La votazione è chiusa.
Presenti, votanti e favorevoli: 32
L'articolo 2 è approvato all'unanimità.
Articolo 3. La votazione è aperta. La votazione è chiusa.
Presenti, votanti e favorevoli: 32
L'articolo 3 è approvato all'unanimità
Articolo 4. La votazione è aperta. La votazione è chiusa.
Presenti, votanti e favorevoli: 32
L'articolo 4 è approvato all'unanimità.
Articolo 5. La votazione è aperta. La votazione è chiusa.
Presenti, votanti e favorevoli: 32
L'articolo 5 è approvato all'unanimità.
Articolo 6. La votazione è aperta. La votazione è chiusa.
Presenti, votanti e favorevoli: 32
L'articolo 6 è approvato all'unanimità.
Articolo 7. La votazione è aperta. La votazione è chiusa.
Presenti, votanti e favorevoli: 32
L'articolo 7 è approvato all'unanimità.
Articolo 8. La votazione è aperta. La votazione è chiusa.
Presenti, votanti e favorevoli: 32
L'articolo 8 è approvato all'unanimità.
Articolo 9. La votazione è aperta. La votazione è chiusa.
Presenti, votanti e favorevoli: 32
L'articolo 9 è approvato all'unanimità.
Articolo 10. La votazione è aperta. La votazione è chiusa.
Presenti, votanti e favorevoli: 32
L'articolo 10 è approvato all'unanimità.
All'articolo 11, come detto in precedenza, vi è un emendamento
sostitutivo dell'emendamento. La votazione è aperta. La votazione è
chiusa.
Presenti, votanti e favorevoli: 32
L'articolo 11 è approvato all'unanimità.
Articolo 12. La votazione è aperta. La votazione è chiusa.
Presenti, votanti e favorevoli: 32
L'articolo 12 è approvato all'unanimità.
Votiamo la modifica del regolamento nel suo complesso. La
votazione è aperta. La votazione è chiusa.
Presenti, votanti e favorevoli: 32
Il Consiglio approva all'unanimità la modifica del
regolamento.
