Classificazione
EDILIZIA



Oggetto del Consiglio n. 3091 del 6 dicembre 2017 - Resoconto
OGGETTO N. 3091/XIV - Ritiro di risoluzione: "Verifica
dell'efficacia e dell'imparzialità delle modifiche introdotte
dall'applicazione della deliberazione della Giunta regionale n.
1480/2017".
Farcoz (Président) -
Point n° 45.01 de l'ordre du jour.
La parole au collègue Roscio pour l'illustration.
Roscio (ALPE) -
Una breve illustrazione, perché di questo
argomento avevamo già avuto modo di parlare ieri, almeno nella
parte di illustrazione, ma abbiamo ritenuto opportuno una
risoluzione per cercare di ampliare un po' la discussione, perché
dal nostro punto di vista è una questione che nulla ha di privato
e, a questo proposito, vorremmo fare un paio di osservazioni.
Lo scopo della norma, in allora presentata nella prima versione,
partiva da un dato: che negli ultimi dieci anni (quelli della
crisi) il mondo dell'edilizia aveva perso più o meno la metà degli
addetti e quindi (credo che il dato sia incontestabile) è un
settore ancora oggi in grave crisi. L'intento primo di questa norma
era cercare di rilanciare un settore, possibilmente anche
agevolando il recupero di un patrimonio edilizio esistente, che ad
oggi invece è in stato di abbandono e che non riesce a trovare le
forze e le risorse per riuscire ad essere recuperato. L'intento
della delibera in allora era pertanto di facilitare gli
investimenti futuri e non andare ad intervenire su quelli passati,
proprio perché quelli passati ormai non avrebbero portato sviluppo,
erano già stati effettuati. È ovvio che andare ad agevolare, a
cambiare in senso positivo anche per il passato è gradito ai
beneficiari, però questo non sposta di una virgola né lavori, né
utilità per chi opera nel settore. Ecco perché nella norma
originaria, nella prima versione della delibera, non era prevista
una forma di retroattività: perché si intendeva lavorare sul
futuro. Questo come primo dato. Introdurre invece successivamente
anche la possibilità di poter beneficiare di risorse e toglierne in
parte alcune destinate al futuro per interventi già fatti comporta
un'attenuazione della possibilità di rilancio del settore.
La seconda questione, modificata nella seconda versione della
delibera e portata da questo Governo, era quella dell'ISEE. Nella
versione precedente l'ISEE aveva solo una soglia che distingueva
tra l'ISEE al di sotto dei 20 mila euro, e quindi i redditi che
avevano bisogno di aiuto ulteriore per cui si andava a lavorare su
un tasso più agevolato ancora e, invece, tutti quelli che erano al
di sopra potevano tranquillamente beneficiare della norma senza
avere distinzioni o limitazioni. Pertanto non si precludeva a
nessun cittadino valdostano la facoltà di accedere a tali
norme.
L'aver introdotto un tetto ben preciso - perché ad oggi il tetto
arriva a 80 mila euro - comporta che chi ha un ISEE superiore a 80
mila euro non può accedere ai benefici, e oggi non è neanche ben
chiaro come sia stato scelto questo tetto. Si poteva scegliere 100
mila o anche addirittura 70 mila, perché no? Non è chiaro come mai
è stata scelta proprio la soglia degli 80 mila e non un valore più
basso, che era già comunque importante. Noi, da questo punto di
vista, riteniamo che la misura poteva essere forse migliorata. Si
poteva per esempio introdurre qualcosa che già era emersa come
criticità: non obbligare i cittadini che intendono fare degli
investimenti a dover fare due atti successivi, in un primo momento
ricorrere ad un mutuo bancario e poi, solo successivamente, poter
beneficiare di questa misura più favorevole, cosa che invece ancora
oggi non è possibile. Forse si poteva lavorare di più in questa
direzione, invece le modifiche sono andate in un'altra direzione.
Per questo, Assessore Baccega, lei sa benissimo che, con le vecchie
regole, casi come il suo non avrebbero potuto beneficiare di questa
norma, mentre invece con le modifiche introdotte in seguito c'è
questa possibilità. Ecco perché noi abbiamo voluto discutere
ulteriormente su quanto ieri ha già avuto modo di dire nei pochi
minuti che c'erano per la discussione: perché forse avrà modo di
spiegare, anche dal suo punto di vista, le motivazioni che hanno
portato ad introdurre queste modifiche e non altre.
Dalle ore 17:29 riassume la presidenza il Presidente
Rosset
.
Rosset (Presidente) -
Ha chiesto la parola il Consigliere
Borrello; ne ha facoltà.
Borrello (AC-SA-PNV) -
Innanzitutto vorrei esordire nel
dire che non è una questione personale, abbiamo sempre cercato di
distinguere gli aspetti di carattere personale da quelli di
carattere politico. Ci tengo a sottolineare il fatto che, preso
atto di quanto lei ha risposto ieri al
question time
prodotto del collega Roscio, sembrerebbe che lei abbia fatto una
domanda di accesso ai benefici. La domanda è legittima e quindi non
è una questione di legittimità; ha presentato domanda, ci saranno
le verifiche - diceva lei ieri - se ha i requisiti o meno, quindi
non entriamo nel merito di definire se la questione è legittima o
meno. La questione è legittima perché la normativa lo prevede, la
delibera della Giunta regionale lo prevede. Onde dare adito ad
errate interpretazioni, non è una questione personale, ma di totale
legittimità da parte degli utenti. Nel caso specifico lei ieri ci
ha detto in risposta che ha avuto modo di poter produrre una
richiesta, quindi non è una questione di carattere personale.
Ben venga che un Consigliere regionale, un Sindaco, un
Assessore, qualora abbia la possibilità di accedere ad una misura,
lo faccia. Non è un invito a tutti coloro che fanno politica di
poter partecipare alle misure previste dalla normativa vigente. Noi
approfittiamo di questo momento per fare un'analisi più di
carattere politico. E l'aspetto di carattere politico è capire qual
era la nostra filosofia rispetto al provvedimento dei mutui,
rispetto a quanto poi è stato modificato e portato all'attenzione
della Giunta regionale il 30 ottobre.
Noi, nella seduta di Giunta dell'11 settembre, volevamo lanciare
un messaggio per quanto riguarda lo sviluppo economico e il
recupero del settore dell'edilizia andando a definire le attività,
le iniziative e i lavori per il futuro, non avevamo previsto una
sorta di retroattività. Ho avuto modo in questi due giorni di
rileggermi i verbali della Commissione del 24 ottobre, all'interno
della quale ci sono state tutta una serie di esplicazioni e di
posizioni dal punto di vista politico rispetto a tale iniziativa,
rispetto alle visioni che avevamo prodotto noi e la visione che ne
è conseguita con le modifiche prodotte dal collega Baccega.
Le modifiche sostanzialmente erano tre: una legata alla
rappresentanza delle imprese locali con le sedi all'interno del
territorio valdostano, una legata all'ISEE - e poi ci tornerò - e
una legata alla retroattività. Se è vero, come diceva il collega
Baccega ieri, che all'interno della Commissione è stato espresso in
seduta consultiva, perché sentita la Commissione abbiamo espresso
parere favorevole, è altrettanto vero - così come si evince dal
verbale - che abbiamo differenziato anche la nostra espressione di
voto nell'andare a dettagliare le nostre perplessità. Abbiamo fatto
anche degli esempi specifici ed è tutto verbalizzato. Stiamo
parlando del 24 ottobre.
Per quanto riguarda la retroattività, avevamo fatto questo tipo
di esempio. Se un signor "x" (è proprio citato così nel verbale)
compra una casa nel 2015 e nel 2015 non ha i requisiti, oggi noi
andiamo a modificare i requisiti per quanto riguarda il limite ISEE
(prima il limite ISEE era 40 mila), andiamo a togliere o a
modificare il limite ISEE. Al signor "x", che all'atto
dell'acquisto dell'immobile non aveva i requisiti, con le
modificazioni noi oggi diamo la possibilità di acquisire un
benefit
, quindi di poter partecipare attivamente ai
benefici. Avevamo escluso questo tipo di iniziativa perché la
nostra visione della delibera era per il futuro, non per sanare il
pregresso di coloro che non avevano i requisiti all'atto
dell'acquisto del bene: da qui una diversa visione politica. Da una
parte noi avevamo fatto una delibera di Giunta per il futuro, qui
c'è una visione (legittima) che va a "sanare" il pregresso, magari
quel pregresso che non aveva i requisiti all'atto dell'acquisto
della casa.
Il valore ISEE era nella precedente delibera, non nella nostra
proposta, perché su quella in vigore, quella che prevedeva la
soglia dei 40 mila per quanto riguarda la possibilità di accedere
al beneficio, noi avevamo tolto totalmente il limite ISEE. Questa
avvalora il fatto che per noi non è uno scandalo che un Consigliere
regionale, un Sindaco o un Assessore faccia domanda, anzi, noi
l'avevamo addirittura tolto. L'avevamo tolto proprio perché abbiamo
volevamo dare sviluppo all'edilizia e quindi avevamo fatto il
ragionamento di togliere il limite ISEE, ma non avevamo previsto la
retroattività. È un discorso per il futuro.
Detto questo, ricordo benissimo che il collega Baccega aveva
detto che, secondo lui, veniva meno il diritto sociale alla casa
nel momento in cui non si metteva il limite ISEE, l'aveva detto in
Commissione e anche in Consiglio regionale. Ora io mi pongo la
domanda: se con 80 mila un Consigliere regionale può produrre
istanza, mi spiegate dov'è l'equità sociale che lei aveva
annunciato? Questa è una piccola provocazione, me la permetta,
perché 80 mila è un parametro identificativo dell'annuncio che lei
aveva fatto di parificazione all'equità sociale. A questo punto, se
con 80 mila un Consigliere regionale può partecipare togliamolo,
perché gli 80 mila non hanno senso.
Detto questo, studiando l'argomento, ho avuto modo di spiegare
dal punto di vista politico la diversa visione. Io ho sempre
cercato di evitare di fare attacchi personali e ovviamente non
abbiamo dati in mano per fare valutazioni supplementari, di
conseguenza noi rivendichiamo la bontà della nostra iniziativa in
merito allo sviluppo futuro. Giustamente lei ha fatto una domanda,
bisognerà vedere se ci saranno i requisiti e tutto quanto, ci sarà
l'istruttoria, ma ha diritto a farla, collega, nel momento in cui
la delibera di Giunta lo prevede. Addirittura non capirei il
contrario, se lei non la facesse, se ha la possibilità di farlo, lo
faccia. Non è uno scandalo, la delibera di Giunta lo prevede.
Noi stigmatizziamo il fatto che magari queste modifiche da lei
prodotte non danno quello sviluppo atteso per quanto riguarda il
recupero, almeno non totale, perché parzialmente viene adoperata
una cifra per sanare il pregresso, è questa la cosa che noi
"contestiamo" di più. Ci permetta di insinuare il dubbio che magari
lei un po' abbia approfittato di questo contesto.
Presidente -
Ha chiesto la parola l'Assessore Baccega; ne
ha facoltà.
Baccega (EPAV) -
Finalmente riusciamo a chiarire quali
sono state le grandi differenze che ci hanno portati ad approvare
il provvedimento secondo una visione che era tutta nostra. Lo
facciamo nel contesto di una risoluzione che ritengo inopportuna,
senza senso, ma di questo ne parlerò alla fine.
È necessario ripercorrere i passaggi. Abbiamo iniziato con una
variazione di bilancio a inizio estate, con la quale avevamo detto
che questo provvedimento ci poteva stare. Fummo noi a lanciare
l'idea di alzare i livelli anche per la prima casa. È verbalizzato
proprio il mio intervento, quando dico: "non solo per il recupero,
ma lavoriamo anche sulla prima casa", perché era una forte
criticità. Poi l'11 settembre (la data fatidica) voi presentate una
delibera in Giunta che a noi viene resa pubblica ben nove giorni
dopo. Arriva in Commissione con almeno già tre emendamenti, ma ci
sta, uno l'ha rivista, l'ha valutata. Nel frattempo il Presidente
della Giunta e l'Assessore fanno una bella conferenza stampa, vanno
alla CNA con tutti gli operatori economici del settore ed
enfatizzano un provvedimento che né era stato approvato, né era
stato valutato, né era stato approfondito secondo la loro visione.
Questo ci sta.
Si sono succedute su questo provvedimento ben quattro
Commissioni. Credo che, a mia memoria, questo provvedimento è stato
quello più dibattuto in assoluto; è stato estremamente valutato dai
componenti della Commissione, perché anch'io mi sono riletto tutti
i verbali e devo dire che la partecipazione è stata notevole. Mi
piace sottolineare oggi un'affermazione del Consigliere Cognetta
che dice: "bene, io sono piacevolmente colpito dal fatto che per la
prima volta si faccia la modifica di una delibera direttamente in
Commissione". Questo testimonia il fatto che c'è stato un grande
approfondimento, quindi è stato un atto estremamente partecipato e
approfondito, nel quale voi avevate degli obiettivi. A pensar male,
c'è quel proverbio che dice:
chi mal fa, mal pensa
. Noi
potevamo pensare che c'era qualche imprenditore facoltoso, il quale
poteva avere situazioni più favorevoli rispetto alla mancanza di un
tetto. Questo era un po' il concetto.
I due nostri obiettivi, dell'allora minoranza (ora maggioranza),
erano incrementare l'accesso al mutuo prima casa con l'obiettivo di
fare delle valutazioni sul fattore famiglia, in quanto quelle
misure non erano più attuali, come ha detto lei giustamente. C'è un
calo di richieste piuttosto significativo. Il secondo era,
condividendo quello che perseguivate voi, il mutuo per il recupero
di edifici, unità immobiliari con l'obiettivo di aprire i cantieri
e quindi disponibilità anche per le seconde, le terze e le quarte
case. Bisogna evidenziare quali sono state le reali modifiche
prodotte in quelle Commissioni andando nella direzione che noi
valutavamo. Noi ritenevamo che le perizie si potessero fare
all'interno dell'Assessorato, potenziando l'Assessorato in quel
caso (e così si sta facendo), come si era sempre fatto. Qualcuno
aveva anche testimoniato dai banchi della maggioranza (ora
opposizione) che di fatto i percorsi non erano mai così lunghi, la
perizia asseverata avrebbe sicuramente allungato i tempi, perché la
perizia asseverata da parte vostra doveva essere valutata dagli
uffici. Ci sono allo studio i valori dell'Osservatorio Immobiliare
Italiano (OMI), perché erano fuorvianti rispetto al valore dei
mutui che si potevano dare: uno metteva in atto 150 mila euro, ma
il valore del mutuo non poteva essere 150 mila euro, perché a
seconda della zona variavano i mutui. Altri Consiglieri hanno
sollecitato, i sindacati stessi hanno detto che l'ISEE per la prima
casa poteva essere un inserimento possibile (e molti Consiglieri
avevano anche convenuto in questo senso). Si è introdotta la logica
- questa fortemente dibattuta - di guardare con attenzione alle
aziende sul territorio: laddove si interveniva per una
ristrutturazione, si determinava che le aziende valdostane
potessero avere una certa attenzione. Allora noi abbiamo inserito
il concetto della premialità sul mutuo. Si sono ulteriormente
differenziati e ridotti i tassi di interesse, guardando anche per i
nuclei familiari con ISEE inferiore a 20 mila euro, che potessero
avere lo 0,5 anziché lo 0,7 qualora ci fossero stati dei figli
minori. Si è predisposto che si potessero integrare i mutui in
essere e si è spostato al 30 aprile il termine ultimo per
consentire le integrazioni. Tutto questo dopo che la minoranza
aveva presentato una risoluzione che imponeva, giustamente, perché
anche quella era una nostra volontà, erano due mesi che le pratiche
erano ferme, poiché c'era dell'aspettativa rispetto al
provvedimento. Le agenzie immobiliari che abbiamo sentito in una
riunione plenaria presso il mio Assessorato avevano le pratiche sui
tavoli e aspettavano il momento di poter presentare i provvedimenti
di richiesta di mutuo, per cui era necessario per il 2 novembre
poter dare il via alla raccolta della documentazione per i
mutui.
È stato direi un dibattito importante, serio, approfondito, in
cui tutte le tematiche sono state affrontate con grande attenzione;
forse un po' meno quella dell'ISEE, perché se lei ha ripercorso
tutti i verbali come ho fatto io, si renderà conto che un
intervento iniziale parlava di ISEE e poi soltanto il Consigliere
Borrello ha fatto quell'affermazione che testé ha evidenziato.
Quindi devo rileggere anche la parte di un suo intervento in cui
proprio parlava del signor "x". Lei diceva: "il signor "x" compra
casa nel 2016 e non ha i requisiti per l'accesso, pertanto non
presenta domanda. Dal 2016 ha tre anni di tempo, quindi fino al
2019, per poter presentare domanda". Cosa vuol dire? Vuol dire che
nel frattempo sono cambiati i parametri, adesso ha i requisiti per
poter presentare la domanda e noi gli diamo la possibilità di
accedere al mutuo. "Non è scandaloso, è una scelta e non la sto
criticando, è una scelta" (è quello che ha detto prima). Questo è
l'unico approfondimento fatto sulla questione dell'ISEE. Ma perché
è l'unico approfondimento? Perché questa è la proposta di
deliberazione "Esame di deliberazione recante l'approvazione delle
disposizioni di carattere generale" che voi avete presentato il
giorno 20 in Commissione. Al punto n. 15 si dice: "caratteristiche
degli interventi aventi ad oggetto l'acquisto" e, al punto e), si
dice: "gli acquisti con atto di compravendita stipulato da oltre
tre anni dalla data di presentazione della domanda". L'avevate
presentata così anche voi, è questa! Questa è indirizzata al
Presidente del Consiglio, venga a vederla, caro Consigliere! Credo
sia andata avanti così, in modo chiaro. Vado ancora più avanti:
siccome su questa legge n. 3 abbiamo lavorato tanto in passato, è
chiaro che questa cosa è sempre esistita, anche quando si è passati
agli allegati (all'allegato B e ad altri).
Aggiungo un'altra cosa. Gli uffici avevano espresso - a lei come
a me - le criticità, perché gli uffici avrebbero dovuto tenere
aperti due bandi paralleli: uno con i vecchi requisiti e uno con i
nuovi. Li avremmo fatti impazzire, ecco perché avevate già inserito
la norma in quel caso. Ma non mi dica di no, Borrello, è scritto
qua, questa l'ha trasmessa lei al Presidente del Consiglio, non
io!
Ora, per entrare nel merito della questione sulla quale voi
spingete di più - voi volete denigrare il sottoscritto perché la
mia compagna ha presentato domanda - siamo quindi di nuovo al
solito discorso che i parenti (i figli, i nipoti, i genitori o i
nonni) non possono vincere un concorso pubblico da quando siamo in
questa Amministrazione, da questi cinque anni. Non possono vincere
una gara d'appalto, un concorso di idee, non possono accedere ai
mutui, perché può essere rimarcato come un interesse privato. La
richiesta che è stata fatta in Commissione non arriva da Baccega,
arriva dal fatto che voi l'avete proposta, è rimasta lì, ad un
certo punto è stata modificata ed è stata rimessa. È invece grave
(molto grave) che le informazioni coperte dalla
privacy
e
che ancora oggi non sono state pubblicate siano state divulgate
dagli uffici. Questo è davvero un fatto grave.
Per concludere, voi con la vostra risoluzione chiedete l'impegno
al Governo regionale a verificare l'efficacia e l'imparzialità
delle modifiche prodotte. Anche questo l'abbiamo detto in
Commissione: a un anno di verifica, andremo a valutare che cosa è
successo sulla base delle statistiche. Poi mi invitate a non
confondere il ruolo istituzionale con quello di cittadino! Io credo
che lezioni di questo tipo non le posso proprio accettare da
qualcuno di voi. Posso affermare, sia nel ruolo di cittadino che
nel ruolo di Assessore o di Consigliere regionale, di esser stato
ligio alle regole e corretto nei comportamenti come da sempre mi è
stato insegnato; glielo assicuro, mi è stato riconosciuto parecchie
volte dalle persone.
Ringrazio i colleghi della maggioranza intanto per l'impegno che
hanno profuso in Commissione, soprattutto i Commissari, che hanno
sicuramente preso atto della bontà delle nostre valutazioni
rispetto a questo provvedimento e l'hanno sostenuto. Li ringrazio e
invito la maggioranza su questo argomento a votare contro.
Presidente -
Ha chiesto la parola il Consigliere
Borrello; ne ha facoltà.
Borrello (AC-SA-PNV) -
Non volevo intervenire, proprio
perché penso di aver tenuto nel mio precedente intervento dei toni
consoni a questa Assemblea. Probabilmente lei aveva già preparato
il suo, quindi va bene lo stesso, ci sta. Probabilmente lei si
aspettava che l'avremmo attaccata e saremmo stati astiosi nei suoi
confronti, invece abbiamo fatto valutazioni di carattere politico,
all'interno delle quali abbiamo manifestato due visioni diverse.
Poi lei nella sua esplicitazione delle date, della Commissione o
non Commissione, alla fine ha riconosciuto che sono provvedimenti
che hanno subito diversi passaggi all'interno della Commissione.
Non ripercorro i percorsi fatti all'interno della Commissione, le
audizioni dell'ARER o meno. Sta di fatto che la delibera n. 1480 -
non faccio polemica, perché se lei ha diritto di fare domanda, la
faccia - ormai è approvata, e ben venga. Noi al punto n. 37
dell'allegato A avevamo fatto un ragionamento legato al futuro; le
modifiche presentate da lei nella Commissione del 24 ottobre ben
vengano, molti cittadini avranno usufruito di questa possibilità;
tra questi, qualora ci siano i requisiti, ci sarà anche lei. Lei è
particolarmente fortunato, non ho niente da contestarle, non so
come dirglielo, ha i requisiti, quindi lo faccia senza alcun tipo
di problema.
In merito all'espressione di voto - visto che lei ha letto,
leggo anch'io - c'è l'espressione di voto all'interno della
Commissione, nel verbale c'è la dichiarazione di voto, ma non c'è
tutta la discussione. Alla conclusione di un dibattito in
Commissione molto acceso, molto dibattuto e anche molto
interessante, c'erano visioni diverse. Io dicevo: "Grazie,
Presidente. Per dichiarazione di voto faccio un ragionamento
sull'ISEE (va benissimo). Poniamo invece dei dubbi di carattere
molto serio, perché secondo me la Commissione, al di là
dell'espressione del voto di oggi, deve andare a fare degli
approfondimenti in merito alle disposizioni transitorie, che sono
totalmente inique nei confronti dei valdostani". Non parlo di
Baccega, di Giuseppe o di Michele, ho fatto un ragionamento per i
valdostani. Poi, ripeto: i requisiti sono stati modificati, ma
politicamente abbiamo una visione diversa. Sono stati modificati i
requisiti, il limite ISEE di 80 mila euro è un limite all'interno
del quale possono partecipare praticamente tutti, allora era meglio
la nostra versione originaria, quella in cui avevamo tolto il
limite ISEE. È molto semplice, vi sono visioni diverse della
delibera, ma senza polemica, perché non mi appartiene. Le auguro un
buon lavoro.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Anch'io voglio fare due
considerazioni di carattere politico su questo argomento, perché
ritengo che sia doveroso e importante, non tanto per entrare nel
merito dei comportamenti dell'Assessore, ma per entrare nel merito
della misura.
Credo sia stato evidente, dalle considerazioni del collega
Baccega, che le finalità di questa iniziativa, così come erano
state presentate, erano completamente diverse da quelle che poi
hanno trovato compimento. Erano finalità diverse, perché si
prefiggevano di creare dello sviluppo economico, di guardare
avanti, non gli specchietti retrovisori. Questo me lo consenta.
Questa è una cosa a cui abbiamo sempre tenuto a rappresentare
nell'ambito della discussione e del confronto che abbiamo avuto
anche in Commissione. Erano misure che si prefiggevano di creare
del lavoro, dell'occupazione, di muovere un settore fortemente in
crisi, e credo sia stato anche un po' riconosciuto nella relazione
della Banca d'Italia di pochi giorni fa: si auspica che da queste
misure ci possa essere un sostegno allo sviluppo dell'edilizia.
Però vorrei fare alcune considerazioni di carattere puntuale,
nelle quali non possiamo riconoscerci e che secondo noi hanno in
parte condizionato l'obiettivo generale. Innanzitutto, per tornare
al discorso dell'ISEE, abbiamo introdotto l'innovazione di poter
finanziare anche gli interventi sulle seconde e terze case, perché
l'obiettivo era quello di muovere il settore del comparto
dell'edilizia. Il ragionamento quindi era questo: chiunque è
proprietario di un bene all'1 percento ha diritto di accedere ai
finanziamenti regionali. Lei ha introdotto la soglia di 80 mila di
ISEE sulla prima casa. Ho già avuto modo di dirglielo in
Commissione, questo è un grosso paradosso, perché significa non
aver capito qual è l'effetto combinato delle norme che abbiamo
messo in piedi, poiché sulla seconda e terza casa si può ottenere
un finanziamento all'1 percento anche con un ISEE di 300 mila. Non
capiamo perché sulla prima casa non si possa accedere. Se io ho già
una prima casa, posso accedere ad un finanziamento per una seconda,
per una terza, per una quarta, per una quinta. Se non ho la prima
casa non posso accedere, ma questa è una cosa che non sta in piedi
sotto il profilo logico e concettuale.
Mi collego al discorso che lei ha fatto sulle perizie. Io
ricordo quando con il collega Borrello abbiamo discusso con i
dirigenti, con Finaosta; siamo riusciti a convincerli a rivedere
completamente la procedura per arrivare alla concessione di questi
mutui, che avevano un consolidato di attesa di aspettativa di
sei/nove mesi. Li abbiamo convinti a rivedere completamente
l'
iter
e portare il tutto a due o tre mesi. Non è stato
facile, però sulla delibera era stato accettato di chiudere le
pratiche con quella tempistica. Adesso le dico anche perché. Una
delle ragioni del blocco dell'edilizia, della mancata accessibilità
delle domande ai mutui regionali, deriva dai tempi, perché se uno
si rivolgeva agli istituti bancari, in sessanta giorni poteva
ottenere un mutuo. Non capivamo perché attraverso la Regione questo
non poteva accadere, pertanto abbiamo proposto una modifica che
ritenevamo intelligente, un grosso passo avanti. Oltretutto questa
modifica avrebbe fatto sì che la gente non avrebbe più avuto la
necessità di fare due mutui: il primo con la banca per poter
cominciare l'acquisto e partire con le sue iniziative, per poi
poterlo convertire, dopo nove mesi, sul mutuo regionale. Credo che
la vera innovazione di tutto questo, più che nel tasso all'1
percento, che rappresenta comunque una condizione di vantaggio,
stava nei sei, sette mesi ridotti di attesa, perché questo è il
freno allo sviluppo economico al favorire gli investimenti. Le
assicuro che su questo noi ci siamo impegnati molto, ma con molta
amarezza ho appreso che lei ha riportato tutto come prima. Anche a
noi i dirigenti avevano detto che tutto questo comportava una
revisione complessiva dell'approccio alla gestione di tali
pratiche, ma non abbiamo detto loro di far finta di essere di
fronte ad un foglio bianco. Le procedure dopo anni devono essere
riscritte e riviste, non sono più attuali. Questa è stata la nostra
sfida a favore dei valdostani. Lei però non l'ha colto come
messaggio, non ha colto la bontà di questa iniziativa.
Quanto alla retroattività, le dicevo che lei ha guardato lo
specchietto retrovisore; sicuramente avrà fatto i suoi conti, i
suoi ragionamenti, ma questo è tutto meno che una valutazione di
sviluppo della nostra economia, perché lei ha preso un pacchetto di
risorse della pubblica amministrazione per finanziare iniziative
che sono già state realizzate, quindi queste non generano alcuno
sviluppo economico, glielo posso garantire. Io non ho mai visto
legiferare in questa maniera. È come quando Berlusconi, tolta la
tassa di successione, avesse detto di toglierla anche a chi è
deceduto tre anni fa, perché si rifanno i conti e tutti ne hanno
diritto. Fa sorridere, perché questa è anacronistica come
iniziativa! Non ha un'idea di cosa significa sviluppare
economicamente o fare della pianificazione economica. È questo che
ci dispiace.
Sotto il profilo invece di quello che è stato rilevato, credo
che lei abbia tutto il diritto (come qualsiasi Consigliere) di
accedere ad una iniziativa di mutuo, però noi sappiamo che lei è
una persona integra moralmente; diversamente potremmo pensare,
visto che è l'Assessore competente, che si sia ritagliato un abito
su misura.
Presidente -
Ha chiesto la parola l'Assessore Baccega; ne
ha facoltà.
Baccega (EPAV) -
Devo replicare al collega Marquis.
Sembra che facciamo a cazzotti tra ex colleghi di partito, in
realtà lei dice cose inesatte, perché la procedura è molto più
snella. Abbiamo già trasferito trenta pratiche nel primo mese a
Finaosta.
La vostra procedura prevedeva che arrivasse una perizia
asseverata e che la perizia asseverata doveva essere valutata dagli
uffici; se non c'era la congruità rispetto all'OMI, dovevamo
rivedere tutto e si riportava indietro. Ha idea di che meccanismo
avevate messo in piedi? Mi scusi, diciamo le cose come stanno!
Invece, per quanto riguarda il recupero (l'obiettivo di
cantierizzare), le cose vanno avanti normalmente, perché arriverà
un progetto fatto da un professionista esterno, quel progetto viene
valutato immediatamente dall'ufficio rispetto ai parametri e dopo
viene ammesso ai benefici. È tutto più semplice il passaggio fino a
Finaosta. Se Finaosta adotterà gli stessi comportamenti che ha
concordato con voi e con noi, siamo certi che la gente non
aspetterà sei mesi, ma ne aspetterà tre, stia certo.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Non tanto per replicare alle
considerazioni fatte dall'Assessore Baccega, ma per dire che, a
dimostrazione della volontà con la presentazione di questa
iniziativa, che era di discutere politicamente sull'argomento, per
quanto mi riguarda a nome del gruppo chiedo di ritirare la mozione,
perché l'obiettivo per noi è stato raggiunto: evidenziare una
situazione critica e poter fare il punto della situazione su questo
argomento spiacevole e delicato.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Intervengo, se posso, come primo
firmatario. Accogliamo la richiesta del collega Marquis. Non ci
interessava portare al voto questa risoluzione, ci interessava
discuterne. Vediamo però con un po' di amarezza che l'unico
avvocato di sé stesso rimane l'Assessore, nel senso che si è
tramutata in una sorta di difesa personale, cosa che invece
speravamo si ampliasse leggermente anche ad una discussione un po'
più politica, perché mi sembra ci siano visioni diverse. Ritenevamo
che le norme fossero migliori prima, voi ritenete che le norme sono
migliori adesso. Il futuro ci dirà quale sarà la cosa migliore. Se
il rilancio avverrà, penso che il risultato sarà positivo. A noi
interessava mettere in evidenza quella che ci sembrava essere una
distorsione delle norme. La discussione c'è stata e a noi
interessava quello.
Ritiriamo quindi la risoluzione.
Il Consiglio prende atto del ritiro.
