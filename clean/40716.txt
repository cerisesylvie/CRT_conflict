Classificazione
AMBIENTE
Stoccaggio e smaltimento rifiuti



Oggetto del Consiglio n. 49 del 25 luglio 2018 - Resoconto
OGGETTO N. 49/XV - Interpellanza: "Notizie sullo smaltimento
dei rifiuti indifferenziati e sugli interventi per migliorare la
raccolta differenziata".
Fosson (Presidente)
- Affronterei ancora il punto n. 13
all'ordine del giorno. La parola alla consigliera Minelli per
l'illustrazione.
Minelli (IC) -
Lo scopo di questa interpellanza riguarda,
nella fattispecie, la discarica di Brissogne e, più in generale, il
tema dei rifiuti, che è un tema centrale per il programma di
Impegno civico.
Come tutti sapete, la discarica di Brissogne è formata da
quattro lotti e i lotti storici (n. 1, n. 2 e n. 3) sono ormai
esauriti; se si percorre l'autostrada, sono visibili i lavori di
intombamento di questi lotti: si è provveduto al lisciamento delle
superfici ancora scoperte, alla stesura dei teli di plastica per il
contenimento del metano e anche alla posa dello strato di terra
vegetale su cui seminare l'erba. Il quarto lotto, ultimato ormai da
anni e che è una delle zone coperte dai teli bianchi, è
inutilizzabile, perché per legge può ricevere soltanto dei rifiuti
pretrattati in un apposito impianto che consenta di estrarre dai
rifiuti indifferenziati i materiali ancora riciclabili e di
stabilizzare la parte che resta non differenziabile. Molto
probabilmente questo impianto non sarà in funzione per diversi
anni, perché non sono ancora iniziati i lavori di costruzione,
quindi i rifiuti indifferenziati valdostani dovranno essere
necessariamente portati in impianti fuori regione con quello che si
prospetta essere un costo non indifferente.
Le domande che noi poniamo in questa sede all'Assessore
all'agricoltura e all'ambiente riguardano innanzitutto in quale
impianto verranno dunque smaltiti i rifiuti indifferenziati
valdostani, cioè dove dovremo portare questi rifiuti; in secondo
luogo quale sarà il costo per tonnellata relativo al trasporto e il
conferimento dell'indifferenziato all'impianto prescelto; in terzo
luogo per quanto tempo saremo obbligati a pagare un sovrapprezzo
sul servizio di smaltimento - sovrapprezzo ingiustificato - in
attesa della realizzazione dell'impianto di trattamento che
consenta di utilizzare questo quarto lotto; infine la nostra ultima
domanda punta a sapere come si intende procedere più in generale
per migliorare la qualità e la quantità della raccolta
differenziata dei rifiuti valdostani. È questo probabilmente il
nodo più grande che bisognerà affrontare, perché bisogna contenere
il più possibile i sovrapprezzi che si prospettano.
Presidente -
La parola all'Assessore Gerandin per la
risposta.
Gerandin (MOUV') -
Grazie, collega Minelli. Questa
interpellanza mi permette di fare un po' il quadro generale di
com'è la situazione dello smaltimento dei rifiuti urbani (le
consegnerò poi anche una tabella sui dati dei rifiuti urbani
riferiti all'anno 2017 comparato con il 2016), una situazione molto
complessa, e poi avremo anche una mozione in merito dei
Cinquestelle per quanto riguarda il discorso del trattamento dei
rifiuti.
Ripartendo da quello che lei ha detto, collega Minelli,
dall'ultimo rilievo plani-altimetrico eseguito dalla società Valeco
alla fine del mese di giugno è emerso che nelle discariche del
primo, secondo e terzo lotto sono ancora disponibili le volumetrie
tali da assicurare lo smaltimento dei rifiuti indifferenziati si
presume fino alla fine del mese di settembre 2018. Valeco allo
stesso tempo è stata incaricata di eseguire una cella allestita
all'interno del quarto lotto della discarica per consentire, dal
momento in cui saranno esauriti definitivamente i tre lotti
attualmente in esercizio, di smaltire i rifiuti indifferenziati
nella fase di transizione tra la gestione attuale e quella del
nuovo concessionario, il cui limite temporale è fissato per il
primo gennaio 2020. Tale cella consentirà di separare in modo
puntuale i rifiuti che saranno smaltiti nella fase transitoria da
quelli che saranno smaltiti dal nuovo gestore.
Si precisa, a tal proposito, che lo smaltimento in discarica dei
rifiuti indifferenziati non trattati non è escluso dalla normativa,
in quanto l'articolo 7, comma 1, del decreto legislativo del 3
aprile 2003, n. 36, che disciplina la realizzazione della gestione
delle discariche, stabilisce in via generale che i rifiuti possono
essere collocati in discarica solo dopo trattamento, ma che tale
obbligo non si applica ai rifiuti inerti il cui trattamento non sia
tecnicamente fattibile, ai rifiuti il cui trattamento non
contribuisce al raggiungimento delle finalità del decreto
legislativo n. 36/2003 e non risultano indispensabili ai fini del
rispetto dei limiti fissati dalla normativa vigente. Possono
rientrare nella casistica prevista dal decreto legislativo n. 36
anche i rifiuti urbani indifferenziati, così come previsto dal
decreto ministeriale n. 27 del settembre 2010 che all'articolo 6
prevede la possibilità di smaltire rifiuti urbani non pericolosi,
purché vengano rispettate le prescrizioni di cui all'articolo 7 del
succitato decreto n. 36/2003. La possibilità di continuare a
smaltire, ancorché in fase transitoria, i rifiuti urbani
indifferenziati in discarica senza pretrattamento deve essere
preceduta da una valutazione qualitativa degli stessi, volta ad
accertare in via prioritaria il grado di rifiuti biodegradabili
ancora presenti nel rifiuto indifferenziato, il cui valore massimo
è stabilito espressamente all'articolo 5 del decreto legislativo n.
36.
In sintesi tale normativa prevede che il rifiuto urbano
indifferenziato smaltito in discarica non deve avere una presenza
di rifiuto biodegradabile, il che significa un qualsiasi rifiuto
che subisce processi di decomposizione aerobica o anaerobica, quali
ad esempio i rifiuti di alimenti, i rifiuti di giardino, i rifiuti
di carta e cartone in quantità superiore valutabile in 81
chilogrammi/anno per abitante, limite che dovrà essere raggiunto
entro il 2018. Sulla base delle analisi merceologiche eseguite
settimanalmente da Valeco sui rifiuti sia differenziati che
indifferenziati conferiti presso il centro di Brissogne emerge che
attualmente, anche a seguito dell'azione posta in atto per la
raccolta differenziata della frazione organica domestica e
assimilata, la percentuale di rifiuto biodegradabile presente nel
rifiuto urbano differenziato è pari al 47 per cento, corrispondente
ad un valore di 76,48 chilogrammi/anno per abitante, vale a dire
inferiore al limite di legge sopra indicato.
Si precisa inoltre che, contestualmente alle analisi
merceologiche delle diverse tipologie di rifiuti conferite al
centro di Brissogne, vengono rilevati valori di potere calorifero
inferiore del rifiuto indifferenziato e da questa analisi emerge un
valore mediamente alto che conferma una scarsa presenza di frazione
biodegradabile del rifiuto indifferenziato prodotto. A tale
verifica tecnica, che è propedeutica a valutare il rispetto
normativo dell'ISPRA con il documento n. 146/2016, che riporta i
criteri tecnici per stabilire quando il trattamento in discarica
dei rifiuti non è necessario, il documento previsto all'articolo 48
della legge n. 221/2015 ha definito un criterio per valutare la
stabilità biologica di un rifiuto. Tale documento stabilisce che,
qualora i rifiuti urbani indifferenziati, fermo restando i
richiamati, rispettano il determinato valore del cosiddetto "indice
respirometrico", il loro smaltimento in discarica è ammissibile
anche senza trattamento.
Dopo averle elencato tutta questa trafila, arrivando al
contenuto della domanda, penso di poterle rispondere che non vi è
pertanto alcuna esigenza di avviare lo smaltimento della frazione
di rifiuto urbano indifferenziata al di fuori della regione,
frazione che potrà in ogni caso essere avviata allo smaltimento in
discarica in una fase transitoria gestionale fino all'avvio
dell'esercizio degli impianti di trattamento che saranno realizzati
dal nuovo concessionario.
In merito ai quesiti, pertanto, non essendo assolutamente
previsto - per le motivazioni che ho esposto prima - che i rifiuti
urbani indifferenziati vengano avviati a smaltimento in impianti
ubicati fuori regione, non vi sarà nella fase transitoria - vale a
dire dall'entrata in vigore prevista nel 2020 e fino a quando non
saranno in esercizio i nuovi impianti di trattamento - alcun costo
ulteriore a carico degli utenti. La differenziata, che viene
monitorata settimanalmente dalla struttura regionale competente,
presenta un aumento di 1,5 punti percentuali rispetto allo stesso
periodo dell'anno precedente e ciò è in relazione anche alle
iniziative che a livello di subATO sono state poste in atto per
arrivare progressivamente alla tariffazione puntuale. In
considerazione di questo la percentuale attesa di rifiuto
indifferenziato per il 2018 sarà indicativamente del 64,5. Voi
direte che non è sufficiente: è chiaro, è ancora un percorso che
dovremo monitorare e soprattutto lavorare nella prospettiva che voi
stessi avete chiesto.
Vi lascerò questa tabella, così ve la vedrete anche divisa per
Unités
e, nello stesso tempo, riguardo agli intendimenti e
agli impegni, è intenzione di proseguire nella diversa attività in
collaborazione con i subATO di formazione e sensibilizzazione, in
coerenza anche con le azioni previste dal Piano regionale di
gestione dei rifiuti. Saranno altresì proseguite le azioni di
controllo qualitativo che su ogni conferimento vengono eseguite
presso il centro regionale e inoltre si promuoverà il subATO
all'attivazione e al potenziamento dell'azione di vigilanza per
evitare conferimenti non corretti da parte degli utenti.
Presidente -
La parola alla consigliera Minelli per la
replica.
Minelli (IC) -
Mi fa piacere che questa interpellanza
abbia permesso all'assessore di fare il quadro della situazione.
Aspetto di vedere queste tabelle, perché ovviamente dalla sua
esposizione non sono riuscita a cogliere proprio tutti gli
elementi.
La cosa sostanziale però riguarda lo smaltimento dei rifiuti
indifferenziati che, a quanto lei mi sta dicendo, non è previsto -
almeno fino al 2020 - vengano portati fuori Valle. Questo dipende
dal fatto che la discarica di Brissogne ha avuto un investimento di
circa 6 milioni di euro per la riprofilatura dei muri per contenere
i rifiuti, che in realtà è stata un ampliamento, in realtà questi
soldi sono stati spesi per un ampliamento. In ogni caso, io ritengo
che occorrerà comunque prendere delle decisioni perché, se fino al
2020 lo smaltimento fuori Valle non è previsto, a partire da questo
momento vi è comunque solo un anno e mezzo, e quindi dovrà essere
cura dell'Amministrazione, dell'Assessorato, del Governo procedere
a prendere decisioni diverse.
Noi riteniamo che si debba procedere ad una separazione del
trattamento dei rifiuti indifferenziati dagli altri, che la
gestione differenziata debba rimanere in capo all'ente pubblico,
gli utili vadano riversati a nostro avviso alla comunità e non ad
imprese che da molto tempo gestiscono i rifiuti in Valle d'Aosta
(con un incarico pressoché trentennale). Siamo convinti che la
gestione dell'impiantistica del ciclo di smaltimento, così come gli
investimenti sulla raccolta differenziata debbano tenere conto in
particolare del recupero, il riuso, soprattutto la riduzione dei
rifiuti partendo dall'applicazione di una tariffa puntuale, che è
l'unico strumento utile a contenere i costi e a ridurre
progressivamente l'utilizzo delle discariche. L'obiettivo che ci
poniamo e che vi poniamo è proprio quello di operare il più
possibile affinché in futuro ci si avvicini almeno alla strategia
di rifiuti zero, che dovrebbe diventare uno degli obiettivi
prioritari di questa Regione, che può farlo, perché i numeri su cui
dobbiamo ragionare sono grandi ma sono anche piccoli, rispetto ad
altre realtà
L'altra questione - ma ci sarà modo di tornarci, penso, sia nel
corso della giornata, con la discussione sulla mozione dei
Consiglieri del Movimento Cinque Stelle che abbiamo firmato e che
sosterremo, sia più in generale - è che noi pensiamo che occorrerà
fare un ragionamento puntuale su tutta la gestione dei rifiuti,
prendendo anche in considerazione l'istituzione di un ATO unico e
non i cosiddetti cinque subATO che dovrebbero sostituire quelli
attuali. Avremo quindi modo di ritornare su questo e sicuramente
ragioneremo sui dati che lei ci ha fornito.
Presidente -
A questo punto interrompiamo la seduta.
Ricordo che si riprenderà alle 15:30 con la Conferenza dei
Capigruppo e l'audizione dei sindacati del Casinò; sarà pertanto
possibile anche per gli altri consiglieri audire
in
streaming
qui, in aula e nel
foyer
, quanto verrà detto e
si svolgerà all'interno della Conferenza suddetta.
---
La seduta termina alle ore 13:07.
