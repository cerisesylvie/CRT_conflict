Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 626 del 24 novembre 1982 - Resoconto
OGGETTO N. 626/VII - NECESSITA' DI REVISIONE DELLA LEGGE
REGIONALE CHE DISCIPLINA LA CIRCOLAZIONE DEI VEICOLI A MOTORE NEL
TERRITORIO DELLA REGIONE - (Interpellanza).
PRESIDENTE:
Do lettura dell'interpellanza in oggetto
presentata dai Consiglieri Mafrica, Bajocco e Cout.
INTERPELLANZA
L'applicazione della legge del 1977 che vieta l'accesso agli
autoveicoli sulle strade poderali, pur contribuendo alla
salvaguardia del territorio, ha creato numerosi problemi
collaterali (difficoltà per persone anziane nell'accesso a numerose
località, inutile dispendio di energie per sportivi impegnati in
esercitazioni alpinistiche, rilascio di permessi secondo criteri
arbitrari, ecc.).
In particolare viene posto con urgenza il problema delle
difficoltà di accesso a frazioni e gruppi di case per cui la strada
interpoderale rappresenta l'unica via di comunicazione.
Valga per tutti il caso della frazione Jovençan, della zona
di Vertosan, raggiungibile dalla frazione Vens di Saint-Nicolas
attraverso una strada poderale che risulta (tramite spostamento
delle paline) percorribile nei mesi estivi, per consentire
l'accesso ad un albergo ed a un negozio di souvernirs, mentre viene
chiusa in altri periodi dell'anno.
Ciò premesso i sottoscritti Consiglieri regionali
INTERPELLANO
l'Assessore all'Agricoltura e Foreste per sapere:
1)
se non è auspicabile che la strada prima ricordata
sia aperta tutto l'anno;
2)
se non sia il caso di rivedere la legge del 1977,
alla luce delle difficoltà emerse nella sua applicazione, delegando
ai Comuni il giudizio sulle strade per cui è opportuno vietare
l'accesso agli autoveicoli e su quelle per cui invece tale divieto
appare ingiustificato.
PRESIDENTE:
La parola al Consigliere Bajocco, che
illustra l'interpellanza.
BAJOCCO - (P.C.I.):
La legge n. 18 del 1977, è
stata votata da questo Consiglio con molta solerzia, forse
c'è stata anche una spinta da parte di certi Consiglieri
ecologisti, fatto sta che, a mio avviso, non si è riflettuto
abbastanza sui criteri da adottare per disciplinare la circolazione
di veicoli a motore su certe strade della nostra Regione.
Per prima cosa, a mio avviso, l'Amministrazione regionale
avrebbe dovuto lasciare alle Amministrazioni comunali il compito di
fare una specie di censimento e di indicare le strade sulle quali
si può circolare e le strade sulle quali non si può circolare. Le
cose invece sono state affrettate e ora mi auguro che possano
essere riviste; invito perciò la Giunta a riesaminare questa legge,
per dare delle regole diverse.
L'art. 2 di questa legge detta delle norme che hanno creato
molte discussioni nella popolazione valdostana; infatti, può
percorrere queste strade chi è proprietario di terreni, di
fazzoletti di terra; e possono anche circolare gli ospiti di questi
proprietari. Questo ha creato delle discriminazioni tra cittadino
valdostano e cittadino valdostano, perché ci sono delle persone che
possono arrivare tranquillamente con un mezzo perché amici
dell'amico o perché sono ospiti di questo; altri invece questo non
lo possono fare.
Nella nostra Regione si spendono miliardi per attirare un
maggior numero di turisti in Valle; nel nostro bilancio vi sono 500
e più milioni stanziati per dépliants, per manifesti, per convegni;
si spendono centinaia di milioni per viaggi all'estero di Assessori
con lo scopo di aumentare il flusso turistico; e nello stesso tempo
facciamo una legge molto restrittiva, limitando l'accesso su certe
strade a chi è proprietario di un fazzoletto di terra e a chi è
amico di costui.
Io vorrei perciò invitare la Giunta a rivedere questa legge, e a
dare la possibilità ai Comuni e alle Comunità Montane di fare essi
stessi un censimento sulle varie strade poderali.
Nell'interpellanza è riportato un caso esemplare: nella Valle di
Vertosan, in Frazione Jovençan, vi è un albergo che durante il
periodo estivo è meta di centinaia di persone che possono recarsi
tranquillamente con loro mezzo di trasporto; e io ritengo che sia
giustissimo, perché se il valdostano vuole costruire, vuole
ristrutturare vecchie case in certe zone molto lontane nella nostra
Regione, gli si deve dare la possibilità di percorrere anche queste
strade; lo stesso vale per il turista che vuole recarsi in posti
non altrimenti raggiungibili. Ripeto, comunque, che in quelle zone
vi sono case vecchie, che stanno per crollare e che potrebbero
essere recuperate e ristrutturate, ma noi non vogliamo dare questa
possibilità. Nel caso che ho citato nell'interpellanza, negli altri
periodi dell'anno, ad eccezione dei mesi estivi, la palina viene
spostata giù a Vens. Io chiedo all'Assessore, alla Giunta, di fare
in modo che quella strada sia aperta tutto l'anno, perché non penso
che il cittadino o il turista che con il proprio mezzo si dirige
nella zona di Vertosan possa veramente danneggiare l'agricoltura,
secondo quanto è scritto nell'art. 1 della legge!
In conclusione, invito l'Assessore a rivedere questo
provvedimento, a fare in modo che la palina sia tolta dalla
frazione di Vens per tutto il periodo dell'anno, e che siano
riconsiderati casi analoghi in altre zone della nostra Regione.
PRESIDENTE:
L'interpellato è l'Assessore all'Agricoltura
e Foreste Marcoz, che ha la parola.
MARCOZ - (U.V.):
Rispondo al Consigliere Bajocco che non
c'è niente di statico e tutto è passibile di revisione. Ma se noi
analizziamo a fondo i motivi che hanno portato all'emanazione di
questa legge, ci rendiamo conto di molte cose: la legge è stata
voluta in modo particolare dagli operatori agricoli, in quanto
erano veramente loro che premevano, sia l'Assessorato e sia anche
parecchi Consiglieri, provocando il malcontento per episodi
incresciosi che avvenivano molte volte con i turisti. Da questo
punto di vista, a distanza di cinque anni, secondo il mio modesto
avviso e il parere dell'Assessorato, ha dato i frutti sperati.
La limitazione della circolazione in queste strade poderali,
poi, - e rispondo a un'altra osservazione contenuta
nell'interpellanza - non ha subito molte deroghe perché i permessi
rilasciati dall'Assessorato o dal Presidente della Giunta non sono
più di 5 o 6 in tutto l'anno, e sono stati concessi in casi
specifici, di studio; ciò che ha creato più confusione è la
questione dell'ospite del proprietario; per questo, il Presidente
della Giunta con diverse circolari ha provveduto a definire
chiaramente cosa deve intendersi per ospite. Le cose sono state
chiarite e non abbiamo avuto più modo di segnalare avvenimenti
incresciosi.
Personalmente, ritengo che il Comune è libero di fare delle
scelte; in merito alla posizione della palina decide il Consorzio
di Miglioramento Fondiario, che gestisce la strada poderale; nel
caso, per esempio, di Jovençan, la circolazione è aperta a tutti
quanti quando la strada - e questo lo dice l'art. 2 della legge -
porta a un esercizio pubblico o a un locale pubblico; quindi tutti
quanti possono accedere a Jovençan fin quanto è aperto il locale
pubblico, mentre non possono più accedere tutti quanti quando il
locale viene chiuso e quindi si rientra di nuovo nelle direttive
della legge.
Devo dire che non ho avuto mai alcuna richiesta, né per Jovençan
né per altri Comuni, di apertura di queste strade; d'altra parte,
chi gestisce la strada poderale è il Consorzio, che ripara a sue
spese i danni che vengono causati, quindi se il Comune o la
Comunità Montana decidessero di liberalizzare l'accesso a queste
strade poderali, con l'accordo dei proprietari, sarebbero
liberissimi di farlo: basterebbe svincolare la strada poderale e
farla diventare strada comunale, senza incorrere in nessun
inghippo.
Voglio ricordare poi che in certi casi specifici, per esempio
quello degli handicappati, una legge approvata poco tempo fa dal
Consiglio regionale permette l'accesso alle strade poderali;
quindi, la legge è stata di molto ampliata.
Ricordo poi le osservazioni che sono state fatte alla legge,
circa la sua legittimità, sulla base della considerazione che la
Regione aveva dato fondi a dei privati; la prima cosa che mi è
venuta da dire davanti al giudice è stata questa: anche i
contributi per un alpeggio, per una casa rurale o civile sono
contributi della Regione a fondo perduto! Quindi, c'è la libertà
dei Consorzi di amministrarsi nel modo che più ritengono opportuno.
E se le Comunità Montane o i Comuni avanzassero delle domande, noi
cercheremmo di analizzarle e di verificarle con i proprietari e con
il Direttivo dei singoli Consorzi interessati.
Ma non vedo per il momento l'opportunità di modificare la legge,
se non per aggiornare l'entità delle ammende: purtroppo, senza
l'ammenda il cittadino capisce molto poco; quindi, io riesaminerei
la legge, ma nel senso di aggiornare, in quanto irrisoria, l'entità
dell'ammenda prevista per le infrazioni.
PRESIDENTE:
Il Consigliere Bajocco intende replicare? Ne
ha facoltà.
BAJOCCO - (P.C.I.):
Dalle ultime parole dell'Assessore
risulta che non c'è intendimento di rivedere questa legge; anzi,
secondo lui, questa legge deve essere ancora più repressiva dal
punto di vista delle sanzioni.
Io non penso che andando in questa direzione risolviamo certi
problemi; non penso che con una sanzione possiamo evitare che la
gente circoli su quella strada! Si accennava prima, in una
interpellanza, che se si corre meno in automobile si rischia meno
di morire; è vero questo, ma è anche vero che se si fanno le dovute
segnalazioni si possono salvare delle vite; così se si educa
veramente, se si insegna, se si parla alla gente, io sono convinto
che la gente capisce, e non c'è bisogno della repressione per
risolvere il nostro problema!
Ho capito comunque che vi è poca volontà: nella legge non si fa
cenno al fatto che i Comuni possano loro stessi chiedere
all'Amministrazione regionale di esaminare se una certa palina può
essere tolta o può essere messa; la legge non dice niente di tutto
questo! Saremo noi, allora, a interpellare i Comuni, proprio perché
vi è un malcontento generale su questo: noi, come Gruppo, vedremo
di presentare un disegno di legge che modifichi queste norme. Mi
auguro che l'Assessore Marcoz, a quel momento, possa esprimersi
favorevolmente sulla nostra iniziativa.
PRESIDENTE:
Colleghi Consiglieri, poiché è rientrato il
Presidente della Giunta, la Presidenza del Consiglio propone la
trattazione degli oggetti iscritti ai nn. 14 e 21 dell'ordine del
giorno in discussione abbinata, in quanto trattasi del medesimo
argomento.
