Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 722 del 14 luglio 2004 - Resoconto
OGGETTO N. 722/XII - Terza fase di interventi di
ristrutturazione dell'Ospedale di Viale Ginevra.
(Interrogazione)
Interrogazione
Ricordata la volontà della Giunta di procedere alla terza
fase degli interventi presso l'ospedale di Viale Ginevra, al fine
di rendere "nuova" l'attuale struttura sanitaria;
Ricordato come nel momento dell'attuazione di tali interventi
sono state evidenziate criticità di realizzazione, derivanti anche
dal fatto di dover operare all'interno di una struttura ospedaliera
funzionante, con tutto il suo carico di utenti-degenti ed
operatori;
Richiamata la DG n. 506 del 23 febbraio 2004 con cui viene
conferito alla Finaosta l'incarico di "indicare ipotesi progettuali
future a medio e lungo termine" al fine di trovare le modalità di
intervento più adeguate per raggiungere l'obiettivo della
realizzazione degli interventi previsti dalla terza fase dei
lavori;
Preso atto che la presentazione delle conclusioni di tale
studio deve avvenire entro il 30 giugno 2004;
la sottoscritta Consigliera regionale
Interroga
l'Assessore competente per sapere:
1) quali sono le ipotesi progettuali che sono state formulate
dallo studio di cui in premessa;
2) quali finanziamenti e quali tempi di esecuzione ciascuna
di esse comporta;
3) quale ipotesi appare più adeguata a rispondere alle
esigenze di rendere "nuovo" l'attuale ospedale, nel rispetto della
continuità di cura dei degenti;
4) se sono emersi altri aspetti critici che richiedono
ulteriori approfondimenti.
F.to: Squarzino Secondina
Presidente - La parola all'Assessore alla sanità, salute e
politiche sociali, Fosson.
Fosson (UV) - Un anno fa ero appena arrivato qui e, forse, ero
un pochino più timido di adesso... mi è stata presentata dalla
Consigliera Squarzino un'interpellanza proprio su questo argomento:
a distanza di un anno, giustamente, si ripropone il problema. Dico
soltanto che quest'anno abbiamo lavorato tanto su questo e
sicuramente darà giustificazione al coraggio con cui abbiamo
rimesso in discussione tutto l'argomento.
Come lei cita nella sua interpellanza, il gruppo di lavoro ha
terminato il lavoro il 30 giugno, oggi siamo il 14 luglio, forse il
risultato non glielo posso presentare perché ancora non è stato
presentato a me dai tecnici; se, come lo scorso anno, mi dava
qualche giorno in più, potevo risponderle in modo più corretto,
perché come le dicevo il lavoro è stato terminato, il gruppo ha
lavorato bene da come mi è stato detto, ha concluso il suo lavoro
che è stato presentato i primi giorni di luglio, però non è stato
ancora presentato né a me, né alla V Commissione dai tecnici, per
cui la mia risposta oggi sarà parziale perché non l'ho ancora
discusso con gli stessi.
Per correttezza rispondo ad alcune domande che conosco, alcune
risposte che i tecnici mi hanno dato su quella ipotesi di dove
costruire la terza fase dell'Ospedale regionale, come farla, se
farla ad est o farla in un'altra sede. Intanto è un'ipotesi
percorribile, gli studi dicono che è localizzabile in questa sede
senza problemi tecnici; permette comunque, durante la
realizzazione, il normale funzionamento del resto dell'Ospedale
senza portare grossi inconvenienti: questa era la sua
sollecitazione che abbiamo raccolto; anzi, è previsto anche un
parcheggio temporaneo per risolvere momentaneamente l'utilizzo del
parcheggio su cui dovrebbe essere costruita la terza fase.
Un'altra cosa che ho chiesto e che dovrà essere verificata dalla
Giunta è che questo progetto permetta di utilizzare tutte le
strutture oggi in funzione, dalle sale operatorie, alla radiologia
alla centrale termica, vale a dire se non ci sarà bisogno di
riconvertire e ricostruire niente. Le sale operatorie che sono oggi
in funzione verranno utilizzate per day-surgery, per altri utilizzi
chirurgici, ma tutto verrà riutilizzato.
Il costruire sull'ala est permette dei percorsi diagnostici
veramente interessanti; come lei cita spesso, l'Ospedale moderno
non è un ospedale che prevede un mattone sull'altro, ma prevede dei
percorsi diagnostici, degli spazi per la gente. Il costruire sulla
Palestra Coni e sul parcheggio permette dei percorsi, e verso la
radiologia, e verso le sale operatorie, e come parcheggio stesso,
percorsi molto interessanti, così mi hanno detto i tecnici.
I costi sono praticamente gli stessi previsti per l'altra ala,
con una grande differenza, però: mentre l'altra soluzione prevedeva
costi di realizzazione e costi per costruire strade e collegamenti,
in questo caso, invece, i costi sarebbero tutti su strutture nuove
e su tecnologia nuova. Anche i tempi di realizzazione sembrano
adesso con le moderne procedure, quelle degli appalti integrati,
non dei tempi così dilatati come sembrava in passato; quindi una
grande progettualità, che può essere non condivisa, ma una grande
progettualità. Qui mi permetto di dire al Consigliere Riccarand che
quando si parla della sanità, di quest'anno, si può dire che si è
fatto male, ma non si può dire che non c'è stata progettualità; può
non essere condivisa, ma sicuramente sono state poste le basi per
tante soluzioni.
Un discorso tecnico che mi piace riferire, perché è sempre più
emergente, riguarda l'esigenza di portare giù il "Beauregard", di
fare un corpo unico ospedaliero per acuti; non solo dal punto di
vista economico - se a qualsiasi economista di problemi di edilizia
sanitaria diciamo che abbiamo un bacino di utenza di 120 mila
pazienti potenziali e 2 strutture sanitarie, ci dice che questo è
incomprensibile -, il raccogliere in una unica sede tutto il
presidio ospedaliero, avrà dei vantaggi - e qui hanno fatto già dei
calcoli, vi sarà un risparmio di 800 milioni delle vecchie lire
all'anno solo sul personale infermieristico -... l'esigenza di
portare giù il "Beauregard" in un unico corpo ospedaliero è
un'esigenza di qualità, se lei pensa che delle sale operatorie al
"Beauregard" operano giornalmente senza avere gli altri specialisti
vicino!
La moderna chirurgia è sempre più sinergia delle varie branche
chirurgiche e questa branca è isolata. Dal punto di vista
anestesiologico... è arrivato un nuovo anestesista che pratica
delle spinali, delle lombari, analgesia post-partum molto
interessanti; questa sua attività è limitata, in quanto non ha una
rianimazione in questa sede. Cosa dire per la pediatria? La
pediatria moderna, anche questa, ha bisogno di sinergie con la
neurologia, con l'ortopedia... e cosa dire del geriatra, che tutti
i giorni deve venir giù a fare una TAC? L'esigenza, dal punto di
vista tecnico, è sempre più sentita, in questo senso: unificare i
due presidi ospedalieri in un unico presidio.
A questo punto so già cosa mi dirà lei, anche amabilmente; mi
dirà: "sì, bisognava fare un ospedale nuovo, lo sapevo, lo avevo
già detto!". Di fronte a questo, uno non ha degli accertamenti
tecnici. Sicuramente questa è un'ipotesi percorribile, che ci
permette di risolvere - adesso poi bisognerà fare dei ragionamenti
in Giunta e in V Commissione - questa situazione che non è
corretta. Mi permetto di citarle un brano che è sempre stato
importante per me, quello di Alexis Carrel, che è stato Premio
Nobel della medicina - era anche un po' cattolico, ma questo non è
così importante -, il quale diceva che molto ragionamento e poca
osservazione conducono l'uomo allo sbaglio; molta osservazione e
poco ragionamento portano alla verità. Di fronte a tutti questi
problemi direi che più che ragionamenti, teorie, "l'avevo detto",
bisogna guardare alla realtà; abbiamo la possibilità di risolvere
tale situazione anomala di 2 corpi per acuti separati, che non sarà
per sempre, ma se risolviamo questo problema avremo per vent'anni
un ospedale valido e, fra vent'anni, potremo decidere se costruirne
un altro... chi ci sarà... io spero di essere da un'altra
parte!
Sono stato a Innsbruck in questi mesi per altre cose; lei
conoscerà sicuramente la situazione di Innsbruck: qui c'è una
grossa realtà ospedaliera che è al centro della città, una grossa
rianimazione a cui convergono malati da tutta Europa. Quando
chiedevo ad uno di questi medici: "ma non vi dà fastidio avere
l'ospedale al centro della città?", questo medico mi diceva: "no, i
nostri malati li vogliamo al centro della città, i malati sono la
cosa più importante e li vogliamo al centro della città".
C'è una criticità, è per quello che il gruppo non ha ancora
presentato in Giunta la cosa: questo è il primo progetto che
affronta il discorso di edilizia sanitaria nella complessità e
nella realtà della viabilità di Aosta. Di fronte a questo
probabilmente è necessario ancora un periodo di studio della
viabilità di quella zona, purtroppo, in una città che non ha una
indagine quantitativa di tutta la viabilità; per cui, la criticità
è studiare se è possibile arrivare ad una risoluzione, che comunque
crea dei problemi, che sarebbe stato per qualsiasi localizzazione
della terza fase, e sarebbe stato sicuramente anche per un ospedale
nuovo, perché bisognava studiare la viabilità, lì.
In conclusione, di fronte ad un progetto così grande non
possiamo dire che è mio e della Giunta; credo sia un progetto che
comporti e debba avere l'approvazione o comunque i consigli di
un'ampia convergenza, perché abbiamo la possibilità di risolvere un
problema e questo è un progetto che può diventare non solo della
Giunta, ma di tutti. In questo caso ringrazio i Consiglieri che, a
livello di commissione, hanno lasciato in questo periodo delle
posizioni di polemica, avvicinandosi positivamente a tale ipotesi
e, se le commissioni lo riterranno possibile, potrà veramente
risolvere il problema.
Si dà atto che, dalle ore 11,56, assume la presidenza il
Presidente Perron.
Président - La parole à la Conseillère Squarzino Secondina.
Squarzino (Arc-VA) - Grazie per le informazioni, Assessore. Come
lei immaginerà, questa è una tappa del dialogo, del confronto che
avviene a livello consiliare tra il nostro gruppo e la Giunta, in
particolare l'Assessorato alla sanità, perché il problema è
importante e grande. È grande anche il lavoro di riflessione che
c'è attorno.
Capisco che lei dica: "io arrivo e potete solo valutarmi per il
lavoro che sto facendo". Io distinguerei le cose, nel senso che
prendo atto della passione e della volontà di risolvere il problema
da parte dell'Assessore, ma credo anche che egli possa incidere
sulla realtà, possa leggere la realtà tenendo conto di più dati, e
non solo di alcuni dati. Concordo che è assolutamente necessario un
ospedale unico, una struttura unica dell'ospedale. Lei sa bene che
già 8 anni fa si erano elencati tutti i motivi da lei ora
ricordati, per i quali non ha senso tenere due sedi di un unico
centro ospedaliero - io direi tre sedi, se consideriamo anche il
Dipartimento di psichiatria e salute mentale. Ci chiediamo se è
proprio importante isolare questo dipartimento dal contesto. Che
occorra pensare ad unificare i vari servizi, credo sia
consapevolezza diffusa.
Lei sa bene qual è il problema; a nostro avviso, anche questo
progetto così bello e innovativo, che analizzeremo con più calma
all'interno della commissione, ma di cui lei ci ha già indicato le
linee - e di questo la ringrazio - ,renderà nuova questa parte
perché è nuova, ma tutta l'altra vecchia struttura dell'ospedale,
che risale per una parte al 1940, per una parte al 1970, per
un'altra parte al 1990, in cui l'età si è stratificata, questa
parte dell'ospedale non può essere modificata! Capisco che lei
concentri la sua attenzione sulle sale operatorie, in quanto è un
problema che la interessa in modo particolare ed è la parte che più
esprime la caratteristica di ospedale per acuti; però, l'operare su
questa struttura accanto a tutta l'altra, non modifica l'altra!
Se questa struttura nuova fosse inserita in un contesto per cui
tutto diventasse nuovo come primo passo di una costruzione
interamente nuova, potrei essere d'accordo, ma qui, è continuare la
logica dell'aggiungere "pezzo a pezzo" che ha un suo senso; del
resto lei fa questa scelta, altri fanno questa scelta, però non è
l'unica scelta possibile e non è neanche la scelta più funzionale
probabilmente, anche perché, lavorando così, "pezzo a pezzo", i
tempi si allungano in modo indescrivibile! Solo per questa terza
fase ricordo che, già nel 2002, quindi 2 anni fa, si era dato
mandato a Finaosta di fare uno studio di "projet financing"; nel
2003 un nuovo studio, nel 2004 un nuovo studio: 2 anni per studiare
questa terza fase! Lei sa benissimo che 2 anni sarebbero
sufficienti per fare un progetto di un nuovo ospedale, quindi in
questi 2 anni accanto allo studio di parti particolari, forse
poteva partire lo studio di un nuovo ospedale, in modo da avere
poi, in tempi brevi, la possibilità di fare delle scelte.
