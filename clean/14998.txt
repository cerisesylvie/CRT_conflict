Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 1481 del 25 luglio 1995 - Resoconto
SEDUTA POMERIDIANA DEL 25 LUGLIO 1995
OGGETTO N. 1481/X Approvazione della vendita di un'area di
proprietà regionale sita in Comune di Châtillon alla società SAVIO
s.r.l.. Introito di somma. Delega alla Giunta.
Deliberazione Il Consiglio
Premesso che la società SAVIO s.r.l. ha richiesto di acquistare
un'area di proprietà regionale, della superficie di circa 12000
metri quadrati, sita in Comune di Châtillon (ex Montefibre) per la
realizzazione di un capannone industriale;
Preso atto che l'Assessorato dell'Industria, Commercio e
Artigianato, con nota in data 9 dicembre 1994, prot. 9065/IND e in
data 3 marzo 1995, prot. 1730/IND, ha espresso parere favorevole
stabilendo che l'area deve essere scorporata nella zona sud, in
modo tale da non compromettere l'utilizzo della restante parte al
fine di insediarvi altre attività produttive;
Rilevato che l'area richiesta fa parte di un più ampio
appezzamento, acquistato con rogito del Notaio Alessandro Favre in
data 21 maggio 1984, all'interno del quale, lato nord, è ubicato lo
stabilimento TECDIS;
Rilevato inoltre che l'area di cui si tratta è ubicata, secondo
l'attuale P.R.G.C., in zona D1 (zona artigianale-industriale) con
rapporto di copertura 1/3 della superficie a disposizione e che è
in corso di approvazione una variante che dovrebbe elevare detto
rapporto nella misura di 1/2 come risulta dalla perizia di stima
dell'ufficio patrimoniale regionale dell'Assessorato del Bilancio e
delle Finanze in data 24 gennaio 1995;
Atteso che la società SAVIO s.r.l. ha evidenziato che l'area da
cedere ha una forma irregolare e perciò consente poche soluzioni
urbanistiche per il completo sfruttamento edilizio; che una parte è
in pendenza, lato ferrovia, e inservibile; che l'attuale recinzione
dovrà essere rimossa e sostituita; che il lato est confina con la
cabina di trasformazione ENEL che obbliga al rispetto di
particolari vincoli; che vi è una condotta interrata che attraversa
tutta l'area da est ad ovest; che nella zona sud-ovest sono stati
depositati abusivamente circa 8000 metri cubi di materiale inerte
ed rifiuti vari che dovranno essere asportati, previe
autorizzazioni dalle competenti autorità, e smaltiti secondo la
normativa in vigore per il tipo di rifiuto; l'ufficio patrimoniale
regionale, con nota del 31 maggio 1995, ha determinato il prezzo di
cessione in Lire 91.000= al metro quadrato, stabilendo che dal
prezzo così fissato deve essere dedotto l'importo di Lire
118.200.000= per i costi relativi ai lavori di spostamento della
condotta idrica e della bonifica per il materiale depositato che
saranno sopportati interamente dalla società acquirente;
Visto il parere dell'ufficio patrimoniale, espresso nella nota
del 24 gennaio 1995, secondo cui l'area ceduta dovrà essere usata
esclusivamente dalla stessa società acquirente e l'alienazione
dovrà essere acconsentita esclusivamente con il benestare
dell'Amministrazione regionale;
Tenuto conto che la società SAVIO è stata sfrattata da alcuni
dei locali nei quali svolge attualmente la propria attività e deve
individuare soluzioni che consentano la continuità produttiva e che
la Regione è interessata al mantenimento ed allo sviluppo delle
attività economiche nel proprio territorio;
Atteso che il prezzo di vendita fissato dalla Regione è quello
di mercato e verrà pagato in un'unica soluzione al momento della
stipula dell'atto di trasferimento e che il divieto di alienazione,
secondo il disposto dell'articolo 1379 del Codice Civile, non è
valido se non è contenuto entro convenienti limiti di tempo e se
non risponde ad un apprezzabile interesse di una delle parti;
Considerato pertanto di fissare in 10 anni la durata di detto
divieto di alienazione, in analogia a quanto previsto per i
finanziamenti a tasso agevolato alle imprese industriali;
Atteso che la società SAVIO s.r.l. ha accettato il prezzo
offerto dalla Regione di Lire 91.000= al metro quadrato, con
detrazione dell'importo di Lire 118.200.000= per i lavori di
spostamento della condotta e di bonifica dell'area che saranno a
suo totale carico;
Tenuto conto che la superficie da cedere, salvo meglio e più
esatti dati quali risulteranno dal tipo di frazionamento che verrà
redatto a cura e spese della parte acquirente, sarà di 12200 metri
quadrati e, di conseguenza, il prezzo di vendita viene fissato in
complessive Lire 992.000.000=;
Preso atto che tutte le spese notarili, tranne l'imposta INVIM
che per legge rimane a carico della Regione venditrice, e del
frazionamento dell'area saranno a totale carico della società
acquirente;
Visto il parere favorevole rilasciato dal Dirigente del Servizio
Affari Generali e Legali della Presidenza della Giunta, ai sensi
del combinato disposto dell'articolo 72 della Legge regionale n.
3/1956 e successive modificazioni, e dell'articolo 21 della Legge
regionale n. 18/1980 e successive modificazioni, in ordine alla
legittimità della presente deliberazione;
Visto il parere della II Commissione consiliare permanente;
Delibera
1) di approvare la vendita alla società SAVIO s.r.l., con sede
in Châtillon, Loc. Soleil n. 18 (già regione Perolle), Codice
Fiscale e Partita IVA 00135130078, di un'area di proprietà
regionale (ex Montefibre) sita in Comune di Châtillon, della
superficie di circa metri quadrati 12200, da scorporarsi da un più
ampio appezzamento, distinto al N.C.T. al F. 43 con il n. 25/parte,
il tutto come meglio risulta individuato nella planimetria allegata
alla presente per farne parte integrante e sostanziale, per il
prezzo complessivo di Lire 992.000.000=
(novecentonovantaduemilioni);
2) di dare atto che l'area da alienare è gravata da una servitù
di condotta interrata del diametro di cm. 150, e della lunghezza di
circa 200 ml., che attraversa il fondo da est ad ovest;
3) di onerare la società acquirente delle spese di redazione ed
approvazione del tipo di frazionamento catastale della particella
n. 25 nonché delle spese di stipulazione, registrazione,
trascrizione ed ogni altra inerente dell'atto di cui si tratta;
4) di onerare la società acquirente delle spese e dei i lavori
relativi allo spostamento della condotta interrata di cui al
precedente punto 21), dello spostamento del materiale inerte e
rifiuti esistenti sull'area da trasferire, che dovranno essere
smaltiti secondo la normativa vigente per i singoli tipi di
rifiuto; nonché della bonifica dell'area se ritenuta
necessaria;
5) di stabilire che la società acquirente:
- dovrà provvedere all'esecuzione dei lavori di spostamento
della condotta in modo tale da non impedire lo scarico delle acque
reflue da parte della TECDIS;
- dovrà comunicare tempestivamente all'Assessorato del Bilancio
e delle Finanze il nuovo tracciato della condotta;
6) di stabilire che la società acquirente non potrà alienare
l'area di cui si tratta prima di 10 anni dalla data di stipula del
rogito notarile, salvo che vi sia il consenso della Regione;
7) di stabilire che la società acquirente dovrà stipulare l'atto
di compravendita entro 6 (sei) mesi dalla data di adozione del
presente provvedimento amministrativo e che alla scadenza il
Consiglio regionale potrà revocare la vendita;
8) di introitare il prezzo complessivo della vendita di Lire
992.000.000= (novecentonovantaduemilioni), al capitolo 10200
("Provento vendite beni immobili") del bilancio di previsione della
Regione per l'anno finanziario l995;
9) di delegare la Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di cui si tratta e, in particolare, per
l'approvazione della spesa relativa all'imposta INVIM, per l'esatta
determinazione della superficie da cedere e il conseguente prezzo
da introitare;
10) di conferire al Presidente della Giunta od eventualmente in
caso di delega, all'Assessore regionale che interverrà alla
stipulazione dell'atto conseguente al presente provvedimento, la
facoltà di autorizzare l'inserzione nello stesso delle
precisazioni, rettifiche ed, aggiunte che il notaio riterrà
necessarie per il perfezionamento del rogito;
11) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Planimetria
(...Omissis...)
Presidente Ha chiesto la parola il Consigliere Tibaldi.
Tibaldi (LN) Anticipando il voto favorevole, volevo solo
chiedere al Presidente della Giunta o all'Assessore all'industria,
visto che la società Savio andrà ad occupare una porzione di quella
che è l'area a sud dello stabilimento Tecdis di Châtillon, se è già
stato individuato da parte dell'esecutivo regionale anche un
orientamento per quanto riguarda la porzione rimanente.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'assegnazione alla ditta Savio ha tenuto
conto della difficoltà ad utilizzare la porzione che le viene
assegnata, che è collaterale rispetto all'intera area e lascia la
possibilità di un ulteriore insediamento importante.
Ci sono delle richieste, però ancora non c'è una pratica
definitiva.
Presidente Ha chiesto la parola il Consigliere Florio.
Florio (VA) Devo dire che, a differenza del Consigliere Tibaldi,
la lettura di questa delibera non mi trova così entusiasta.
Cercherò di spiegare il perché.
Ci sono due ordini di motivi che stanno alla base della
riflessione che ho fatto. Il primo è quello che attiene alla
decisione di cedere: non riesco a capire perché di questa notevole
superficie di circa 12mila mq si decida di cederne una
considerevole porzione ad una azienda privata, togliendosi comunque
e teoricamente per sempre, se non a costi notevoli, la possibilità
di potere noi, Regione, organizzare diversamente quell'area anche a
scopo produttivo nel prossimo futuro o in un futuro più
lontano.
Si pensi poi che è esclusa la possibilità per la Savio di cedere
a sua volta l'area solo per un periodo di dieci anni, dopo di che
ancora più difficile potrebbe diventare la riacquisizione dell'area
stessa. Assai meglio sarebbe stato cercare di stipulare un tipo di
contratto che consentisse automaticamente alla regione di rientrare
in possesso dell'area stessa, trascorso un certo periodo di tempo,
o ammortizzati eventualmente gli investimenti effettuati dalla
società Savio stessa.
La seconda riflessione che ho fatto attiene alla scelta della
società cui cedere. Mi sembra di ricordare che la società Savio non
sia una società di produzione di beni o di servizi, ma
semplicemente una società di import che si interessa solo del
settore commerciale. Se c'è un'azione di promozione da svolgere nei
confronti dell'ulteriore investimento di attività produttive in
Valle, credo che questa non debba essere diretta ad attività
commerciali propriamente dette, ma piuttosto a quelle produttive di
ricchezza all'interno del territorio della regione. Qui invece mi
sembra che si sia fatto, ancora una volta, una scelta legata più ad
una posizione di rendita che non ad una azione promotrice di
investimenti veri e propri.
Presidente Altri che intendono intervenire? Se nessuno chiede la
parola, dichiaro chiusa la discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) L'area mantiene la destinazione industriale,
il progetto è stato presentato anche con caratteristiche
industriali, tenendo conto della seconda osservazione; la società
oltre ad attività commerciali ha preannunciato la volontà di
passare all'attività produttiva per la produzione di liquori.
Quindi nell'insediamento troverebbero posto sia le attività
commerciali che le attività produttive vere e proprie.
Per ciò che riguarda invece l'acquisto, è stata prospettata alla
società la possibilità di avere un diritto di superficie, la
richiesta è stata fatta in modo preciso per l'acquisto e per la
totale predisposizione di progetti costruzione ed intervento per
ragioni di tempo soprattutto, dato che la società è sottoposta a
sfratto da parte della società stessa. Quindi ha chiesto che
venisse venduta l'area ed ha chiesto altresì di potersi occupare
della progettazione, della costruzione ed anche della liberazione
di alcuni rifiuti che ci sono nell'area e dello spostamento di
alcune reti, per ragioni di tempo.
Presidente Qualche Consigliere chiede la parola? Se nessuno
chiede la parola, pongo in votazione la delibera in oggetto:
Presenti: 30
Votanti: 27
Favorevoli: 27
Astenuti: 3 (Chiarello, Florio, Squarzino)
Il Consiglio approva
