Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2718 del 18 marzo 1987 - Resoconto
OGGETTO N. 2718/VIII - PREDISPOSIZIONE IN COLLABORAZIONE CON
L'USL DI UN PROGETTO PER UN CENTRO DI SENOLOGIA. (Approvazione di
mozione).
PRESIDENTE:
Do lettura della mozione presentata dal
Consigliere Sandri:
MOZIONE
RICORDATO che tra le principali cause di morte nella
popolazione femminile valdostana vi è il carcinoma mammario e che
tale incidenza tende ad aumentare significativamente, concordemente
a quanto avviene nei paesi più sviluppati;
CONSIDERATA l'efficacia della diagnosi precoce nella lotta a
questa forma tumorale con ampie possibilità di remissione totale
della malattia;
EVIDENZIATA la mancanza in Valle d'Aosta di un centro di
Senologia costituito secondo le indicazioni della Forza Operativa
Nazionale sul Carcinoma mammario (FONCAM), che consenta alle donne
di poter ottenere, in una sola sede, rapidamente una diagnosi
precoce integrata da parte degli specialisti interessati;
RITENUTO un fondamentale passo verso un migliore stato di
salute della popolazione predisporre tale presidio
territoriale;
IL CONSIGLIO REGIONALE
IMPEGNA
la Giunta regionale a predisporre entro tre mesi, in
collaborazione con l'Unità Sanitaria Locale un progetto di centro
di Senologia in grado di fornire a tutte le donne che lo richiedano
un efficace servizio diagnostico.
PRESIDENTE
: Ha chiesto di illustrare la mozione il
Consigliere Sandri, ne ha facoltà.
SANDRI - (N.S.):
Questo non è uno di quei grandi
argomenti politici che si affrontano spesso in questo Consiglio: è
un problema più semplice ed è in sostanza il seguente.
Voi sapete tutti che il tumore alla mammella è una delle cause
di morte più frequenti nella popolazione della Valle d'Aosta, anzi
in alcune età della vita - particolarmente dai 35 ai 55 anni -
questa è una delle cause principali, subito dopo le malattie
cardiologiche, ed è anche il tumore mortale più frequente.
Si conosce, dalla letteratura scientifica, che purtroppo questo
tumore è molto più diffuso nei paesi altamente industrializzati,
che nei paesi a più basso tenore di vita, anzi il numero di casi in
America è grosso modo tre volte quello che c'è nella nostra
Regione, e in Svezia arriva a quasi quattro volte.
L'analisi dei dati degli ultimi anni ci dice che, con il
miglioramento del tenore di vita nella nostra Regione, purtroppo
anche questo tumore sta aumentando di incidenza: tenete conto in
termini quantitativi che ogni anno muoiono per questo tumore
intorno alle 25-30 donne. Il numero è relativamente basso perchè
per nostra fortuna è un tumore per larga parte curabile e se preso
in tempo è attualmente curabile nell'oltre 75% dei casi. Al primo
stadio, quando la diagnosi viene fatta molto precocemente, questo
tumore viene curato quasi nel 90% dei casi.
Le considerazioni che ho appena fatto attestano che una efficace
azione nei confronti di questa drammatica malattia si può fare
soltanto intervenendo nei primi momenti della comparsa, quindi è un
problema di diagnosi precoce.
Detto così sembra tutto abbastanza semplice; in effetti - e la
situazione di quasi tutte le Regioni d'Italia lo conferma - è una
questione molto complicata da organizzare, perchè la FONCAM, che è
la forza operativa nazionale sul carcinoma mammario e che riunisce
un numero molto grande (circa 200) dei principali esperti nel
settore, a partire da Umberto Veronesi in poi, ha studiato a fondo
questo problema ed ha identificato nel cosiddetto centro di
Senologia la struttura efficace per riuscire a fare la diagnosi
precoce nei tempi utili per ottenere dei risultati positivi. E
questo centro di Senologia cos'è? Facciamo un piccolo excursus.
Oggi una donna che al mattino, mentre si lava, si senta un
piccolo nodulo e voglia sapere se esso è benigno o maligno, fa
abitualmente questa trafila: va dal medico di famiglia che
conferma, dopo una visita, l'esistenza del nodulo, però non avendo
gli strumenti idonei per qualificarlo benigno (o maligno), lo invia
allo specialista chirurgo o ad un ginecologo per un esame più
approfondito. Lo specialista, prima di poter emettere una diagnosi
definitiva, ha bisogno di alcuni esami strumentali quali ad esempio
la mammografia o l'ecografia o altri esami meno importanti. Il che
significa che questa donna torna dal suo medico di famiglia, si fa
fare l'impegnativa, va a prenotarsi l'esame, a cui sarà sottoposta
dopo un certo lasso di tempo, torna quindi dallo specialista, il
quale le dirà: "c'è qualcosa", oppure "il risultato è dubbio", o
ancora "non c'è niente". In caso di dubbio si deve fare
qualcos'altro, come degli aghi aspirati, delle piccole biopsie
prima di emettere una diagnosi definitiva.
Questo procedimento comporta mediamente in Valle d'Aosta, dove i
tempi sono di solito inferiori a quelli delle altre Regioni, una
perdita di tempo di circa quindici-venti giorni, ma che può
arrivare anche ad oltre un mese nei casi meno fortunati. E che sia
una cosa importante è testimoniata dal fatto che credo almeno
4-5000 donne lo scorso anno in Valle d'Aosta hanno fatto questa
trafila.
Allora il problema di questa mozione qual'è? È di impegnare la
Giunta regionale a cercare di organizzare, se possibile, un centro
in cui una donna entri alle due del pomeriggio ed esca alle sei di
sera sapendo, in un lasso di tempo ristretto, qual'è in realtà il
suo problema. E se ha un problema da affrontare, che sia
indirizzata dal chirurgo o dal radioterapista per fare la terapia
adatta.
Penso che non ci sia da parte della Giunta nessuna "non volontà"
di prendere una iniziativa di questo genere; quello che mi preme
sottolineare con questa mozione è l'attenzione che a questo
problema dovremmo portare tutti, perchè penso che l'Assessore
sappia che il problema, così come l'ho detto io sembra semplice, in
pratica è molto più complicato. Per riuscire ad ottenere questo
risultato ci vuole da parte di tutte le forze politiche e della
popolazione una grande volontà per seguire il problema e per
portarlo a compimento, perchè sarebbe grave che ancora fra due o
tre anni le donne in Valle d'Aosta non avessero a disposizione una
struttura che risolva i loro problemi.
Termino ricordando che una esperienza simile esiste da molti
anni in provincia di Milano, perchè la Lega Italiana per la Lotta
contro i Tumori, in collaborazione con l'Istituto Nazionale Tumori
di Milano, ha organizzato in Milano e provincia una rete di questi
centri di Senologia; esattamente sono nove nel Comune di Milano e
altri nove nei restanti comuni del milanese. Qualsiasi donna che
vada in questi centri, esce dopo breve tempo avendo un risultato
definitivo e chiaro. Vi posso assicurare che esistono delle donne
valdostane che prendono la macchina, vanno a Milano, fanno la loro
analisi e tornano indietro. Mi sembra anche ingiusto che un
servizio, reputato così efficace, non possa essere posto ad una
distanza molto più vicina, cioè all'interno della nostra
Regione.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Innanzitutto voglio mettere al corrente
il Consigliere Sandri, come gli altri Consiglieri, che la Regione
Valle d'Aosta fa parte di una proposta di sperimentazione per i
tumori femminili; anzi la nostra Regione è capofila insieme ad
altre sette Regioni con un finanziamento del Fondo Sanitario
Nazionale e una delle sedi su cui sarà fatta questa sperimentazione
sarà proprio l'ospedale di Aosta.
Da tempo, grazie alla Lega e agli esperti che abbiamo
all'ospedale di Aosta, sono stati fatti dei corsi di preparazione
al personale già dipendente per l'insegnamento dell'autoesame del
seno. Sono state organizzate delle serate nei diversi Comuni della
Valle, sempre sullo stesso problema, e degli incontri con il
personale che lavora nei consultori. La situazione della Valle
d'Aosta è che non abbiamo la possibilità di concentrare analisi,
visite e mammografie o radiografie tutto nello stesso luogo.
L'ecografia e la mammografia vengono fatte al Beauregard e in
genere la lista di attesa non supera la settimana; le visite
senologiche sono fatte nei diversi consultori, nell'ambulatorio di
oncologia all'USL per il momento, presso la chirurgia toracica
all'ospedale e la chirurgia generale in Piastra all'ospedale.
Per quanto riguarda i tempi di attesa, la visita viene fatta
immediatamente nei consultori, mentre dai diversi specialisti il
tempo di attesa varia da una settimana per la chirurgia toracica, a
circa dieci giorni per la chirurgia generale, a quindici-venti
giorni per l'ambulatorio di oncologia.
La difficoltà è quella che spiegava anche il dott. Sandri, cioè
la paziente passa la visita, poi deve sottoporsi ad esame
radiografico o alla mammografia, tornare dal medico che l'ha
visitata e anche fare dei prelievi, che sono inviati al laboratorio
per le analisi. A questo punto i tempi si sono allungati.
Per ovviare a queste difficoltà, l'unica soluzione sarebbe di
avere spazi disponibili per poter concentrare gli esami radiologici
e mammografici in quegli spazi e fare tutte le visite
ambulatoriali. Si pensa di poter affrontare in parte questo
discorso in due momenti: il primo, con i locali nuovi che verranno
predisposti alla Piastra, e nello stesso tempo di recuperare dei
locali al Beauregard per gli oncologi. In questo caso ci sarebbe la
possibilità di fare immediatamente la visita, e bisogna dire che
oggi si fanno già quindici ore settimanali, gli esami radiografici
e mammografici sono fatti cinque giorni la settimana per
altrettante quindici o addirittura venti ore; pertanto se abbiamo
la possibilità di recuperare dei locali direttamente al Beauregard
almeno per una parte, cioè per la parte oncologica, faremo la
visita, gli esami e i prelievi.
La difficoltà ci viene per chi va direttamente al consultorio,
perchè in tal caso non potrà dirigersi al Beauregard; questo è a
mio avviso un servizio che dobbiamo sempre tenere nei consultori in
modo da offrirlo nel luogo più vicino alla paziente, che, qualora
si presenti la necessità, dovrà trasferirsi al Beauregard e in
seguito dallo specialista.
Per chi dovesse o volesse andare direttamente dallo specialista,
avremo al Beauregard gli oncologi e in Piastra i chirurghi, in
quanto non credo attualmente sia possibile avere una miriade di
ambulatori per oncologi e chirurghi sia alla Piastra che all'USL.
Questa è una delle possibili soluzioni che potremo adottare in
futuro, anche se non immediato. È importante, ai fini del risultato
che potremo ottenere, il discorso del coordinamento, perchè se le
ore di ambulatorio oncologiche sono fatte al mattino e le
radiografie vengono fatte al pomeriggio, questo non ci serve:
bisogna che nelle stesse ore in cui vengono effettuate visite
oncologiche o di specialisti ci sia la possibilità di fare le
radiografie e le mammografie. La soluzione, ripeto, non può essere
radicale, ma è parziale e consiste nel trasferire una parte degli
esami oncologici al Beauregard dove ci sono già le apparecchiature
per l'ecografia e la mammografia. Per le altre specializzazioni,
queste rimangono in Piastra, e per quelle sul territorio restano
ancora i consultori.
Pertanto non posso impegnarmi nel giro di tre mesi a trovare una
soluzione definitiva; propongo, se il Consigliere Sandri accetta,
di togliere le parole
"entro tre mesi",
lasciando "La
Giunta Regionale, in collaborazione con l'USL, di presentare un
programma (...)".
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Ringrazio l'Assessore e dico
innanzitutto che accetto la sua proposta di togliere "entro tre
mesi" perchè è importante apprezzare l'impegno della Giunta
regionale che vuole arrivare alla soluzione di questo problema.
Volevo fare solo alcune considerazioni su quanto affermato
dall'Assessore. Penso che il fatto che ci sia al Beauregard un
concentramento di alcune strutture, sia gli ambulatori di oncologia
che farebbero capo alla unità dipartimentale di oncologia, sia le
strutture già esistenti della radiologia, cioè il mammografo,
l'ecografo, e soprattutto la dottoressa che segue questo settore,
credo sia già un grosso passo avanti rispetto alla situazione
attuale, anche se non è l'optimun. Non vedo contraddizione fra
questa soluzione e chi si presenta nei consultori; a livello
consultoriale si potrà indirizzare la paziente al Beauregard per
fare una serie di esami.
Per arrivare a questo centro di Senologia bisogna fare alcuni
passi: il primo in termini del personale. Nel piano sanitario
attualmente in vigore esisteva il progetto di unità dipartimentale
di oncologia, ma tale unità attualmente è ferma nella sua
applicazione perchè sono ferme le opzioni dell'unità di medicina
per assegnare i vari sanitari ai posti in cui è stata suddivisa la
medicina. Vorrei chiedere da parte dell'Assessore un interessamento
perchè queste opzioni siano finalmente fatte, visto che quelle
della chirurgia sono state fatte da tempo, mentre quelle di
medicina, non so per quali motivi, sono ferme.
Un secondo passo da fare riguarda le attrezzature: ho visto con
piacere nelle prime riunioni di Consiglio cui ho partecipato che
era passato un progetto per richiedere allo Stato un finanziamento
in conto materiali di quasi sei miliardi, fra questi c'era anche il
nuovo mammografo. Volevo chiedere che si proseguisse su questa
strada perchè il mammografo attuale è ancora dignitoso, però deve
essere sostituito.
Infine, dobbiamo sempre tenere presente una urgenza che esiste
tutti i giorni rispetto soprattutto all'individuo che vive il tempo
di attesa, e che è attualmente ancora troppo lungo. Penso che
questa mozione, che spero sia approvata dal Consiglio, possa
costituire una prima dimostrazione per le donne della Valle d'Aosta
del nostro interesse a risolvere questo problema.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Vorrei dire al Consigliere Sandri che non
si può neppure esagerare, perchè lui come medico sa meglio di me da
chi viene la difficoltà: non viene certo dalla volontà
politico-amministrativa di accelerare i tempi, ma viene dai tempi
impiegati anche dagli operatori.
La cosa che devo segnalare è che i tempi più lunghi li ha
proprio l'ambulatorio di oncologia, e vanno dai quindici ai venti
giorni, mentre gli altri ambulatori specialistici danno risposta al
massimo entro una settimana. Spostare e dare la possibilità di
trasferire l'ambulatorio, per quanto riguarda l'oncologia mammaria
al Beauregard, non è detto che acceleri i tempi delle visite;
l'unica soluzione per accelerare i tempi è quella di scegliere uno
specialista di chirurgia toracica o di chirurgia generale, anche
perchè pur facendo le opzioni come diceva giustamente il
Consigliere Sandri, sarebbero sempre e solo due i medici, in quanto
è previsto un aiuto e un assistente.
PRESIDENTE:
Ha chiesto di parlare il Consigliere
Segretario Breuvé Lilliana, ne ha facoltà.
BREUVÈ LILLIANA - (P.S.I.):
Volevo ringraziare il
Consigliere Sandri per essersi occupato di questo problema, a nome
di tutte le donne. Chiedo all'Assessore Voyat di potersi
interessare del problema nel miglior modo possibile, perchè ha
ragione il Consigliere Sandri quando dice che oggi è importante che
la sanità diventi più veloce.
PRESIDENTE:
Pongo in votazione la mozione in oggetto nel
testo così emendato:
MOZIONE
RICORDATO che tra le principali cause di morte nella
popolazione femminile valdostana vi è il carcinoma mammario e che
tale incidenza tende ad aumentare significativamente, concordemente
a quanto avviene nei paesi più sviluppati;
CONSIDERATA l'efficacia della diagnosi precoce nella lotta a
questa forma tumorale con ampie possibilità di remissione totale
della malattia;
EVIDENZIATA la mancanza in Valle d'Aosta di un centro di
Senologia costituito secondo le indicazioni della Forza Operativa
Nazionale sul Carcinoma mammario (FONCAM), che consenta alle donne
di poter ottenere, in una sola sede, rapidamente una diagnosi
precoce integrata da parte degli specialisti interessati;
RITENUTO un fondamentale passo verso un migliore stato di
salute della popolazione predisporre tale presidio
territoriale;
IL CONSIGLIO REGIONALE
IMPEGNA
la Giunta regionale a predisporre in collaborazione con
l'Unità Sanitaria Locale un progetto di centro di Senologia in
grado di fornire a tutte le donne che lo richiedano un efficace
servizio diagnostico.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
