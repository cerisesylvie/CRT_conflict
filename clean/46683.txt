Classificazione
ASSISTENZA SOCIALE



Oggetto del Consiglio n. 3069 del 20 dicembre 2023 - Resoconto
OGGETTO N. 3069/XVI - Interrogazione: "Effettuazione di uno
studio volto a comprendere e prevenire la piaga sociale del
suicidio in Valle d'Aosta".
Bertin (Presidente) -
Punto n. 19. Risponde l'assessore
Marzi.
Marzi (SA) -
Proprio in considerazione della particolare
incidenza che il fenomeno ha nella nostra realtà regionale,
l'Assessorato è impegnato insieme all'Azienda nell'implementare le
strategie esistenti attraverso un progetto dedicato. Con la
delibera di Giunta 522 del 29 maggio 2022, quest'impegno si è
concretizzato con l'approvazione di uno specifico progetto
regionale per la prevenzione del suicidio. Il progetto è diretto a
contrastare il fenomeno attraverso strategie declinate dalle
evidenze scientifiche che spaziano dalla prevenzione e
sensibilizzazione, sino alla presa in carico e al sostegno delle
famiglie superstiti. È da evidenziare che la nostra Regione,
proprio per l'attenzione e l'incidenza del fenomeno, è stata la
prima in Italia ad aver avviato una politica specifica e
programmata nell'ambito della prevenzione del suicidio e degli atti
non conservativi, diventando di fatto regione di riferimento di una
rete sempre più ampia di regioni interessate a sviluppare un
programma condiviso. La particolarità e la natura del fenomeno non
consentono una sua misurabilità rispetto ai meri dati degli
accadimenti, come non sono direttamente misurabili gli effetti
delle azioni di prevenzione adottate che, insieme all'Azienda e
all'Associazione dei familiari superstiti,
Il mandorlo
fiorito
, si sono poste in essere.
Sulla base di questo assunto, inizio con riferire rispetto ai
primi interventi di dissuasione agli atti non conservativi
realizzati nei primi mesi del 2022, sui punti di Introd e di Avise,
ritenuti 6 tra i siti maggiormente sensibili. Questi interventi
sono stati consigliati dai familiari delle vittime che hanno nel
frattempo costituito l'Associazione
Il mandorlo fiorito
e la
loro tipologia è stata individuata sulla scorta di confronti con
specialisti e di sistemi di contrasto già adottati con risultati in
altre regioni che soffrono di un alto tasso di questo tipo di
eventi così drammatici. Sul ponte di Introd è stata potenziata
l'illuminazione ed è stato installato un sistema di analisi termica
di avanguardia su ogni lato del ponte che prevede un allarme sonoro
collegato alla centrale di gestione del sistema e quindi al pronto
intervento in caso di necessità. Sul ponte di Avise è stata
realizzata una pannellatura metallica dell'altezza di circa 2 metri
che consente un concreto alto grado di barriera fisica e
dissuasione agli atti anticonservativi. Si tratta di interventi che
non hanno la presunzione di essere risolutivi, ma che tendono a
ridurre il rischio, soprattutto in siti considerati
hotspot
,
luoghi prescelti rispetto ad altri in cui la frequenza di questo
tipo di atti risulta essere elevata.
Con la delibera 913 del 21 agosto scorso, quindi 2023, abbiamo
inoltre approvato le azioni del progetto che comprendono anche la
fase di studio del fenomeno specificatamente legato al territorio
valdostano che lei richiama nella sua iniziativa. Lo studio
comprenderà una parte curata da docenti qualificati in possesso di
competenze specifiche di valenza nazionale e una parte di ricerca e
azione in merito alla prevenzione del suicidio sviluppato
attraverso una convenzione con l'Università della Valle d'Aosta. La
ricerca dell'Università ha lo scopo di prevenire il disagio
psicologico e il rischio suicidario degli adolescenti e dei giovani
adulti e, a tal fine, coinvolgerà studenti e insegnanti delle
scuole secondarie di secondo grado, genitori e luoghi con funzioni
educative, quali famiglie, scuole, associazioni sportive e oratori.
La bozza di convenzione è già stata approvata dall'Università della
Valle d'Aosta e sarà proposta all'attenzione della Giunta nel
prossimo mese di gennaio.
Gli altri più ampi e importanti obiettivi compresi nella ricerca
nell'ambito della salute mentale sono: una riduzione del disagio
psichico percepito nei giovani, un aumento della consapevolezza di
sé e un aumento della consapevolezza degli adulti di riferimento.
Gli obiettivi messi in campo sono ambiziosi ma altrettanto
necessari anche in considerazione del fatto che il fenomeno ha,
ahimè, subito un drammatico peggioramento nella fase
post
pandemica in seguito alle restrizioni verificate nei più giovani al
gioco, allo sport, al tempo libero, alla socializzazione e allo
sviluppo delle proprie potenzialità. Con la citata delibera, la
913/2023, si è inoltre approvata una formazione destinata agli
operatori sanitari a supporto dei sopravvissuti, alle sentinelle
sul territorio, a famiglie, insegnanti ed educatori e sarà fornita
nel corso del prossimo anno. Per affrontare concretamente il tema
nella sua ampiezza, in quanto non ascrivibile unicamente a ragioni
sanitarie, abbiamo costituito inoltre un tavolo tecnico
interistituzionale che articola e promuove un cronoprogramma di
interventi condiviso da tutti i componenti, oltre ai referenti
competenti dell'Assessorato con funzione di coordinamento e
monitoraggio. Il tavolo comprende: gli Assessorati competenti in
maniera di opere pubbliche e di istruzione; l'organizzazione dei
volontari del soccorso Grand Paradis attraverso la sezione "Il
mandorlo fiorito"; l'Azienda USL Valle d'Aosta; l'Arma dei
Carabinieri; la Polizia di Stato; la Guardia di finanza; la Polizia
penitenziaria; il Corpo valdostano dei vigili del fuoco; il Corpo
forestale della Valle d'Aosta; il Vescovato; l'Università della
Valle d'Aosta; il CELVA; la Chambre e gli organi di informazione.
L'ampia e trasversale composizione di questo tavolo dimostra come
la complessità del fenomeno coinvolga ampi settori della nostra
organizzazione sociale.
Le altre azioni previste riguardano la campagna di prevenzione e
sensibilizzazione della popolazione avviata nel corso del 2023
assieme all'associazione "Il mandorlo fiorito", con la quale la
collaborazione è continuativa. Si sono inoltre già svolti i primi
tre incontri con la popolazione, finalizzati a far diminuire lo
stigma legato al suicidio e a cambiare l'approccio nei confronti
del fenomeno. In particolare, l'evento pubblico svoltosi a
Saint-Vincent lo scorso 10 settembre, in occasione della Giornata
mondiale per la prevenzione del suicidio, ha riscosso una
significativa partecipazione a dimostrazione di come l'interesse
sul tema inizi a manifestarsi anche pubblicamente e, quindi, che è
possibile cambiare l'attuale approccio nei confronti del fenomeno.
Inoltre, il servizio di accesso alle offerte di aiuto, attività
prevista all'interno dell'obiettivo del Centro di salute mentale
dato dall'Azienda per l'anno 2023, dovrà garantire agli utenti la
possibilità di accesso diretto di almeno 12 ore per 6 giorni alla
settimana e gli psicologi dell'emergenza garantiscono il supporto
in tutte le fasi, in particolare nei momenti più delicati e
dolorosi, con il sostegno ai familiari. Garantire inoltre una
presenza in carico a trattamenti efficaci e a tal fine è stata
creata, presso il Dipartimento di salute mentale, una
équipe
multidisciplinare dedicata al suicidio che comprende le figure
dello psichiatra, dello psicologo, dell'infermiere, dell'assistente
sociale e dell'educatore. Il Dipartimento ha inoltre istituito e
aggiornato i protocolli di prevenzione del suicidio nel Reparto di
psichiatria e in carcere ed è in corso di definizione il protocollo
di prevenzione in altri reparti ospedalieri. Altra cosa è
l'istituzione delle sentinelle, figure determinanti nel riuscire a
cogliere precocemente i segnali sul territorio per poter
intervenire preventivamente, verranno appositamente formate per
assolvere a tali delicati compiti. In ultimo, il sostegno ai
superstiti e alle persone implicate che si sta sviluppando
attraverso un progetto specifico in collaborazione con
l'Associazione
Il mandorlo fiorito
e l'USL: il gruppo di
familiari dell'Associazione rappresenta infatti un patrimonio di
esperienze e sensibilità importante, il cosiddetto "sapere
esperienziale", che va valorizzato al meglio. Inoltre è prevista
un'attenzione sul tema condivisa con gli organi di formazione: a
loro in larga parte va dato atto di avere negli ultimi anni
applicato appropriate linee guida dedicate a una comunicazione sul
tema così sensibile.
Si tratta quindi di un progetto importante e articolato che
mostra già i primi segni positivi in ordine alla consapevolezza che
il tema va dichiarato, studiato e affrontato nella sua complessità.
Parlarne e agire significa avviare un processo di cambiamento che,
seppur lungo, è necessario sia per abbattere i pregiudizi che per
creare le condizioni necessarie affinché le persone in stato di
difficoltà riescano a manifestare il disagio e riuscire a chiedere
aiuto e a loro possa quindi essere offerto tutto il supporto
necessario. Bisogna continuare a lavorare insieme per migliorare in
ognuno di noi questa consapevolezza.
La scelta di essere così lungo e articolato nella risposta è
stata voluta - e mi scuso se ho annoiato - ma di fatto una domanda
così precisa su un tema così delicato richiedeva un approccio
multidisciplinare assolutamente approfondito, perché, per cercare
di entrare nel merito di questo tipo di evenienze, bisogna muoversi
in maniera sincrona e allo stesso tempo parallela, altrimenti non
si riesce a fare tutto quanto possibile per evitare che anche un
solo caso si ripresenti.
Presidente
- Ha chiesto la parola il consigliere Manfrin,
ne ha facoltà.
Manfrin (LEGA VDA) -
Grazie Assessore per la sua
risposta. Ovviamente parliamo di una questione che è
particolarmente delicata come il suicidio, come appunto i gesti
anticonservativi. Nella nostra interrogazione abbiamo riportato una
serie di dati che, come giustamente ha anche ricordato nella sua
esposizione, collocano purtroppo la nostra regione fra quelle
particolarmente a rischio. C'è un dato nazionale di circa 6,2
suicidi ogni centomila persone, nella nostra regione siamo oltre il
doppio, siamo a 12 suicidi ogni centomila persone, e, come
giustamente anche ha ricordato sempre l'Assessore, ci sono dati che
ci collocano sempre in maniera peggiore.
È ovvio che ci sono alcune misure, e lei, Assessore, ne ha
citato un paio, che sono concrete, pratiche, che possono essere
quelle della messa in sicurezza, per esempio, di alcuni luoghi; ha
citato, per esempio, il ponte di Introd. Io credo che però queste
siano delle azioni che in realtà poi dopo hanno poco effetto
pratico, nel senso che una persona, se vuole portare a compimento
una tale azione, cerca il luogo idoneo e quindi che sia un ponte,
che sia un altro luogo, che sia comprare degli oggetti con cui
ferirsi o quant'altro porta a compimento quest'azione. Ricordiamo
purtroppo la cronaca che ci ha testimoniato di alcuni recenti
eventi luttuosi che hanno coinvolto il ponte di Châtillon, su cui
evidentemente in questo ultimo periodo l'Amministrazione comunale
ha montato delle luci, ma insomma, tendenzialmente, anche se avesse
messo delle barriere, delle reti ovunque su quel ponte sarebbe poi
un altro ponte l'oggetto di quelle azioni, quindi servirebbe ben a
poco.
Quello che abbiamo voluto sollevare con la nostra
interrogazione, quello che abbiamo voluto chiedere, anche in
occasione della Giornata nazionale di prevenzione del suicidio, era
proprio la questione di uno studio che potesse andare alla radice
di queste azioni, perché evidentemente ci sono azioni che sono
dettate dal momento, azioni che sono spesso a volte imprevedibili,
imponderabili, altre azioni che possono eventualmente avere una
matrice comune, similare, che va verificata, va studiata, che ci
dia la possibilità di poter intercettare questo malessere. È
corretto e giusto quello che lei ha detto sull'approccio
multidisciplinare, quello che però noi avremmo la volontà di capire
è il dato relativo alle motivazioni, cioè sarebbe utile andare a
percorrere all'indietro le motivazioni delle persone che sono
arrivate a compiere un tale gesto, comprendere se vi siano dei
tratti distintivi, anche soltanto, per esempio, dei tratti che
possono accumulare l'identità delle persone che arrivano a compiere
certi gesti. Penso non le sarà sfuggito - l'ha detto in un momento
del suo intervento - che c'è un dato che evidenzia che ci sono
molti giovani che purtroppo arrivano a compiere questi gesti. Ecco,
comprendere il perché... io ho avuto, per esempio, l'anno scorso il
figlio dei vicini di casa dove abitavo prima e, purtroppo, ha
compiuto questo gesto ed era effettivamente un ragazzo esternamente
che non dava a vedere segnali di questo tipo; comprendere però
quale sia la motivazione o comunque le cause o comunque i tratti
identitari che ci fanno comprendere - sarà impossibile riuscire a
entrare nella mente delle persone - quali sono le difficoltà che
magari hanno vissuto quelle persone, se hanno dei tratti in comune,
se hanno dei tratti in comune che la famiglia ha, per riuscire a
prevenire crediamo sia la soluzione, non sicuramente la soluzione
per risolvere tutto, ma sicuramente un buon passo per riuscire a
ottenere un risultato e comprendere le motivazioni che vedono
purtroppo, come abbiamo detto prima, la nostra Regione tra quelle
che hanno il più alto numero di suicidi.
Io la ringrazio per la sua risposta, spero però che si possano
ottenere questo tipo di risultati, abbiamo visto che sono state
messe le risorse a bilancio e abbiamo visto anche degli impegni sul
DEFR, la delibera che lei ha citato del 2022, purtroppo, lei lo sa
bene, questo lunedì è avvenuto un altro evento luttuoso e quindi,
evidentemente, delle azioni messe in campo probabilmente non si
vedono ancora gli effetti, quindi riteniamo che si debba
assolutamente accelerare, comprendere e trovare una soluzione
sicuramente non per tutti, ma perlomeno per poter prevenire tali
luttuose situazioni.
