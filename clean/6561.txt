Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1044 del 14 gennaio 1985 - Resoconto
OGGETTO N. 1044/VIII - GESTIONE DEI GIOCHI AMERICANI AL
CASINO' DI SAINT-VINCENT. - REIEZIONE DI ORDINI DEL GIORNO.
PRESIDENTE
: Do lettura dell'ordine del giorno n. 2
presentato dal P.C.I., P.S.D.I. e N.S.:
ORDINE DEL GIORNO
PRESO ATTO che, nell'ambito del procedimento penale 279/82, il
Giudice Istruttore Penale del Tribunale di Torino, Dott. Gian
Giacomo Sandrelli, ha recentemente iniziato azione penale nei
confronti di Bruno Masi, Francesco Chamonal e Paolo Giovannini per
appropriazione indebita pluriaggravata, commessa in Saint-Vincent
sino all'11 /11 /1983;
RILEVATO che la Regione, nella sua qualità di parte lesa, si è
costituita parte civile nel procedimento penale in corso;
RICORDATO che i citati Masi, Chamonal e Giovannini sono
azionisti sia della SAISET S.p.A. (con il 78%), sia della SITAV
S.p.A. (con il 21%) ed avevano, sino al momento del mandato di
cattura, ricoperto le più alte cariche nell'Amministrazione della
SITAV;
SOTTOLINEATO che sono emerse precise responsabilità della
società concessionaria della gestione della Casa da Gioco di
Saint-Vincent;
RICORDATO che l'art. 15 del Contratto Regione-SITAV del
16.2.1978 prevede la revoca della concessione in caso di
sottrazione o occultazione di incassi per fatto della società;
il Consiglio regionale della Valle d'Aosta
INCARICA
la Commissione Affari Generali allargata ai Capigruppo, di
procedere al formale accertamento delle irregolarità verificatesi
nella gestione della Casa da Gioco di Saint-Vincent con particolare
riferimento alla sottrazione o occultazione degli incassi;
IMPEGNA
la citata Commissione a riferire al Consiglio regionale entro
90 giorni;
DELIBERA
di avviare la procedura di revoca delle convenzioni fra
Regione e SITAV e fra Regione, SITAV e SAISET;
DA MANDATO
al Presidente della Giunta regionale di notificare tale
decisione con lettera raccomandata agli Amministratori della SITAV
S.p.A. e della SAISET S.p.A. .
PRESIDENTE
: Ha chiesto di parlare per dichiarazione di
voto il Consigliere Mafrica, ne ha facoltà.
MAFRICA - (P.C.I.):
Non riteniamo che il nostro ordine
del giorno sia superato perché propone qualcosa di più - propone la
revoca subito - rispetto a quello votato in precedenza dal
Consiglio, e quindi lo manteniamo.
PRESIDENTE
: Ha chiesto di parlare per dichiarazione di
voto il Consigliere Torrione, ne ha facoltà.
TORRIONE - (P.S.I.):
Vorrei motivare il nostro voto di
astensione rispetto a questo ordine del giorno e ci spiace non aver
potuto concordare una posizione unitaria anche con le altre forze
di opposizione. Riteniamo che sia concettualmente errato voler
incaricare la Commissione affinché provveda ad un accertamento
delle irregolarità, e, una volta accertato questo, riferire al
Consiglio entro 90 giorni, quando immediatamente deve essere
revocata la convenzione.
Allora i casi sono due: o si ha il coraggio di proporre la
revoca tout court, e poi vorrei che un giurista mi chiarisse qual é
l'avvio della procedura di revoca perché non credo che possa
consistere in una lettera raccomandata con ricevuta di ritorno in
cui si dice che da quel momento si revoca la convenzione, oppure é
contraddittorio pretendere di fare degli accertamenti e, prima
ancora di aver fatto gli accertamenti, aver già tirato le
conclusioni per cui si è revocata la convenzione. Allora bisogna
essere conseguenti e mi rammarico che questa posizione sia stata
mantenuta al di là di quella che è la logica e soprattutto di
quello che è un aspetto propriamente giuridico del problema.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Mi guarderei bene di fare della
polemica con il Consigliere Torrione, però non ho capito la
contraddizione che sta in questo ordine del giorno; probabilmente
il Consigliere Torrione non ha letto attentamente le premesse
dell'ordine del giorno in cui noi diamo per scontato che si sono
verificate delle illegalità, e in base a questo parliamo di avviare
una revoca, non una diffida, e poi incarichiamo la Commissione
Affari Generali a svolgere un lavoro formale per gli accertamenti
del caso, per renderci conto di quali danni ha subito la
Regione.
Dispiace anche a me che non sia stato trovato un accordo fra le
forze di opposizione su questo ordine del giorno, però il
Consigliere Torrione non ci può accusare di contraddizione.
Rispetto la posizione del Consigliere Torrione, ma ripeto che non
riesco a vedere dove sia la contraddizione in questo ordine del
giorno, cui naturalmente darò voto favorevole.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
L'ordine del giorno che ho presentato
unitamente al P.C.I. ed al P.S.D.I. esprime una volontà politica
molto più precisa da parte del Consiglio regionale, di quanto non
sia presente nell'altro ordine del giorno, perché nel primo si
esprime una chiara volontà di revocare il rapporto sia con la SITAV
sia con la SAISET sulla base di una serie di elementi che sono
indicati in premessa.
Visto che esistono perplessità all'interno del Consiglio ne
abbiamo voluto tener conto e quindi si è detto che ci sarà una
formale contestazione di queste irregolarità attraverso il lavoro
di una Commissione di indagine. Mi sembra che la nostra posizione
sia coerente mente espressa nell'ordine del giorno, per cui lo
mantengo e lo voto.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Dichiaro la mia astensione su questo
ordine del giorno per le motivazioni addotte dal Consigliere
Torrione, perché nel momento in cui si "incarica la Commissione
Affari Generali allargata ai Capigruppo di procedere al formale
accertamento delle irregolarità" vuol dire che le irregolarità non
sono state ancora accertate, per cui c'è un non senso.
PRESIDENTE:
Ha chiesto di parlare il Presidente della
Giunta, ne ha facoltà;
ROLLANDIN - (U.V.):
En effet je partage ce qu'ont dit les
Conseillers Torrione et Aloisi à propos de la cohérence de cet
ordre du jour. Si on doit travailler davantage pour arriver à
certaines données, c'est absurde aujourd'nui de tirer les
conclusions à ce sujet.
Mais pour prouver que nous ne sommes pas contraires et que nous
n'avons pas de préjudices vis-à-vis de cette prise de position,
nous nous abstiendrons sur l'ordre du jour.
PRESIDENTE:
Metto in approvazione l'ordine del giorno in
oggetto:
ESITO DELLA VOTAZIONE
Presenti: 30
Votanti: 8
Favorevoli: 8
Astenuti: 22 (Aloisi, Beneforti, Bondaz, Breuvé, Chabod, De
Grandis, Faval, Fosson, Lanièce, Lanivi, Maquignaz, Marcoz, Martin,
Pascale, Perrin, Pollicini, Ricco, Rollandin, Stévenin, Tamone,
Torrione e Voyat)
Il Consiglio non approva
PRESIDENTE:
Si passa alla votazione dell'ordine del
giorno n. 3, presentato dal Consigliere Riccarand, di cui do
lettura:
ORDINE DEL GIORNO
"Il Consiglio regionale della Valle d'Aosta, nel momento in
cui avvia un procedimento per la revoca dei vigenti contratti fra
la Regione e le società che gestiscono il Casinò di Saint-Vincent,
non può non sottolineare le gravi responsabilità dell'ex Presidente
della Giunta regionale, Mario Andrione, nell'aver permesso e
favorito la formazione, presso la Casa da Gioco di Saint-Vincent,
di un gruppo di persone che, calpestando spregiudicatamente ogni
regola di correttezza amministrativa e violando la legge, ha
concentrato nelle sue mani un enorme potere, ha costretto la
Magistratura ad intervenire ed ha provocato gravi danni (finanziari
e di immagine) alla Regione Valle d'Aosta.
Il gruppo di Masi, Chamonal e Giovannini ha potuto condurre
in porto le sue trame grazie al sostegno di una Giunta regionale
cieca o connivente. L'ex Presidente della Giunta regionale ha
abusato del suo potere per autorizzare la SITAV a realizzare opere
non previste dai contratti; per autorizzare la SAISET all'apertura
dei tavoli da gioco (punto e banco; tout-va) senza che ci fosse nè
una deliberazione di Consiglio nè una deliberazione di Giunta; per
consentire alla SITAV di trattenere cospicue somme che avrebbero
dovuto essere versate alla Regione; per consentire alla SITAV di
trattenere indebitamente il 50% dei biglietti di ingresso alla Casa
da Gioco.
Di fronte a questi fatti, già accertati dalla Commissione di
indagine, e di fronte ai nuovi gravi elementi che emergono
dall'ulteriore azione penale avviata recentemente dai giudici nei
confronti di Masi, Chamonal e Giovannini, il Consiglio regionale
non può non rivolgere un appello all'ex Presidente della Giunta
regionale perché rassegni le proprie dimissioni da Consigliere
regionale, riconoscendo i propri errori politici ed amministrativi,
avviando una doverosa collaborazione con la Magistratura e
permettendo al massimo organo di autogoverno della nostra Valle di
recuperare la propria completezza numerica.
Il Consiglio regionale della Valle d'Aosta nella speranza
che, al di là delle ormai evidenti responsabilità politico
amministrative, non vengano confermate a carico dell'ex Presidente
della Giunta, le imputazioni di rilevanza penale e nell'augurare a
Mario Andrione un rapido ritorno alla sua Valle, ai suoi amici ed
ai suoi affetti, rivolge quindi all'ex Presidente della Giunta,
ovunque esso sia,
UN SENTITO INVITO
a rassegnare le proprie dimissioni dal Consiglio regionale
della Valle d'Aosta.
Ha chiesto di parlare il Consigliere Tonino, ne ha facoltà.
TONINO - (P.C.I.):
Voglio fare una breve dichiarazione di
voto su questo ordine del giorno relativo alle responsabilità
dell'ex Presidente della Giunta, Andrione. Credo di dover dire,
senza farsi abbagliare dalla prossima campagna elettorale che per
altro mi auguro si svolgerà anche su temi amministrativi che
interessano i nostri Comuni ed in primo luogo il Comune di Aosta,
che i temi
di discussione non mancheranno anche grazie al contributo
generoso che le forze che hanno governato la città ci stanno dando
tutti i giorni. Ci occuperemo nella campagna elettorale anche dei
problemi che riguardano l'occupazione, lo sviluppo dell'economia
valdostana, e fra questi c'è ovviamente il problema occupazionale
della Casa da Gioco.
Vorrei qui ribadire che la nostra posizione ha una sua coerenza,
siamo stati, se non ricordo male, l'unica forza politica ad aver
individuato anche una forma di gestione che sia il superamento
all'attuale contratto che ci lega a queste due società. Detto
questo però, vorrei ripetere oggi quanto detto in passato, e cioè
che le responsabilità politiche del Presidente della Giunta
Andrione, ma non solo, della sua Giunta e di quella maggioranza,
sono responsabilità politiche oggettive. Lo abbiamo detto quando
Andrione sedeva sui banchi di quella Giunta regionale e per quelle
responsabilità politiche abbiamo chiesto le sue dimissioni da
Presidente della Giunta.
Ora travolto da questi avvenimenti, il Presidente della Giunta
ha lasciato queste responsabilità politiche, per cui a nostro
avviso che Andrione debba o meno restare Consigliere regionale
della Valle d'Aosta è un problema suo, del suo movimento, è un
atteggiamento per il quale risponderà ai suoi elettori. E' inutile
sottolineare qui che, per quanto riguarda gli aspetti penali, tocca
alla giustizia fare chiarezza e noi chiediamo che sia fatta
rapidamente, per cui questo invito dell'ordine del giorno ci sembra
inopportuno ed anche strumentale. Per queste ragioni dichiariamo la
nostra astensione sull'ordine del giorno.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Credo che dietro il silenzio e la non
volontà di accogliere questo ordine del giorno ci sia in realtà una
reticenza nell'esprimere un giudizio politico su quelle che sono
state le responsabilità nella vicenda del Casinò di Mario Andrione.
Qui non si tratta di muovere un attacco alla persona, bensì di
individuare una responsabilità politica ben precisa, di dare un
giudizio che questo Consiglio non ha mai manifestato, quando invece
il problema va chiarito fino in fondo.
Nella Commissione di indagine che ha concluso i suoi lavori con
la relazione del 15 maggio sono emerse responsabilità molto gravi
da parte del Presidente della Giunta. E' vero che Andrione ha dato
le dimissioni da Presidente della Giunta, ma le ha date solo dopo
l'intervento della Magistratura e sono state invece respinte le
richieste di dimissioni tutte le volte che si è votato in questo
Consiglio nei mesi precedenti, dimostrando una insensibilità
politica enorme.
Anche il fatto che Mario Andrione, sebbene latitante da un anno,
continui a restare Consigliere regionale, è un dato politico ed in
quanto tale credo che sia legittimo che il Consiglio regionale gli
rivolga un appello affinché
lasci il suo posto alla persona che per la sua vicenda sia meno
compromessa di lui e possa dare un contributo a questo Consiglio
molto più positivo di quanto non lo abbia dato Mario Andrione.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Vorrei fare una sottolineatura ed è
che il fatto di esprimere giudizi su una materia così controversa
quando una inchiesta giudiziaria è in corso, non ci ha mai trovato
consenzienti anche quando in passato abbiamo sopportato sulla
nostra pelle giudizi altrettanto pesanti.
Riteniamo che la giustizia deve fare il suo corso e che non ci
devono essere intromissioni di alcun genere, anche perché la
suddivisione dei poteri è uno dei presupposti essenziali della
democrazia. Se il giudizio politico si deve dare, bisogna inserirlo
in un contesto che non criminalizzi solo un uomo; il giudizio deve
essere più approfondito, anche le sfumature più insignificanti
vanno considerate e va giudicato il perché certi fatti politici si
siano potuti verificare. Pensiamo che puntare l'indice accusatore
nei confronti di una unica persona sia una mortificazione dell'uomo
che non possiamo tollerare. Essere socialisti vuol dire soprattutto
sopportare l'individuo al di là delle sue responsabilità. Il
problema Mario Andrione è lasciato alla sua coscienza di uomo, di
politico, e - come ha detto giustamente il Consigliere Tonino - al
suo movimento politico; è un problema che riguarda pur sempre la
sfera del personale ed in quella sfera non siamo disposti ad
entrare.
Dice il Consigliere Riccarand che può essere un problema anche
nostro ed è vero; questo Consiglio regionale nella sua compiutezza
è di 35 Consiglieri e non di 34, ma il dire perché deve essere di
34 e non di 35 spetta a nostro avviso a colui che in questo momento
non c'è, perché riguarda la responsabilità che lui si assume di
fronte a quelle che potranno essere le responsabilità sia di ordine
penale che di ordine politico di fronte ai suoi elettori.
Vorrei fare un'ultima annotazione, ripetendo quanto abbiamo
detto anche in altre occasioni, e cioè che abbiamo sempre
considerato l'aspetto umano come un aspetto preminente, anche nella
lotta politica. Il sarcasmo a volte può essere sferzante, può
essere un elemento attraverso il quale si può uccidere quella
fiammella che c'é in ognuno di noi, ed è sferzante il tono di
alcune parti di questo ordine del giorno; il sarcasmo quando tocca
l'uomo in certe circostanze diventa più duro di un atto di accusa.
Per queste ragioni ci asterremo su questo ordine del giorno.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sull'ordine del giorno
presentato dal Consigliere Riccarand posso esprimere un giudizio
politico che forse mi troverebbe d'accordo, però bisogna ammettere
che certe responsabilità non possono cadere solo sull'uomo
Andrione, in quanto esiste piuttosto una responsabilità collegiale
da ricercare fra chi era con Andrione in quel momento. Quando il
Presidente Andrione sottoponeva le sue prese d'atto, ne avrà dovuto
parlare prima in Giunta, e nei verbali infatti c'è scritto che
erano state prese alla presenza degli Assessori tale o tal
altro.
Noi socialdemocratici siamo per il rispetto della personalità
umana, per cui continuare a colpire l'uomo che in questo momento è
un facile bersaglio e lasciare fuori quelli che sono responsabili
come lui ci sembra voler mortificare la personalità umana.
Per quanto riguarda le sue dimissioni, è un problema che
riguarda gli elettori dell'Union Valdôtaine, ed infine vorrei dire
che l'ironia ha un senso in molti casi, ma quando leggo le parole
"ovunque esso sia", mi fanno pensare che il Consigliere Riccarand
deve avere per forza dei residui da seminarista, in quanto cita
frasi che i cattolici di preferenza citerebbero. Mi asterrò
sull'ordine del giorno.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Ritengo che la presentazione di questo
ordine del giorno sia un elemento irritante e un po' provocatorio.
Sono convinto che fin quando una persona non è giudicata colpevole
dalla giustizia, non la si possa condannare a priori. Nel momento
in cui risulterà che Mario Andrione è colpevole, il Movimento
Sociale Italiano chiederà il suo allontanamento per primo, ma fino
a quel momento lasciamo decidere alla sua coscienza. Voterò contro
l'ordine del giorno.
PRESIDENTE
: Ha chiesto di parlare il Consigliere
Stévenin, ne ha facoltà.
STEVENIN - (U.V.):
Nous estimons l'initiative prise pas
M. Riccarand une boutade électorale, à ne pas prendre en
considération et pour cela nous voterons contre l'ordre du
jour.
PRESIDENTE:
Metto in approvazione l'ordine del giorno in
oggetto:
ESITO DELLA VOTAZIONE
Presenti: 30
Votanti: 19
Astenuti: 11 (Bajocco, Baldassarre, Breuvé, Cout, De Grandis,
Dolchi, Mafrica, Millet, Pascale, Tonino e Torrione)
Contrari: 18
Favorevoli: 1
Il Consiglio non approva
PRESIDENTE
: Data l'ora i lavori del Consiglio terminano
qui e riprenderanno domani mattina alle ore 9,30. a seduta è
tolta.
La seduta termina alle ore 20,18.
