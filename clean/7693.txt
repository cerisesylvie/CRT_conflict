Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2073 del 10 giugno 1986 - Resoconto
OGGETTO N. 2073/VIII - INTERVENTI DELLA REGIONE A FAVORE DI
GIOVANI TOSSICODIPENDENTI. - (Interpellanza)
PRESIDENTE
: Do lettura dell'interpellanza in oggetto
presentata dai Consiglieri Mafrica e Millet:
INTERPELLANZA
CONSTATATO
che sono sempre più numerose le delibere di
Giunta con cui si provvede al pagamento delle rette di giovani
tossicodipendenti, inseriti in Comunità NARCONON, situate in
diverse località, tutte esterne alla nostra Regione;
CONOSCIUTE
informazioni non favorevoli sul tipo di
impostazione teorica e sulla concreta organizzazione di tali
comunità;
i sottoscritti Consiglieri regionali
INTERPELLANO
l'Assessore alla Sanità ed Assistenza Sociale per
conoscere:
1) le ragioni che inducono la Giunta regionale a privilegiare
l'inserimento di giovani tossicodipendenti in comunità terapeutiche
esterne alla Valle d'Aosta;
2)
qual è il giudizio della Giunta regionale in merito
all'impostazione tecnica e alla struttura organizzativa delle
Comunità NARCONON;
3)
quali iniziative intende prendere la Giunta per
migliorare i servizi erogati ai tossicodipendenti dalle strutture
pubbliche e per trovare convenienti rapporti con le strutture
private, operanti in Valle contro le tossicodipendenze.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Come Consigliere membro della
Commissione Sanità, aspettavo qualche occasione per porre
all'Assessore delle domande su alcune questioni che riguardano i
servizi sociali ed in particolare sulla necessità di un certo
chiarimento sui servizi forniti dall'Amministrazione ai
tossicodipendenti. Ho l'impressione che questo problema tenda ad
essere "rimosso" e cioè che ci sia un po' la tendenza a parlarne il
meno possibile.
Eppure, in una delibera di Giunta dell'agosto del 1985 si dice
che in Valle d'Aosta vi sarebbero 250 o 300 tossicodipendenti
abituali e che il numero dei giovani interessati ammonterebbe a
circa 1000. Se rapportiamo il tutto alla popolazione giovanile
della nostra Regione ci rendiamo conto che la questione non è di
scarsa rilevanza.
Il problema posto dall'interpellanza, è però quello che riguarda
le comunità terapeutiche alle quali vengono affidati i giovani
valdostani. In questo periodo, ci siamo interessati un poco di
queste cose e abbiamo scoperto delle situazioni a dir poco
scandalose. Dall'esame delle delibere di Giunta, abbiamo
riscontrato che nel 1985 ci sono stati 6 casi di persone sostenute
dall'Amministrazione regionale nel pagamento delle rette alle
comunità alle quali i giovani erano stati affidati. Di questi 6
casi, 2 erano stati affidati alla Comunità "San Grato" che si trova
in Valle d'Aosta, 4 alle Comunità "NARCONON" situate in diverse
parti del Paese ma fuori della Regione.
Nel 1986 i casi presenti nelle delibere sono diventati 11
(L'Assessore potrà essere poi più preciso). Alcuni di questi
riguardano delle persone già interessate nell'anno precedente,
comunque, di questi 11 casi 1 è stato affidato alla Comunità "San
Grato" che opera in Valle d'Aosta, 1 alla Comunità "Incontro" di
Benevello Alba e 9 casi alle Comunità "NARCONON". Mi sono chiesto
che cosa hanno di speciale queste Comunità "NARCONON", alle quali
la Regione affida i ragazzi tossicodipendenti affinché vengano
curati ed aiutati a reinserirsi nel tessuto sociale. In ognuna
delle delibere che riguardano questi casi, viene sempre scritto, in
modo esplicito, che c'è bisogno della comunità per aiutare il
tossicodipendente a reinserirsi nell'ambiente sociale.
Dobbiamo dire, però, che le notizie che noi abbiamo avuto sulla
"NARCONON", sono quanto di peggio si possa immaginare. Da un
notiziario ASPE, curato da un Gruppo di Torino, si apprende, in
sostanza, che queste comunità sono state segnalate alle Regioni, e
quindi crediamo anche alla nostra Regione, come Comunità che
destano preoccupazione per 3 motivi.
Innanzitutto per il tipo di cura che viene effettuata: si
procede alla disintossicazione con farmaci polivitaminici, saune e
corse, senza alcun controllo medico. In numerose comunità, secondo
queste notizie, ci sono casi di sovraffollamento e di antigienicità
che sono particolarmente pericolosi per i giovani tossicodipendenti
che, come si è detto nei mesi scorsi, corrono il rischio di
prendere particolari malattie.
Intorno a queste comunità, e questo è il fatto più rilevante,
c'è anche il sospetto di una vera e propria truffa organizzata.
Ora, dei 9 casi aiutati dalla Regione ed inviati alle comunità
"NARCONON", 7 sono stati ospitati presso la comunità di Castelnuovo
Bormida, 1 a Grosseto ed 1 a Villanova D'Asti.
La rivista ASPE (Agenzia di Stampa sui Problemi
dell'Emarginazione), scritta da gente che lavora in questo settore,
dice di aver effettuato una visita alla comunità di Castelnuovo
Bormida e di aver verificato che dovrebbero esserci un centinaio di
persone in comunità, 60 giovani tossicodipendenti (7 sono quelli
inviati dalla nostra Regione) ed una quarantina di operatori.
Uno degli operatori della comunità di Castelnuovo Bormida,
risponde che la capacità di accoglimento della comunità è solo una
questione di spazio: "Se potessimo, riempiremmo quelle stanze di
letti! Qui non mandiamo via nessuno.
Quando siamo al completo sistemiamo dei materassi anche per
terra e ci arrangiamo anche così!"
Un ragazzo che arriva in quella comunità viene guardato a vista
giorno e notte da un operatore, finché non supera la crisi di
astinenza, dopodiché inizia la seconda fase del programma che
prevede la "purificazione" a base di vitamine e sauna, si tratta di
4 ore e mezza al giorno, precedute da una mezz'ora di ginnastica.
Le saune sono due, 1 metro per 1 metro, in cui prosciugarsi al
suono assordante di musica rock.
Alla domanda: "Come va?", questi ragazzi rispondono: "Bene,
bene". Ma i loro sguardi sono eloquenti: parole ridotte a
monosillabi, facce stanche e depresse.
"Le stanze comprendono 7 od 8 posti letto stipati in ambienti
tetri, arredati con l'essenziale ed anche meno, con i poster
ingialliti sparsi sulle pareti che non riescono a personalizzare le
stanze stesse. In ciascuna stanza c'è "la televisione", come
ricorda solerte la guida. "Al piano dei maschi, alle 3 del
pomeriggio, incrociamo 5 ragazzi: 3 dormono o stanno male, non si
fa in tempo a capire".
Oltre a queste ore di ginnastica, il programma di purificazione
promette di indicare la via della felicità e, in sostanza, questi
ragazzi sono sottoposti ad ore ed ore di indottrinamento sulla
"scienza dianetica" che è una specie di teosofia inventata da un
certo Abbard (a qualcuno sarà capitato di vedere in televisione una
certa propaganda su questo tipo di corsi) il quale sostiene che il
cervello umano ha dei poteri occulti che possono essere esternati
e, applicando certi metodi educativi, l'uomo può raggiungere il
controllo assoluto della mente e quindi vivere felice.
Sennonché questo signor Abbard, che è un ottimo autore di
romanzi di fantascienza, come operatore sociale è stato denunciato
per truffa in Italia, è stato condannato per truffa in Francia ed è
segnalato dal Parlamento Europeo tra coloro di cui non bisogna
fidarsi nelle attività di recupero sociale.
Questo tipo di operazione si svolge quasi come una "catena di S.
Antonio". Nella comunità di Castelnuovo Bormida, su 100 persone, 60
vanno lì per disintossicarsi ed una quarantina sono gli operatori.
Ma questi ultimi sono ex tossico-dipendenti che, pagando fior di
milioni (il corso di Abbard costa una ventina di milioni), vengono
poi remunerati secondo i nuovi tossicodipendenti che riescono a
portare nella comunità. Forse si spiega in questo modo il fatto che
i 7 tossico-dipendenti della Valle d'Aosta siano finiti a
Castelnuovo Bormida: uno fa 3 mesi di disintossicazione, poi
diventa operatore, spende un sacco di soldi e viene pagato in base
ai successi che ottiene e cioè in base ai nuovi "pazienti" che
porta. Ci sembra che questo meccanismo sia molto strano e
pericoloso.
Chiediamo pertanto alla Giunta regionale, che è da più di un
anno che continua a mandare la maggior parte dei tossico-dipendenti
presso queste comunità "NARCONON", se ha mai avuto notizie di
questa situazione e se ha ricevuto la segnalazione del Ministero
della Sanità che metteva sull'avviso le Regioni con rapporti
particolareggiati sulla antigienicità delle strutture e sul tipo di
plagio a cui sono sottoposti i ragazzi.
Noi abbiamo l'impressione che la Giunta abbia saputo qualche
cosa, perché nel 1985 pagava direttamente le rette alle comunità,
mentre nel 1986 è stato trovato un marchingegno attraverso il
quale, le rette vengono pagate dando i soldi direttamente alle
famiglie e non più alle comunità che, tra l'altro, non accettano
delle rette vere e proprie...
PRESIDENTE
: Consigliere Mafrica, sono trascorsi 10
minuti.
MAFRICA:
Ho quasi finito... ma accettano delle donazioni
che forse finiscono in America dove esiste la casa madre di questa
specie di setta.
Inoltre vogliamo sapere dalla Giunta che cosa capiterà ai
ragazzi che vi sono ospitati attualmente, dove verranno ricoverati
e che cosa è stato fatto per dare applicazione al programma di
attività stabilito dalla Giunta nell'agosto del 1985, se sono state
preparate le convenzioni con le diverse comunità e come si pensa di
affrontare questo problema.
Poiché il mio tempo è scaduto mi limito a questi interrogativi,
ma, se necessario, mi riservo di aggiungere qualche altro
particolare in sede di replica.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Intanto mi permetto di ricordare al
Consigliere Mafrica che la Giunta regionale non manda nessuno da
nessuna parte, ma lascia che ognuno scelga la località nella quale
vuole andare. Questo è l'orientamento che è stato sempre
seguito.
Se vogliamo fare una discussione far dire che tutti i
tossico-dipendenti che vogliono recarsi in qualche comunità,
debbono recarsi in una certa comunità perché lo dice il Partito
Comunista io non sarò senz'altro d'accordo e continuerò a difendere
la posizione della Giunta e del Consiglio regionale che lascia
libero qualunque tossicodipendente di scegliere la comunità nella
quale preferisce recarsi.
(...INTERRUZIONE...)
Questo è il principio seguito. In ogni caso, al
tossico-dipendente che vuole disassuefarsi dall'assunzione della
droga e che chiede all'Amministrazione regionale di aiutarlo, noi
diciamo quali sono le nostre condizioni e forniamo l'elenco di
tutte le comunità delle quali noi siamo a conoscenza, ma sono loro
a sceglierne la comunità in cui andare.
Abbiamo anche cercato di identificare i fattori che influenzano
le scelte di questi ragazzi, convocandoli, di tanto in tanto,
secondo un certo calendario, seguendoli al momento del loro
ricovero e al momento in cui vengono dimessi. Quasi tutti, in
genere, ci dicono che la scelta è determinata dal tempo che decorre
dal momento in cui uno decide di volersi disassuefare dalla droga,
al momento del ricovero all'interno di un istituto. Quasi tutti
questi istituti prima di accogliere un ragazzo per fargli seguire
un processo di reinserimento chiedono che faccia una cura di
disintossicazione. La NARCONON, invece, dal momento della
richiesta, lascia passare solo qualche giorno e poi svolge tutti
gli accertamenti al suo interno.
Il secondo elemento che caratterizza queste scelte, è
determinato dal fatto, che questi ragazzi chiedono prima quali sono
le regole di vita imposte nei vari istituti.
La terza ragione, si riferisce all'intenzione di voler uscire
dal circolo delle amicizie e dello spaccio della droga che essi
conoscono. Dicono infatti che non conoscendo nessuno...
(...INTERRUZIONE...)
C'è poco da ridere, perché ci sono i verbali e, quelli che si
permettono di ridere possono passare nel mio ufficio, come ho già
fatto, ed io farò vedere loro quali sono le dichiarazioni di questi
ragazzi.
Per venire alle richieste del Partito Comunista, dirò che nel
mese di agosto c'è stata un'affluenza maggiore degli anni
precedenti e c'era un accordo con l'Amministrazione che prevedeva
che, per coloro che sarebbero andati alla NARCONON le rette
sarebbero state pagate direttamente dall'Amministrazione
regionale.
Sennonché, ad un certo momento, e cioè nel mese di novembre
dell'anno scorso, ci è stato segnalato che all'interno della
NARCONON c'era qualcosa che non andava.
Abbiamo mandato i nostri responsabili a fare un sopralluogo e
abbiamo convocato alcuni genitori e alcuni dei ragazzi ricoverati,
e abbiamo deciso che dal 31/12/1985 l'Amministrazione regionale non
avrebbe più avuto rapporti diretti con la NARCONON.
A questo punto, per una certa pressione esercitata dai genitori
e dai ragazzi, in quanto ce n'erano alcuni che non avevano finito
il ciclo di disassuefazione, di durata pari a circa 3 mesi, e per
pressioni di altri che non trovavano, non volevano o si rifiutavano
di andare da altre parti, abbiamo ceduto dicendo: "Benissimo, noi
vi diamo un contributo, purché voi dimostriate che siete ricoverati
e che state sottoponendovi a cure di questo genere".
Su di una retta valutata intorno al milione e 600 mila lire, noi
ne rimborsavamo 1 e mezzo.
Se ben ricordo, nel mese di aprile ci è giunta una comunicazione
della Regione Emilia Romagna, la quale aveva fatto dei sopralluoghi
negli istituti presenti in quella Regione, e ci metteva al corrente
di quello che vi accadeva.
Immediatamente anche noi, il sottoscritto con alcune assistenti
sociali, il 18 aprile abbiamo fatto delle visite a Castelnuovo
Borbmida. In seguito a quei sopralluoghi, abbiamo nuovamente
convocato alcuni genitori e alcuni di questi ragazzi ricoverati ai
quali è stato detto che dalla fine del mese di maggio
l'Amministrazione regionale non avrebbe dato più alcun contributo a
coloro che si fossero recati ancora in quegli istituti.
Questo perché il livello igienico sanitario riscontrato, era
completamente deficitario ed inoltre non ci erano state date
risposte precise sulle cure che vi si praticavano, ed inoltre
all'Amministrazione regionale ed al sottoscritto, erano state
opposte notevoli difficoltà al mantenimento di contatti con il
presidente o con il responsabile di quegli istituti. Pertanto noi
abbiamo detto ai genitori che, trascorsi tre mesi, i ragazzi che
avessero voluto recarsi ancora in quegli istituti lo avrebbero
fatto a proprie spese perché non avrebbero più beneficiato
dell'assistenza dell'Amministrazione regionale.
Questo è quello che si è verificato con la NARCONON, senza alcun
marchingegno e senza voler nascondere nulla. Prima c'era un
rapporto diretto con l'Amministrazione regionale, così come c'era
con le altre comunità; poi abbiamo ceduto alle pressioni dando un
certo contributo, pur di offrire la possibilità a questi ragazzi di
farsi ricoverare, perché dicevano in maniera categorica che non
sarebbero andati in nessun altro luogo; mentre ora, dalla fine del
mese di maggio non ci sarà più alcun intervento da parte
dell'Amministrazione regionale, proprio per quanto diceva prima il
Consigliere Mafrica.
Bisognerebbe aggiungere qualche cosa anche sul perché questi
ragazzi volevano andare presso la NARCONON. I ragazzi dicevano che,
non esistendo presso la NARCONON un periodo di preaccoglienza, essi
potevano esservi inseriti immediatamente.
Il fatto poi che gli operatori sono dei tossico-dipendenti, cosa
che per il Consigliere Mafrica può essere valutata negativamente,
dai ragazzi era invece valutata positivamente perché si trovavano
con quasi coetanei che erano già passati attraverso la loro
esperienza. Altro aspetto positivo, sempre a detta dei ragazzi, era
la possibilità di non svolgere dei lavori manuali ma solo
concettuali, seguendo dei corsi, partecipando a delle riunioni o
discutendo. A questo punto tutto è opinabile e criticabile.
Non è mia intenzione difendere la NARCONON, ma potrei anche
leggere altri scritti che dicono che il sistema praticato presso la
NARCONON è valido. Più che andare a vedere quello che si fa o non
si fa, io credo che si dovrebbero verificare i risultati, perchè
sono quelli i fattori che contano ben più del costo o del come
vengono trattati, in tutti i casi, questi ragazzi. Io credo che
quello che conta siano i risultati che ci permettono di poter dire:
"Noi abbiamo inviato un certo numero di ragazzi in questi istituti
e molti si sono reinseriti nella società senza aver più problemi di
droga".
Spesso, invece, i ragazzi sono inviati in altri istituti, senza
che il problema venga risolto.
Per quanto concerne il giudizio della Giunta regionale, posso
rispondere dicendo che, il fatto che ci sono stati rifiutati dei
contatti diretti e che poi abbiamo negato qualunque contributo a
chi si fosse recato in questi istituti, indica già di per sé quale
può essere la nostra valutazione. Diciamo in ogni caso che la
nostra valutazione, più che fondarsi sui metodi di cura e di
reinserimento, è stata condizionata dal modo in cui questi ragazzi
vivevano e venivano trattati. Del resto io non sono in grado di
valutare se i metodi applicati in una comunità, siano più efficaci
di quelli praticati in un'altra e sfido chiunque a potermi
dimostrare che esista un metodo di cura infallibile.
Al terzo quesito, che si propone di conoscere le iniziative che
intende assumere la Giunta regionale, posso rispondere dicendo che,
dopo che è stata inviata dal Ministero una convenzione tipo sulla
base della quale le Amministrazioni regionali o le U.S.L. possono
stipulare delle convenzioni con queste comunità, si sta
predisponendo una convenzione con l'unica comunità che abbia mo in
Valle d'Aosta, la Cooperativa Agricola "San Grato".
E iniziata inoltre la ristrutturazione della proprietà
dell'Amministrazione regionale a Champlan che dovrà essere
destinata a comunità regionale per soggetti in situazione di
disagio o per ragazzi tossico-dipendenti.
Deve essere chiaro, comunque, che, in ogni caso, prima di
inviare i ragazzi tossico-dipendenti fuori Valle, abbiamo sempre
chiesto loro se volevano essere ricoverati nell'unica comunità che
abbiamo in Valle d'Aosta. I ragazzi, però, ci hanno sempre detto di
no. Se il Partito Comunista insisterà nel dire che
l'Amministrazione regionale interviene obbligando i ragazzi a
recarsi in una certa comunità, io mi opporrò dichiarando il
contrario.
Si dà atto che dalle ore 12,50 assume la Presidenza il Vice
Presidente DE GRANDIS.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Trovo che l'atteggiamento
dell'Assessore sia molto farisaico. Per un certo periodo, infatti,
l'Amministrazione regionale ha pagato le rette direttamente; poi,
visto che qualcosa non andava, ha pensato di risolvere il problema
dando i soldi alle famiglie invece che alle comunità che operano
per il ricupero dei tossicodipendenti. Adesso, dopo però che sono
arrivati i rapporti dei carabinieri e dopo che la Regione Emilia ha
chiuso la comunità di Civitella di Romagna, la Regione decide di
non pagare più neanche le rette.
Questo è il risultato, e a me sembra che questo atteggiamento,
rifugga dalla sostanza del problema che consiste nel trovare delle
soluzioni adeguate per utilizzare bene anche il denaro regionale.
Se il denaro regionale viene dato direttamente o indirettamente
attraverso le famiglie, non cambia assolutamente la sua
destinazione perchè va a finire in attività che la Regione stessa
riconosce come non del tutto accettabili, al punto che sospenderà
anche questi contributi.
L'Assessore dice che i ragazzi sono stati lasciati liberi di
scegliere, però sembra strano che la Regione non avesse nulla da
dire proprio a quei ragazzi che, avevano scelto di andare in quelle
comunità delle quali già erano note alcune cose. Questo è un
atteggiamento ipocrita, Assessore!
Bisogna capire, innanzitutto, che un ragazzo in quelle
condizioni può fare anche delle scelte non oculate, pressato com'è
dalle sue particolari condizioni. Io credo, invece, che compito
dell'Amministrazione regionale avrebbe dovuto essere quello di
creare prima di tutto in Valle d'Aosta delle strutture più
soddisfacenti di quelle attuali.
Non mi risulta che sia ancora operante il centro di tutela della
salute dei tossico-dipendenti che altrove opera, non mi risulta che
si sia fatto tutto il possibile per organizzare anche in Valle
d'Aosta delle comunità che avrebbero potuto fare qualcosa. Non
crediamo che il problema si possa risolvere solo chiedendo ai
ragazzi dove vogliono andare per farsi curare, a spese ovviamente
della Regione.
Noi crediamo, invece, che la Regione dovrebbe avere un elenco di
queste comunità esterne, proprio per i casi in cui fosse
necessario, ma si dovrebbe trattare di comunità abbastanza
controllate ed anche i finanziamenti dovrebbero andare a quei
ragazzi che accettano di recarsi in comunità che offrono
determinate garanzie.
Nel nostro caso, invece, le garanzie sono proprio nulle, anzi,
si disintossica un ragazzo dalla droga, ma lo si inserisce in un
circuito tutto particolare, per cui diventa quasi agente di una
specie di setta di fanatici. Questo non è un gran risultato, anche
se tutto può essere opinabile.
Noi non poniamo il problema perché abbiamo indicazioni
particolari o perché vogliamo favorire questa o quella comunità.
Noi crediamo che il problema non possa essere affrontato come nei
mesi scorsi e crediamo che, oggi, a questi ragazzi, ai quali la
Regione non pagherà più le rette, debbano essere fornite delle
soluzioni alternative e queste soluzioni, caro Assessore, le deve
trovare, prima di tutto, la Giunta regionale. Noi, poiché questo è
il nostro compito, controlliamo come viene utilizzato il denaro
pubblico che, in questo caso, non è stato utilizzato bene; e
controlliamo anche come vengono risolti i problemi per i quali,
come in questo caso e considerando anche le decisioni assunte in
seguito dalla Regione, non sono state trovate soluzioni idonee.
