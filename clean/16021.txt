Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2371 del 22 gennaio 1997 - Resoconto
SEDUTA ANTIMERIDIANA DEL 22 GENNAIO 1997
OGGETTO N. 2371/X Necessità di intervento della Regione in
relazione alle notizie di pericoli derivanti dal ghiacciaio delle
Grandes Jorasses nella Val Ferret di Courmayeur.
(Interrogazione)
Interrogazione Vivamente preoccupati per la "valanga" di notizie
allarmistiche diffuse sul pericolo di slavine e di precipitazioni
di seracchi nella Val Ferret;
Considerata la gravità delle ripercussioni turistiche ed
economiche conseguenti allo strano silenzio della Giunta
regionale;
Ritenuto che sarebbe stato opportuno segnalare alla stampa
italiana ed estera che il problema in atto sulle pareti delle
Grandi Jorasses del Bianco esiste ma il pericolo eventuale sarebbe
riscontrabile a ben dieci chilometri dal centro abitato;
Ritenuto altresì che sarebbe stato opportuno informare
l'opinione pubblica e la clientela del fatto che il fenomeno è da
alcuni mesi sotto attento controllo degli organismi della
Protezione civile nonché degli esperti nominati dalla Regione,
mentre il silenzio non ha fatto che aggravare lo stato di tensione,
di terrore e di diffusi timori con le conseguenti gravissime
disdette alberghiere e con una pericolosa caduta di immagine di
tutta la Valle d'Aosta;
i sottoscritti Consiglieri regionali
Interrogano
la Giunta regionale e l'Assessore competente per conoscere:
1) le ragioni del silenzio della Giunta in merito alla questione
che non ha certo contribuito a spiegare la reale portata del
fenomeno connesso al ritiro del ghiacciaio anche nel gruppo del
Monte Bianco;
2) le azioni già intraprese o da intraprendere da parte
dell'Amministrazione regionale al fine di meglio tutelare
l'immagine turistica valdostana presso gli operatori turistici
internazionali e nazionali.
F.to: Lanièce - Parisi
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) A seguito di esplicita richiesta del Comune di
Courmayeur, della necessità di effettuare una indagine specifica
sulla situazione di pericolo sul settore della Val Ferret
potenzialmente interessabile da un eventuale crollo di una porzione
del ghiacciaio sospeso delle Grandi Jorasses, la Giunta regionale
con deliberazione del settembre '96 incaricava l'Institut Fédéral
pour l'Etude de la neige et des avalanches de Davos, con la
collaborazione del Laboratoire des recherches hydrologiques et
glaciologiques di Zurigo, di predisporre un programma di indagine e
di controllo della situazione in questione.
Su espressa indicazione dei tecnici svizzeri, veniva iniziato un
controllo periodico fotografico ed iniziata la predisposizione di
un sistema di monitoraggio topografico sul ghiacciaio, con la
collaborazione del Comune di Courmayeur e del Soccorso alpino
valdostano.
In data 21 dicembre veniva organizzato un sopralluogo con il
tecnico svizzero, dr. Funk, incaricato del rischio ghiacciaio, da
cui emergeva la necessità di intensificare le attività di controllo
in ragione dell'incremento della dinamicità del ghiacciaio.
A seguito del sopralluogo, in data 22 dicembre, veniva
organizzato a cura dell'amministrazione comunale un incontro con la
popolazione della Val Ferret, con la partecipazione di funzionari
regionali, al fine di mettere a conoscenza gli abitanti della
situazione in atto, delle attività di controllo intraprese
dall'Amministrazione regionale e delle possibili misure di
prevenzione che si dovranno adottare in caso del verificarsi di una
situazione di rischio incombente.
In data 2 gennaio è apparso l'articolo su "Repubblica", a firma
di Bizzaro, che ha scatenato una serie di articoli tutti con
contenuto più o meno allarmistico, che sicuramente hanno avuto
qualche ripercussione e in termini di presenze e in termini
complessivi di immagine.
Si chiede nell'interrogazione quali sono le ragioni del silenzio
della Giunta rispetto a questa situazione. Credo che sia opportuno
distinguere due momenti: informazione non fatta prima del 2
gennaio, informazione fatta dopo il 2 gennaio.
Perché non abbiamo informato la stampa circa le attività di
prevenzione? La cosa più importante - credo che su questo si possa
essere d'accordo - sono sicuramente le azioni messe in opera per
monitorare e quindi per prevenire situazioni di pericolo,
garantendo di conseguenza la sicurezza e l'incolumità delle persone
che vivono o che per turismo si recano in Val Ferret. Di questa
attività abbiamo informato l'autorità comunale, con la quale
abbiamo avuto sempre strettissimi rapporti attraverso la
commissione valanghe del Comune di Courmayeur, a cui partecipano
oltre i responsabili del Soccorso alpino valdostano anche
funzionari delegati del Servizio sistemazioni idrauliche
dell'Ufficio valanghe. Abbiamo concertato con il Comune di
Courmayeur le azioni da intraprendere, azioni che si sono
concretizzate con l'informazione dei residenti, a cui abbiamo
illustrato le possibili azioni che si sarebbero rese necessarie nel
momento in cui si fosse diagnosticata la caduta imminente del
sérac.
Abbiamo ritenuto in quel momento che diffondere notizie, o
comunque segnalare alla stampa quanto si stava facendo, avrebbe
scatenato inutile allarmismo, così come poi puntualmente si è
verificato, rispetto ad un fenomeno naturale di notevole dimensione
rispetto al quale il titolone era sicuramente scontato, così com'è
avvenuto.
Ripeto, abbiamo valutato che la cosa essenziale, e di questo
siamo certi, fosse avere la situazione perfettamente sotto
controllo, mai sottovalutata, e di questo siamo certi. Per il
resto, sull'opportunità o meno di segnalare, è evidente che i
giudizi possono essere soggettivi e non sto qui certo a sostenere
che la linea tenuta è stata la migliore.
Per quanto riguarda l'informazione dopo il 2 gennaio, l'articolo
di "Repubblica" apparso il 2 gennaio è stato ripreso da una serie
infinita di quotidiani italiani ed esteri, sono stati realizzati
servizi televisivi su tutte le reti. I titoli sono stati sempre
improntati all'allarmismo e alla catastrofe nonostante il sindaco
di Courmayeur, in data 2 gennaio stesso, avesse dettato un
comunicato nel quale ribadiva che il fenomeno è noto da tempo ed è
sotto controllo, che l'abitato di Courmayeur rispetto al ghiacciaio
delle Grandi Jorasses è a distanza in linea d'aria di oltre 12
chilometri e che comunque la situazione è perfettamente sotto
controllo.
Per quanto riguarda la Giunta non c'è stato silenzio rispetto a
quanto è successo; certo è che per recuperare certe situazioni e
gli effetti prodotti da certi titoli e certi articoli ci vuole del
tempo. Qui abbiamo concertato un'azione anche con il Comune di
Courmayeur, rispetto alla quale abbiamo valutato che rispetto a
certi fenomeni e a certe situazioni vale molto di più la risposta
fornita da tecnici, che devono spiegare qual è la reale situazione
e quali sono le azioni intraprese per fronteggiare la situazione.
Quindi è su indicazione della Giunta che sempre sono intervenuti in
interviste sia televisive che rilasciate agli organi d'informazione
i responsabili dei servizi, ovvero il Dirigente del Servizio
sistemazione idraulica, il Direttore della Protezione civile, il
dott. Pasqualotto che è funzionario del Servizio sistemazioni
idrauliche e che è responsabile del coordinamento e dell'azione di
monitoraggio intrapresa con la collaborazione dei tecnici di
Zurigo.
Le dichiarazioni rilasciate sono state tutte improntate a
illustrare intanto cosa stava succedendo, a spiegare il tipo di
azione che abbiamo messo in atto, spiegando che si tratta di un
fenomeno naturale, che si sta operando concretamente e con
competenza con l'ausilio dei massimi esperti in campo europeo per
tenere sotto controllo la situazione, che la situazione - dato
importante - è effettivamente sotto controllo e che in caso di
imminente crollo si sarebbero intraprese tutte le azioni necessarie
a garantire l'incolumità delle persone. In effetti così è stato: ha
riferito il Presidente sulla chiusura della pista di fondo, sulla
chiusura e sull'evacuazione della Val Ferret.
Per recuperare certe campagne di stampa, ripeto, ci vuole del
tempo, ma credo che l'immagine si recuperi nel momento in cui si
riesce a dimostrare che rispetto a certe situazioni si opera con
concretezza, con competenza e con senso di responsabilità.
Rispetto al discorso più complessivo a cui ha accennato il
Consigliere Marguerettaz, rispetto quindi al modo di porsi in
quanto Regione rispetto a certe campagne di stampa che producono
una certa immagine della Valle d'Aosta, credo che su questo sarà
opportuno che la Giunta approfondisca, perché è necessario in
qualche modo difendersi.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore
Vallet.
Nella risposta ci è stato detto che il silenzio della Giunta è
stata una scelta operata dalla Giunta, che ha preferito dare la
parola ai tecnici.
Con quest'interrogazione il sottoscritto, insieme al collega
Parisi, voleva mettere in evidenza soprattutto le conseguenze
economiche e turistiche che questa situazione ha portato; sappiamo
bene che la natura ha delle evoluzioni che dipendono da elementi
naturali, per cui molte volte l'uomo si trova in difficoltà a farvi
fronte.
Sappiamo benissimo, lo abbiamo anche accennato nella premessa
dell'interrogazione, che il fenomeno del ghiacciaio era noto e che
era sotto il controllo della Protezione civile, degli esperti
nominati dalla Regione.
Però la cosa che secondo noi è mancata totalmente è proprio, e
lo abbiamo sottolineato nell'interrogazione, un intervento preciso
e forte da parte della Giunta o degli assessori per attenuare i
toni degli articoli apparsi su tutti i mass media nazionali e
internazionali. Mass media che hanno disegnato una Valle d'Aosta
come un luogo dove il pericolo è costante, portando a delle
conseguenze molto negative dal punto di vista turistico, visto che
in questo periodo numerose sono state le disdette presso gli
albergatori di Courmayeur.
Quindi noi ci aspettavamo un chiarimento sul contenuto di queste
dichiarazioni, un intervento dell'Amministrazione regionale tramite
i suoi uffici stampa, tramite comunicato stampa, tramite conferenza
stampa, su quanto era apparso sui vari quotidiani, sia nazionali
che esteri. Questo anche perché magari chi conosce bene la Valle
d'Aosta, conosce la località, conosce più o meno il sito, può
rendersi conto che una valanga in quella zona non tocca per niente
l'abitato di Courmayeur, ma un qualsiasi turista della Sicilia,
della Francia, del Giappone, che non sa assolutamente dove siano le
Grandi Jorasses, di fronte a delle notizie così allarmistiche
disdice la prenotazione.
E' quindi evidente che era importante un intervento della Giunta
regionale tramite gli uffici stampa per chiarire meglio la
situazione in atto, per dare delle precisazioni, per evitare che si
creasse un allarmismo quasi terroristico nei confronti della nostra
regione, con le conseguenze nefaste che ha avuto sul turismo.
Penso che questo sia il minimo dovuto da parte di una regione,
dove il settore turistico rappresenta un aspetto importantissimo
della sua economia, tenuto conto anche che purtroppo ultimamente
neanche in questo settore brilliamo più di tanto. Quindi evitiamo
di peggiorare delle situazioni di crisi congiunturale, con il non
intervenire in momenti in cui si può acuire questa crisi.
Questo a nostro avviso è mancato da parte dell'Amministrazione
regionale; sicuramente non è mancato il chiarimento da parte di
esperti, e lo abbiamo anche sottolineato, però ci è sembrata una
grave mancanza il fatto che in nessuno di questi giorni sia apparso
un comunicato stampa, una dichiarazione di una parte politica che
precisava meglio questa situazione, in cui chiedeva ai mass media
di evitare di "lanciare nel mondo" notizie allarmistiche e non
corrispondenti alla realtà. Secondo noi questo era quanto doveva
fare l'Amministrazione regionale e che invece non è stato
fatto.
L'interrogazione non era quindi per polemizzare più di tanto, ma
per ribadire che molte volte anche un piccolo comunicato stampa,
una piccola precisazione può servire a tutelare meglio un'immagine
turistica, che è molto importante per la nostra economia, per cui
un piccolo sforzo si poteva fare anche perché Courmayeur
rappresenta per la Valle d'Aosta un centro turistico importante sia
economico che di immagine e meritava una maggiore attenzione da
parte dell'Amministrazione regionale.
Presidente Ha chiesto la parola il Consigliere Parisi.
Parisi (RV) Non mi dilungo, ha già spiegato molto bene qual era
lo scopo di questa interrogazione il Consigliere Lanièce.
Ringrazio l'Assessore per le spiegazioni che ha dato, non era
stato messo in dubbio l'intervento di ordine tecnico, l'unica
preoccupazione essendo quella attinente all'immagine della Valle
d'Aosta, come emergeva dalle notizie diffuse dagli organi di
stampa. Leggo per esempio quella del "Giornale" del venerdì 3:
"Valanga minaccia Courmayeur". Ora è chiaro che notizie del "Secolo
XIX", che titola "Il Monte Bianco minaccia Courmayeur", ci hanno
molto preoccupato.
L'Assessore si è impegnato con la Giunta a vedere quale tipo di
intervento si possa fare presso gli organi di stampa, per vedere
non tanto di non diffondere le notizie, perché questo è doveroso
oltre che giusto, quanto di dare le notizie in maniera chiara
evitando di creare quell'allarmismo e quell'immagine negativa nei
confronti degli operatori turistici.
Questo era l'unico scopo della presentazione
dell'interrogazione; mi sembra che ci sia da parte della Giunta
questo impegno, ne prendo atto e ringrazio l'Assessore per le
precisazioni date in merito a questo problema.
