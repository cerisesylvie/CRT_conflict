Classificazione
ENERGIA
Energia idroelettrica



Oggetto del Consiglio n. 138 del 3 ottobre 2018 - Resoconto
OGGETTO N. 138/XV - Interpellanza: "Interventi di
manutenzione dell'elettrodotto aereo Châtillon-Villeneuve da parte
della società Terna Rete Italia".
Fosson (Président) -
Point n° 14.20 de l'ordre du jour.
La parola al Consigliere Testolin per l'illustrazione.
Testolin (UV) -
Come ricordato nel titolo
dell'interpellanza, l'argomento è l'elettrodotto
Villeneuve/Châtillon, un elettrodotto che interessa tutta una serie
di Comuni, un elettrodotto sul quale l'Amministrazione regionale
aveva, già a partire dal 2009, provveduto a interloquire sia con i
Comuni interessati da questo stesso elettrodotto, sia con Terna in
funzione di valutazioni che potessero prevedere nel piano di
interventi di Terna una delocalizzazione di questo stesso
elettrodotto, che al momento interessa molti Comuni, centri
abitati, dei terreni agricoli di pregio o delle situazioni di
terreni fabbricabili all'interno di situazioni già abitate. Questa
interlocuzione nel tempo aveva permesso di avvicinarsi a una
sintesi che avesse potuto considerare questo spostamento a monte
dell'attuale linea percorsa e che avesse potuto così tagliare fuori
tutta una serie di situazioni che avrebbero sicuramente beneficiato
da un punto di vista sia ambientale, sia dei fenomeni
elettromagnetici, di cui tanto si sente parlare, dei quali qualche
ripercussioni, se queste linee passano nei centri abitati, si
possono riscontrare.
L'interpellanza è stata proposta in considerazione del fatto che
nel mese di agosto scorso alcune amministrazioni hanno ricevuto da
Terna, senza alcun preavviso preliminare, delle missive che
rappresentavano sostanzialmente l'inizio di attività di
manutenzione o manutenzione straordinaria, come dir si voglia, in
merito a questo tipo di elettrodotto, manutenzione straordinaria
che veniva esplicitata in cambi anche di tralicci posizionati su
terreni anche in capo a privati. Un'interlocuzione con i Comuni che
definiva un avviso lavori di questa iniziativa, declinando
addirittura il fatto che non c'era bisogno di alcun tipo di
autorizzazione da parte delle Amministrazioni comunali in quanto
questo tipo di interventi poteva venire assolto direttamente da
Terna senza autorizzazioni preventive. Nello stesso tempo venivano
contattati alcuni privati (molti) che si trovavano a confrontarsi
con dei dirigenti dell'azienda di trasporto elettrico che, anche
con premura, sollecitavano la firma di convenzioni, o comunque di
contratti che prevedessero la possibilità di far insistere sul loro
terreno una nuova struttura, un nuovo traliccio adiacente a quello
molte volte già presente in quanto non più funzionale o non più
sicuro.
Considerate le tempistiche molto strette, considerato il fatto
che nel mese di agosto le attività del Consiglio erano ferme per la
pausa estiva, assieme al collega Bianchi abbiamo scritto
all'Assessore significando questa nostra preoccupazione in merito
all'atteggiamento tenuto da Terna sia nei confronti dei privati che
nei confronti dell'Amministrazione per chiedere se fossero a
conoscenza di queste iniziative e delle modalità di sviluppo di
quest'attività. Nell'interpellanza - e mi scuso con l'Assessore
Gerandin - è stato inserito anche un considerato che in realtà non
è corretto, perché noi abbiamo evidenziato come fino a oggi nessuna
informazione ci fosse arrivata. In realtà, l'Assessore tramite i
suoi uffici ci aveva risposto però contestualmente a una richiesta
di "116" che è pervenuta nello stesso tempo e nella stesura
dell'iniziativa tutta la documentazione non era ancora stata
verificata. La risposta in merito ai quesiti che erano stati posti
all'Assessore per quanto riguarda i Consiglieri, il sottoscritto e
il collega Bianchi quindi è stata inviata. Ciononostante, credo che
l'iniziativa abbia ulteriormente sollecitato l'Assessore e
l'Assessorato in merito alla questione, perché poi penso che altre
attività siano state messe in campo, quanto meno si sia cercato di
confrontarsi con Terna per capire nel dettaglio quali fossero le
intenzioni.
Detto questo, nell'interpellanza si chiede da quanto
l'Assessorato è a conoscenza di questo tipo di attività messe in
campo da Terna per una ristrutturazione di questa rete; quali
attività siano state attivate in seguito al sollecito che sia noi
come Consiglieri sia alcuni Comuni che si sono trovati a scrivere
all'Assessore, a confrontarsi con l'Assessore per indicare queste
modalità di intervento sul proprio territorio da parte dell'azienda
e soprattutto - è il punto che ci interessa maggiormente - quali
siano le intenzioni dell'Assessorato in merito a questa tematica,
se ci sia la volontà di essere di nuovo centrali all'interno di un
discorso di verifica sia con Terna che con i Comuni per trovare una
soluzione che permetta in maniera definitiva a Terna di inserire
questo intervento nelle sue linee operative e che permetta nel
tempo di delocalizzare definitivamente questa struttura. Aspettiamo
la risposta dall'Assessore Gerandin, poi faremo alcune
considerazioni.
Presidente -
La parola all'Assessore Gerandin per la
risposta.
Gerandin (MOUV') -
Ringrazio i sottoscrittori dell'Union
Valdôtaine di questa interpellanza. Viene toccato un problema
assolutamente grave e delicato, perché il succo di tutto questo è
che c'era qualcosa in più di una soluzione condivisa: c'era un
impegno a risolvere il discorso della modifica del tracciato di
Terna circa l'elettrodotto aereo Châtillon/Villeneuve. È chiaro che
questo atteggiamento messo in campo da Terna ha preoccupato non
poco, su questo noi siamo assolutamente consapevoli e condividiamo
perché c'era qualcosa di più, c'era anche una sorta di impegno
finanziario promesso da parte di Terna: erano svariati milioni che
prevedevano il riposizionamento e lo spostamento della linea Terna
da quei posti che giustamente lei ha sottolineato essere molto
vicini a centri abitati.
Prima di rispondere, devo davvero ringraziare le strutture
dell'Assessorato dell'agricoltura e ambiente, perché hanno fatto
una ricostruzione penso molto esauriente. Anche noi, come voi,
abbiamo avuto... almeno io ho avuto parecchi sindaci che hanno
espresso delle perplessità e soprattutto delle preoccupazioni in
seguito alla comunicazione che hanno ricevuto da Terna mi pare a
marzo del 2018, però questo inizia più di un anno fa, per cui mi
chiedete se le strutture dell'Assessorato dell'Agricoltura e
Ambiente fossero a conoscenza. Rispondo al primo quesito, questo
inizia il 28 settembre 2017, quando la struttura Valutazione
ambiente, tutela e qualità dell'aria è venuta a conoscenza degli
interventi in oggetto inizialmente... e sono i primi, perché sono
due fasi: una prima fase tenuta il 28 settembre 2017, a seguito di
segnalazioni effettuate per le vie brevi da parte di alcuni Comuni
territorialmente interessati e a cui ha fatto seguito un
sopralluogo tenutosi in data 28 settembre 2017. Nel corso di questo
sopralluogo è stata constatata l'esecuzione di opere di interventi
di sostituzione di alcuni singoli tralicci nella rete Terna
relativa all'elettrodotto Châtillon/Villeneuve nel territorio dei
comuni di Charvensod, Pollein e Brissogne.
A seguito di questa constatazione - e rispondo al secondo
quesito - la struttura Valutazione ambiente, congiuntamente con la
struttura Attività estrattive, rifiuti e tutela delle acque, ha
scritto alla società Terna una nota in data 10 ottobre 2017, con la
quale, oltre a evidenziare nuovamente l'importanza strategica per
il territorio regionale dell'attuazione del precedente previsto
progetto di sostituzione di un nuovo tracciato sulla direttrice 220
Avise/Villeneuve/Châtillon e razionalizzare la porzione della rete
da 132, a suo tempo concordato a seguito di numerose riunioni e
sopralluoghi, ha segnalato la necessità che, sebbene eseguiti ai
sensi del decreto legislativo 29 agosto 2003, n. 239 ("Procedure
semplificate per interventi di manutenzione di elettrodotti
esistenti"), dovevano comunque comportare il rispetto della
normativa relativa alla gestione del materiale da scavo ai sensi
del decreto ministeriale n. 120/2017. A questa comunicazione Terna
ha risposto con una nota acquisita agli atti in data 19 marzo 2018,
con la quale, oltre a trasmettere la documentazione tecnica dei
materiali da scavo richiesta dalla struttura Attività estrattive,
ha inoltre sottolineato quanto segue: "
Per quanto riguarda
invece i futuri programmi della scrivente società riguardo allo
sviluppo della rete nella vostra regione, si evidenzia che il
suddetto intervento non pregiudica, né mette in discussione i
precedenti accordi sottoscritti tra le parti, i cui stati di
avanzamento vengono periodicamente aggiornati da Terna nell'ambito
delle azioni di coordinamento e di informativa degli Enti locali.
Tuttavia, in considerazione delle tempistiche attuative della
razionalizzazione e analizzando i vari componenti dell'impianto in
oggetto mediante procedure che Terna adotta per la valutazione
dell'affidabilità dei propri asset, si segnala che in alcune
situazioni è emerso che alcune strutture sono ammalorate,
costringendoci a intervenire sostituendo alcune parti dei tralicci
fino a giungere, nei casi ritenuti più critici, alla sostituzione
completa di tutto il sostegno
".
Oltre a queste considerazioni, in risposta a questa nota che gli
uffici hanno inviato il 10 ottobre 2017, sempre nella nota del 19
marzo Terna ha informato anche che nel corso dell'anno avrebbe
proceduto a ulteriori interventi relativi alla sostituzione di
alcuni sostegni nei comuni di Gressan, Jovençan e Aymavilles, (che
sono quelli in un secondo tempo a lamentarsi). Allo stato attuale
la struttura Valutazione ambientale è venuta a conoscenza che la
società Terna intende dare attuazione alle previsioni sopracitate
avendo comunicato ai Comuni che ho citato prima l'inizio dei
relativi lavori sia a seguito di segnalazioni ricevute per vie
brevi, ma anche per comunicazioni e lettere da parte di alcuni
Comuni.
Questo per dire che è un fatto conosciuto, risaputo e, quando
siamo venuti a conoscenza di queste segnalazioni da parte dei
Comuni, la prima cosa che abbiamo fatto, e rispondo al terzo
quesito, è stato inoltrare da parte di questo Assessorato, con nota
n. 5974 del 19 settembre 2018, una richiesta di un urgente incontro
con gli amministratori di Terna al fine di programmare gli
interventi nel breve e nel medio termine e soprattutto per provare
a vedere se c'erano margini per recuperare la vecchia intesa che
prevedeva la delocalizzazione e lo spostamento della linea Terna
con svariati milioni messi in campo. Questo per dire che
sicuramente a suo tempo sarà sfuggito, e ringrazio ancora gli
uffici perché mi hanno fatto davvero una ricostruzione corretta e
soprattutto con una tempistica che ci permette di dire che questo è
purtroppo un fenomeno del quale siamo venuti a conoscenza e per il
quale ci siamo mossi immediatamente, ma era risaputo da più di un
anno: questo solo per onore di fatto e senza nessuna ricerca dei
colpevoli. Purtroppo è una vicenda assolutamente delicata che io
penso vada ripresa in tutti i termini, perché c'era anche un
impegno dal punto di vista finanziario di Terna, che però
informalmente ci ha comunicato che quelle risorse destinate alla
Valle d'Aosta le hanno spese da altre parti. Noi speriamo che nelle
disponibilità finanziarie di Terna ci sia spazio per riprendere
quel vecchio accordo che per noi rimane punto centrale della
delocalizzazione del tracciato di Terna.
Président -
La parole au Conseiller Testolin pour la
réplique.
Testolin (UV) -
Prendiamo atto di una ricostruzione che è
stata comunicata parzialmente: la lettera inviata il 19 di
settembre di quest'anno dall'Assessore a Terna. Anche qua diciamo
che se a marzo abbiamo ricevuto un'informativa, ad agosto non
abbiamo fatto molto meglio. Purtroppo, in seguito a una
segnalazione dei Comuni e anche del sottoscritto e del collega
Bianchi il 10 agosto, segnalando anche la premura da parte e delle
Amministrazioni da un lato ma anche da parte di molti privati che
si vedevano coinvolti giocoforza in questa trattativa impari, la
mobilitazione dell'Assessorato è stata di impiegare un mese e dieci
giorni per fare una lettera a Terna. Al di là di questi aspetti,
che però evidenziano anche una reattività che è in linea con quello
a cui si è assistito fino ad oggi, credo che alla richiesta di sei
Comuni un'interlocuzione con loro piuttosto che il coinvolgimento
di chi sul territorio si trova ad affrontare questo problema e a
non sapere neanche come porsi nei confronti della società Terna
perché se in precedenza c'era un'interlocuzione da parte della
Regione... adesso sarebbe interessante forzare la mano con
l'azienda per almeno tracciare quelle che possono essere delle
soluzioni e spiegare al territorio, al di là di risolvere il
problema economico che permetterebbe la delocalizzazione, le
tempistiche e le modalità per arrivarci.
Il rischio è quello che con una manutenzione di questo tipo, e
ben venga il fatto che siano stati posti a Terna dei paletti,
perché l'agricoltore si trova a dover rifare un muretto e avere
bisogno di perizie geologiche e quant'altro e Terna cambia i
tralicci e non deve neanche fare l'analisi del terreno, quindi c'è
anche una sorta di incongruità dal punto di vista dell'importanza
degli interventi. Dall'altra parte io mi sono permesso di andare a
verificare le delibere degli ultimi tempi e una delibera
interessante è stata quella di una modifica approvata recentemente
con ARPA in merito a tutta una serie di iniziative. Adesso è
marginale questa variazione, però va a impattare sulle intese tra
Amministrazione regionale e ARPA per gli effetti dei campi
elettrici e magnetici, con un impatto che, se vogliamo, è il
classico impatto che rappresenta questo tipo di situazione. Andiamo
a modificare per verificare e poi, quando abbiamo la possibilità o
la necessità di confrontarci con le aziende che dovrebbero
collaborare con l'Amministrazione per risolvere, seppur
parzialmente, questo problema per centinaia di abitanti, facciamo
la voce non troppo grossa e questo sinceramente dispiace.
Io penso che questa iniziativa possa rimanere uno stimolo nei
confronti dell'Assessorato affinché si possa prendere in carico
l'impegno di chiudere in tempi brevi un incontro che coinvolga le
parti interessate e un incontro che tracci delle soluzioni che
devono essere magari accettate da parte dei privati per condividere
un percorso e che mettano a conoscenza i Comuni, verso i quali
sovente ci si approccia con tanta attenzione, e questo potrebbe
essere un motivo di attenzione apprezzato.
Presidente -
Come da accordi presi durante la riunione
della Conferenza dei Capigruppo, la seduta del Consiglio è
aggiornata a domani mattina. La seduta è tolta.
---
La seduta termina alle ore 21:00.
