Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3259 del 8 febbraio 2024 - Resoconto
OGGETTO N. 3259/XVI - Interrogazione: "Motivi
dell'impossibilità di prenotazione di visite neurologiche presso
l'Azienda USL della Valle d'Aosta".
Bertin (Presidente) -
Punto n. 68. Risponde l'assessore
Marzi.
Marzi (SA) -
La prima domanda chiede quali sono i motivi
per cui tali visite non possono essere prenotate: sino ad ora,
risultano sempre soddisfatte le necessità degli utenti rispetto
alle visite neurologiche richieste dalla Commissione medica locale
per la previsione o rinnovo della patente.
Le visite sono eseguite presso l'ambulatorio di neurologia
dell'Ospedale Parini o presso centri regionali convenzionati e sono
dirette agli assistiti portatori di patologie che possono
compromettere le funzioni cognitive, sensoriali e motorie, quali ad
esempio epilessia,
ictus
celebrale, demenze, malattia di
Parkinson e sclerosi multipla.
È in effetti possibile che gli utenti non riescano a prenotare
presso il CUP (Centro Unico Prenotazioni) una visita in tempi
compatibili con la data della visita fissata dalla Commissione
medica locale per le patenti di guida; in tal caso l'utente però
può rivolgersi alla segreteria dell'ambulatorio di neurologia che
valuta la richiesta di inserimento in base alla patologia e al
codice di priorità e quindi anche la data di convocazione della
Commissione medica.
Come sapete, ai due neurologhi attualmente in servizio, si è
aggiunto dal 18 gennaio scorso il dottor Giardini, in qualità di
responsabile della struttura complessa, che ha lasciato quindi
l'incarico di direttore sanitario per tornare a dirigere il
reparto, contribuendo così a sopperire all'ormai strutturale
carenza di neurologhi, e di questa scelta gliene siamo
assolutamente grati, perché veramente di grande responsabilità per
la nostra comunità.
L'impegno rimane infatti diretto ad implementare la dotazione
organica dei dirigenti medici neurologhi, condizione base per poter
strutturare un ambulatorio dedicato di cui sopra.
Come sottolineato ieri nella risposta all'iniziativa del collega
Aggravi, gli sforzi diretti da parte della Regione a fare rete, in
particolare con la vicina Regione Piemonte - che però a sua volta è
in sofferenza per la grave carenza di neurologhi - sono
continuativi. All'interno delle varie convenzioni, infatti, sono
attive anche le collaborazioni sulla neurologia, ma sono talmente
gravi le carenze di neurologhi, che, ad esempio, nella Provincia di
Alessandria - per citare fatti di cronaca sanitaria del mese di
dicembre - che conta 420 mila abitanti, i numerosi concorsi
attivati negli ultimi due anni sono andati tutti deserti, creando
il potenziale rischio di non poter più garantire alcuni importanti
servizi, E infatti ,di fatto, nonostante le collaborazioni, nel
mese di dicembre non si sono potuti attivare degli aiuti
all'Ospedale Parini perché dovevano giustamente dar conto ad
un'intera Provincia da 420 mila abitanti.
È una problematica che purtroppo attraversa diverse Regioni
italiane, accentuata dal fatto che proprio questa specializzazione
vede in questo momento una particolare propensione alla ricerca di
carriere all'estero.
Presidente -
Consigliera Foudraz, ha facoltà di
replica.
Foudraz (LEGA VDA) -
Grazie assessore Marzi per la
risposta.
L'interrogazione presentata voleva far luce sulle problematiche
in cui incorrono gli utenti che, per ottenere il rilascio e il
rinnovo della patente di guida, se sono affetti da particolari
patologie che necessitano del benestare della Commissione medica
preposta all'accertamento dei requisiti, per potersi presentare
alla visita della Commissione medica devono produrre tutta una
serie di documenti preliminari, tra i quali una determinata
documentazione medica richiesta dal Dipartimento di prevenzione
dell'ufficio di medicina legale della USL Valle d'Aosta.
Essendo che erano pervenute delle segnalazioni riguardanti
l'impossibilità di prenotare delle visite, nel caso specifico le
visite erano quelle neurologiche presso il CUP dell'Azienda USL
della Valle d'Aosta, proprio visite che erano necessarie alla
successiva visita in Commissione medica, mi spiace Assessore ma io
dissento dalla sua affermazione: lei mi ha appena detto che le
visite e le richieste sono sempre state soddisfatte. No,
assolutamente non è così. Ad oggi, una visita in Commissione medica
fissata al 18 marzo, la persona deve recarsi con tanto di visita
neurologica, non la può prenotare, perché le agende sono chiuse,
non ci sono le agende.
Io non discuto su questo, ci sono altre modalità, si possono
prenotare magari non attraverso il CUP, però io credo che sia
compito della USL Valle d'Aosta, ma è anche compito suo Assessore,
quello di garantire un servizio ai cittadini, che hanno tutto il
diritto di accedere a queste prestazioni. Ma un altro dei compiti
che dovrebbe essere in capo alla USL è quello di informare i
cittadini su come possono fare per ottenere questa visita
specialistica di cui necessitano nella tempistica necessaria.
Lei mi ha detto che possono rivolgersi alla segreteria
dell'ambulatorio di neurologia; perfetto, io sono felicissima di
questo, però nel momento in cui un cittadino, un utente, un
paziente, telefona al CUP, questa cosa gli deve essere detta,
perché non tutti sono informati. Lei lo sa perché è Assessore, noi
lo sappiamo perché continuiamo a fare iniziative ispettive, ma la
gente che sta fuori di qua non può seguire tutto. Primo non segue
il Consiglio regionale (sono ben pochi quelli che lo seguono),
secondo non c'è l'informazione giusta, ma se gli operatori che
devono rispondere alle telefonate sono i primi che queste
informazioni non le danno, abbia pazienza, non è corretto che la
gente debba sempre spendere soldi, perché poi alla fine le persone
cosa fanno? Brontolano, si lamentano, poi mettono mano al
portafoglio e dicono: "Va beh, andiamo a pagamento, perché tanto la
patente mi serve", ma non è corretto.
Io quindi le chiedo, Assessore, un impegno affinché coloro che
sono preposti a dare le risposte corrette ai cittadini le diano,
perché la gente non deve girare come una trottola e non deve sempre
mettere mano al portafoglio, quando già paga tasse. Mi guarda
Assessore? Mi sente? Grazie.
