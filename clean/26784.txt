Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 156 del 28 giugno 1972 - Resoconto
OGGETTO N. 156/72 - Legge regionale concernente:
"Modificazioni alle tabelle di sviluppo della carriera economica a
ruolo aperto per il personale addetto al Laboratorio Regionale di
Igiene e Profilassi e alla Sezione Zooprofilattica
Regionale".
Dujany
(D.P.) -
Farò una brevissima relazione
sull'argomento interessante la modificazione delle tabelle di
sviluppo di carriera economica a ruolo aperto per il personale
addetto al Laboratorio Regionale di Igiene e Profilassi e alla
Sezione Zooprofilattica.
Si tratta di aggiornamento delle retribuzioni già avvenuto per
il rimanente personale della Regione che ora si estende all'altro
personale degli altri servizi e accennerò brevemente per non più
intervenire che l'oggetto n. 6 interessa il Laboratorio Regionale
di Igiene e la Sezione Zooprofilattica, l'oggetto n. 7 interessa il
personale addetto ai servizi funiviari Buisson-Chamois, l'oggetto
n. 8 interessa il personale amministrativo e ausiliario degli
Istituti scolastici della Regione e l'oggetto n. 9 concerne il
personale addetto al controllo della Casa da gioco di St.
Vincent.
Quindi, si tratta di provvedimenti analoghi e conseguenti ai
provvedimenti già approvati dal Consiglio regionale nella
precedente seduta a favore del personale al servizio della
Regione.
Bordon (D.C.)
- Mi corregga eventualmente il Presidente
del Consiglio se sbaglio, ma stamattina noi siamo stati chiamati
alle dieci meno un quarto per esprimere il nostro giudizio in
Commissione Affari Generali, se non sbaglio proprio su quattro
argomenti e uno dei quattro è questo qui.
Ora come io ho già fatto mettere a verbale allora, lo faccio
mettere adesso, perché protesto, a nome dei miei amici e penso
anche di altri Consiglieri, che eventualmente lo diranno loro,
perché ritengo che non sia questo il modo di portare in Commissione
il problema. Perché: giorno di Consiglio, ci si presenta qui per
essere riuniti alle nove e mezza, c'è sempre quel solito lasso di
tempo che è logico che ci sia, ma che si debba approfittare di
dieci minuti per correre nella sala delle preconsiliari, per
esaminare dei problemi di una certa importanza, io ritengo che non
sia cosa seria e desidero che questo sia messo a verbale. Prima
cosa.
Seconda cosa: io guardavo qui dentro così alla svelta, e non
vorrei fare ritardare questo problema, per cui anche se la mia
osservazione fosse esatta io ci rinuncio volentieri se è possibile,
però mi sembra che qui ci dovrebbe essere anche il parere della
Commissione paritetica, non so se dico.
Montesano (P.S.D.I.)
- C'è, c'è...
Bordon (D.C.)
- Quindi, allora se c'è, anche se non c'era
per me andava bene lo stesso, ve l'ho fatto prima con precedenza,
come premessa, però ripeto quanto detto prima.
Quindi, nel merito di ognuno di questi casi io penso che
entreremo e su questo caso non ho niente da dire; quindi, ripeto,
io ritengo che non sia cosa valida e cosa seria che si portino gli
oggetti in questo modo, per cui nell'esame di tutto questo quadro
generale di cui ho parlato prima per vedere il Regolamento, ecc.,
ritengo che si dovrebbe esaminare anche questo, che non si può
portare all'ordine del giorno un problema se non è stato discusso
precedentemente con la dovuta calma e la dovuta tranquillità e la
dovuta serietà dalle Commissioni competenti.
Lustrissy
(D.P.)
- È solo per tranquillizzare il
Consigliere Bordon affinché non abbia troppi casi di coscienza!
Vorrei dire solo questo, in qualità di Presidente della Commissione
consultiva per il personale, che i problemi del riassetto del
personale sono stati esaminati lungamente dalla Commissione
consiliare consultiva della Giunta in accordo con le Organizzazioni
Sindacali, in accordo con i rappresentanti delle categorie
interessate.
Pertanto, tutto questo lavoro che viene portato al Consiglio è
frutto di accordi di Commissione consultiva del personale, nella
quale sono rappresentati tutti i Gruppi consiliari, dei Sindacati e
del personale interessato; questo non è che uno degli ultimi atti
di adeguamento tabellare del personale che ricopre o adempie a dei
servizi speciali che non era compreso nelle norme del riassetto
tabellare approvate dal Consiglio nella riunione precedente.
Però, se può parere fretta questo non è che sia stata la fretta
che ha portato in Consiglio questo, il tutto è stato discusso
lungamente nelle Commissioni, è frutto di accordi sindacali con le
categorie interessate.
Pertanto, ritengo che l'istruttoria sia stata completa e sia
stata fatta; comunque se i Signori Consiglieri hanno delle
obiezioni da fare sui singoli provvedimenti possono farle.
Mappelli
(D.C.
) - Io non vorrei che con la
risposta di Lustrissy qualcuno creda che da parte nostra ci siano
delle riserve su questo oggetto e mi spiego meglio, mi sembra di
interpretare in questo senso, di condividere quanto ha detto
l'amico Bordon prima in un'altra direzione, precisamente che i
progetti di legge, tutto quanto deve passare in Commissione sia
bene portarlo prima in Commissione e perché? Io non ho detto niente
l'altro giorno ma ci siamo trovati alle quattro a discutere tre
delibere in questo Consiglio e alle tre e mezza la Commissione
Sanità, tramite un telegramma, stamattina è stato dato verbalmente
in questa sede alle nove e mezza, a discutere di cose, di progetti
legge, di delibere ecc...
Ora io dico: è pur vero che a volte, come in questo caso, ne
prendiamo atto è certo che i Sindacati li avrete sentiti, avete
fatto bene, ma io non ritengo che l'amico Bordon, non ha bisogno di
avvocati, ma però io parlo per conto mio, non si tratta di questo
oggetto, si tratta di un certo determinato sistema, perché qualora,
e questo ebbi a dirlo in Commissione, qualcuno di noi volesse
portare un contributo con un emendamento aggiuntivo o modificarlo
non si può dieci minuti prima, questo è buon senso che lo fa
dire!
Ora io dico, se le Commissioni ci devono essere come ci devono
essere, con una posizione di collaborazione, dunque con un
contributo naturalmente per migliorare le cose non si può
pretendere che un progetto legge o qualunque altra cosa che va in
Commissione lo si debba discutere dieci minuti prima: il problema
degli allegati arrivano a casa dieci giorni prima, ma io l'allegato
me lo posso leggere ma non lo posso modificare evidentemente, non
posso. Qui qualcuno obietterà, ma in questa sede si possono fare
tutte le proposte che si vuole, ma allora se c'è una Commissione e
la Commissione funziona quella è la sede di proporre eventuali
modifiche, di modo che il progetto venga già in sede di Consiglio
con tutte quelle modifiche che ognuno di noi ritiene di apportare,
qualora vengano accettate evidentemente. Se la Commissione ha una
funzione diciamo di modifica e di contributo, diversamente è
chiaro, allora se è solo una prassi, chiamiamola una formalità
allora io mi chiedo che cosa ci sono a fare le Commissioni.
Caveri
(U.V.)
- Effectivement les inconvénients
qui ont été énoncés auparavant existent. Nous n'avons pas voulu
entraver l'approbation de ces quatre lois régionales pour ne pas
porter pertes au personnel, mais c'est un fait qu'on nous a
transmis ces lois régionales le 23 juin et la séance aujourd'hui
est du 28 juin et alors il n'y avait pas le temps matériel de
réunir la Commission.
La Commission a été réunie ce matin,
in articulo mortis
,
mais évidemment ce n'est pas une méthode sérieuse pour le travail
et c'est pour cela que la Commission a approuvé ces lois, exprimé
un avis favorable mais la Commission aux Affaires Générales a été
aussi d'accord à l'unanimité de déplorer ces méthodes
administratives de la Junte.
Savioz
(P.C.I.)
- Quando è stato deciso di fare le
due sedute mensili del Consiglio uno dei punti su cui mi ero
permesso di attirare l'attenzione era proprio questo, facciamo due
sedute al mese, però la preparazione di tutto il materiale, con
tutto l'iter che deve seguire, avverrà ancora con regolarità? E
siamo alla dimostrazione pratica, io non credo che sia una cattiva
volontà da parte della Giunta, penso piuttosto che sia proprio una
questione di tempi, non c'è tempo, non c'è tempo per preparare
tutto e allora eccoci di fronte all'inconveniente che la
documentazione sui vari oggetti iscritti all'ordine del giorno
arrivano in ritardo e quindi i Consiglieri non hanno il tempo
materiale di esaminarli a fondo e di venire a cercare altra
documentazione necessaria e le Commissioni consiliari che
dovrebbero dare il "la" al problema non possono più esaminarlo,
perché è logico che una Commissione consiliare convocata o la sera
prima o lo stesso giorno del Consiglio per esaminare un progetto di
legge, poi in questo caso diversi progetti di legge, benché alcuni
di quei Consiglieri abbiano già avuto il tempo di esaminarli, non
rimane il tempo materiale per poter approfondire il problema e per
portare quelle varianti.
Quindi noi, francamente, come Gruppo Comunista, non siamo
d'accordo su questo sistema, ma non vogliamo con questo imputare
alla Giunta una cattiva volontà; preghiamo piuttosto la Giunta di
esaminare, se è possibile, trovare una via di uscita, affinché le
Commissioni non vengano più convocate all'ultimo minuto.
Bordon (D.C.)
- Grosso modo Savioz ha detto quello che
volevo aggiungere; io ringrazio Lustrissy per le cordiali parole
tranquillizzanti che ha voluto darmi e dirgli: ma non era proprio
questo il caso, ho fatto la premessa se addirittura non ci fosse
stato il parere della Paritetica che è dovuto per legge per noi
andrebbe bene lo stesso, quindi noi non vogliamo ritardare
assolutamente questo provvedimento, però io mi trovo un po'
amareggiato da quanto ha detto l'amico Lustrissy e pensavo che il
Presidente della Commissione Affari Generale avrebbe fatto notare
lui questo, io mi domando che cosa serviva ancora la riunione della
Commissione Affari Generali stamattina, perché il buon Lustrissy
dice: ma noi certo l'abbiamo trattato col personale, abbiamo fatto
questo, abbiamo fatto quello e quindi noi arrivavamo lì dentro e
che cosa abbiamo fatto? Possiamo farne a meno benissimo, anche
questo, perché qualche volta qui dentro le discussioni avvengono,
dice Savioz...
(Voce fuori microfono:
il nostro
Regolamento..
.) ...
Come se io volessi imputare alla Giunta e
non alla Giunta; ma naturalmente si rivolge alla Giunta perché è
l'organo di governo.
Ma indipendentemente da questo, che a me interessi la Giunta o
meno, interessa niente, a me interessa solo una cosa: fare notare
certe incongruenze che si verificano quasi sempre, quindi ripeto:
questa mia protesta è proprio per dire, se è possibile, evitiamo,
sarà accaduto anche precedentemente perché non vogliamo mica
lanciare il sasso avendo forse tutta la coscienza tranquilla, ma
quello che ha detto Lustrissy non mi garba, perché arrivati ad un
certo momento io mi domando a che cosa serviamo! Potevamo fare
benissimo a meno oggi di riunirci come Affari Generali, perché se
per caso avessimo dovuto - credo che tutte le, è vero che tutte le
Commissioni hanno soltanto parere consultivo, almeno queste
consiliari; quindi, noi potremmo fare tutte le osservazioni di
questo mondo e poi potremmo andare a spanare meglio come si dice -
però è altrettanto vero che ad un certo momento fa ridere allora,
perché noi ci presentiamo lì e si doveva dire al Presidente della
Commissione questo è già tutto concordato, se vi piace bene, se non
vi piace arrivederci e grazie.
E allora vado lì per prendere le 15 mila lire, ritornando al
discorso di prima? Mi sembra che faccia ridere, e quindi neanche
questo io lo vorrei sentire dire perché se no è inutile che ci si
riunisca e si abbiano a fare, a esaminare delle pratiche per
esprimere dei pareri, questo è il discorso, e vedo che anche tu sei
d'accordo.
Dujany
(D.P.)
- No, mi fa strano tutta questa
serie di interventi così, di cui non si capisce bene il
significato, sì tutto è difficilmente comprensibile, mi pare però
molto chiaro di non poter accettare la deplorazione da parte di
alcuni Consiglieri, perché le Commissioni non si riuniscono
tempestivamente se non per il tempo ristretto entro il quale
abbiamo mandato l'elaborato in sede ai Consiglieri, perché signori
miei non è la Giunta che ha la possibilità di convocare le
Commissioni ma sono bensì i loro relativi Presidenti, quindi mi
pare che la deplorazione non ha nessuno senso, non riesco a capire
come faccia a stare in piedi; se c'è una accusa da fare alla Giunta
su questo argomento specifico è questa: di avere trasmesso
l'elaborato solo il 23 anziché averlo trasmesso il 20, ecco tutta
questa l'accusa.
D'altra parte dobbiamo anche ricordare noi stessi che abbiamo
anticipato questa riunione di Consiglio che era prevista per il 30,
al 28, e si è ancora accorciato i termini tradizionali.
Ora la deplorazione alla Giunta non riesco a capirla in che cosa
consista; caso mai la Giunta si permetterà una volta tanto di
deplorare i Presidenti delle Commissioni, perché non convocano le
relative Commissioni.
Montesano (P.S.D.I.)
- Allora, per l'intervento del
Presidente della Giunta, sono costretto, per la responsabilità che
ho come Presidente del Consiglio, a dire le cose così come stanno e
allo scopo di evitare, per il prosieguo, che si ripetano questi
contrasti e che il funzionamento della Commissione sia
regolare.
E per dire le cose senza equivoci io leggo una lettera giuntami
il 29 maggio dal Consigliere Crétier, il quale per iscritto, e
giustamente, reclama le stesse cose:
"Egregio Signor Presidente,
sono costretto a ricorrere alla S.V. in considerazione del
metodo usato per le convocazioni delle Commissioni consiliari
permanenti per l'Agricoltura di cui sono componente. Da un po' di
tempo a questa parte le convocazioni avvengono a mezzo telegramma
con pochissimo tempo di preavviso il che rende difficile se non
impossibile, soprattutto per chi non abita ad Aosta, la
partecipazione ai lavori.
Inoltre le improvvise convocazioni telegrafiche non
comprendono gli argomenti da esaminare, cioè contrarie alle norme
di vita assembleari che voglio l'informazione al convocato sugli
oggetti da discutere. Protesto, pertanto, vivamente contro un
metodo che tende a impedire al Consigliere di svolgere la sua
funzione e mi asterrò, come ho fatto l'altro ieri, dal partecipare
alle riunioni della Commissione se queste non saranno convocate con
preciso ordine del giorno e con alcuni giorni di preavviso; se è
accettabile per una volta una eccezionale procedura di urgenza
questa non può essere la norma.
Grato ecc..."
A questa lettera il Presidente del Consiglio ha così risposto;
mandandola per conoscenza al Presidente della Giunta, al Presidente
della Commissione Agricoltura, all'Assessore all'Agricoltura e
Foreste:
"In riscontro alla Sua del 20 maggio 1972, nella quale
lamenta l'irregolarità della convocazione della Commissione
Agricoltura, della quale Ella è componente, mi permetto di farLe
presente che la predetta Commissione, così come le altre, di norma
viene convocata a mezzo lettera con l'ordine del giorno degli
oggetti da trattare. La convocazione telegrafica invece va riferita
sempre a oggetti che la Giunta e per essa il suo Presidente chiede
di inserire tempestivamente all'ordine del giorno del Consiglio.
Come Lei certamente avrà notato, nell'ordine del giorno dell'ultima
seduta consiliare, ad esempio, sono stati inseriti due disegni di
legge, al n. 4 e al n. 9, con l'espressa riserva sui pareri delle
Commissioni competenti. Ciò significa che da parte della Presidenza
del Consiglio si esprime con tale atto la volontà di collaborazione
con la Giunta e, nel contempo, la salvaguardia e la competenza
delle Commissioni sui dovuti pareri relativi ai disegni di
legge.
Di conseguenza, i Signori Presidenti delle Commissioni
volendo esprimere parimenti tale collaborazione data la
ristrettezza di tempo, non possono fare altro che convocare la
seduta a mezzo telegramma, nel quale però così come è dimostrato
nella fotocopia allegata alla lettera, vengono sempre elencati gli
oggetti da discutere.
Mi rendo conto del suo disagio in dipendenza della residenza,
Le sarò grato, infine, se vorrà portare l'argomento alla
discussione con un'iniziativa consiliare che altro non può essere
che una mozione".
La discussione è venuta oggi, quindi io sono ben felice che
questa discussione sia avvenuta, io non posso dare torto a nessuno,
però bisogna che ci rendiamo conto di questo disagio che, prima di
tutto grava sui Consiglieri, i quali si sentono e si vedono
convocati all'ultimo momento per degli argomenti, nello stesso
tempo bisogna che la Giunta stessa si renda conto di queste
esigenze da parte della Presidenza del Consiglio e dei Presidenti
di Commissione, cioè che inviino gli argomenti, tolti quelli di
urgenza, il Presidente della Giunta può sempre chiedere l'urgenza,
e ci eviti di inserire all'ordine del giorno del Consiglio, per
sistema io penso, argomenti che devono passare prima alle
Commissioni.
Detto questo, io sono contento che sia venuto all'attenzione del
Consiglio questo argomento ed esprimo la speranza che tutte queste
difficoltà, queste incomprensioni fra i diversi organi consiliari,
la Presidenza del Consiglio, la Presidenza della Giunta, che sono
poi argomenti che possono essere appianati in un modo collaborativo
da parte di tutti non si debbano più verificare, perché l'urgenza è
senza dubbio accolta da tutti ma non dobbiamo fare delle urgenze un
sistema dal quale poi deriva la protesta dei Consiglieri verso il
Presidente del Consiglio.
Adesso chiudiamo questo argomento e passiamo all'esame della
legge.
Chi è che interviene, chi chiede la parola a proposito? Mi pare
che tutti l'hanno esaminato questo problema, è un problema
semplice, quindi se nessuno chiede la parola io passo all'esame e
alla votazione, articolo per articolo, sui quali se non vi sono
osservazioni io do l'approvazione.
Articoli 1-2-3-4-5-6-7-8 e 9 -Allegato A - Il Consiglio
approva.
C'è un solo allegato, comprende quattro tabelle, quindi do
l'approvazione sul complesso dell'allegato.
Si passa alla votazione a scrutinio segreto.
Risultato della votazione: presenti 25; votanti 25; maggioranza
13; favorevoli 21; contrari 4 - Il Consiglio approva.
Si passa all'oggetto n. 7.
