Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 1682 del 9 marzo 2011 - Resoconto
OGGETTO N. 1682/XIII - Interpellanza: "Interventi per evitare
la riduzione di personale da parte del Parco regionale del Mont
Avic".
Interpellanza
Avendo appreso che l'Amministrazione del Parco del Mont Avic
ha l'intenzione di ridurre il personale per far fronte alla
riduzione delle risorse messe a disposizione;
il sottoscritto Consigliere regionale
Interpella
il Governo regionale per conoscere se intenda intervenire per
evitare la perdita di ulteriori posti di lavoro.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, ho
appreso adesso che sarà l'Assessore Isabellon a rispondermi, quindi
non è accanimento terapeutico, era una domanda rivolta al Governo
regionale. Consentite che, rispetto a questa condizione del lavoro,
ci sia da parte nostra un po' di allarme, perché abbiamo già avuto
modo di registrare come nel caso dell'Engineering che poi alla
fine, dopo tante promesse, tante cose dette a vario titolo dalla
politica in generale, il risultato è che qualche lavoratore rimane
a casa. È un po' più improbabile che questo avvenga invece su altri
fronti, vediamo che si preparano leggi per aggiungere posti da
sottosegretario nei Governi, posti nei consigli di amministrazione,
da amministratori unici si passa di nuovo a consigli di
amministrazione belli carichi di persone che magari hanno già due
retribuzioni e così arrivano alla terza... invece, guarda caso,
quando si tratta di posti che riguardano dei lavoratori a tempo
determinato, viene a mancare il denaro, non c'è denaro pubblico per
salvaguardare posti di lavoro se si tratta di operai e, come
vedremo anche in successive interpellanze, se si tratta di giorni
di lavoro di operai che lavorano in cantieri forestali, non ci sono
le risorse. Le risorse invece si trovano quando si tratta di
aggiungere un Assessorato, come è successo in Valle d'Aosta a suo
tempo, quindi forse è il caso di porre un attimo di attenzione
anche sui casi che apparentemente sono più limitati, perché la
segnalazione che abbiamo noi riguarderebbe solo tre operai.
"Cosa sono tre operai di fronte alla crisi dell'occupazione in
Valle d'Aosta? Sono ben altre le cose a cui guardare..."
, noi
del Partito Democratico invece diciamo che vogliamo guardare anche
dentro questi piccoli casi, questi casi che solo apparentemente
sono marginali, ma stanno raccontando la storia di una politica
tutta interessata a grandi economie, grandi progetti e poi si
perdono di vista le piccole realtà.
Può darsi che le informazioni in nostro possesso non siano
corrette, ma quello che sappiamo è che l'Amministrazione regionale
conferisce comunque dei finanziamenti al Parco del Mont Avic e
nello specifico l'anno scorso questi finanziamenti avevano come
scopo la salvaguardia del personale. Sono stati fatti dei tagli a
livello nazionale agli enti parco, ne siamo coscienti e tutta la
nostra passione e amore per la natura, il desiderio di vedere
ancora volare l'
accipiter gentilis
... e veder saltare da un
ramo all'altro lo
sciurus volgaris
è la nostra massima
ambizione, però ci chiediamo se questi finanziamenti che vengono
dati a tali enti non possono razionalizzarsi senza che a pagarne le
conseguenze siano dei lavoratori, che lì hanno operato addirittura
con contratti a tempo determinato, che è la condizione drammatica
del lavoro di questo periodo. Per cui, di fronte a queste voci di
riduzione del personale, volevamo capire, visto che i finanziamenti
comunque li diamo a tali enti - e siamo anche tenuti ad avere un
riscontro -, quanti tagli sono stati fatti, su quali voci vengono
fatti e perché non si è riusciti, attraverso una politica di
razionalizzazione delle spese, a salvaguardare questi posti di
lavoro, tanto più che la Regione sul Parco del Mont Avic ha
recentemente fatto un importantissimo investimento, assolutamente
condivisibile: sono stati acquistati degli immobili di assoluto
pregio naturalistico e culturale anche di quella realtà, su cui
sono stati fatti degli interventi davvero apprezzabili. La Regione,
quindi, ha un'attenzione reale per questo parco e vorremmo che tale
attenzione fosse anche per coloro che prestano lavoro all'interno
della realtà parco, seppure in compiti più umili, meno prestigiosi
di quelli che siedono nei consigli di amministrazione, ma non per
questo meno dignitosi e non per questo persone che meritino minore
attenzione di quella che viene data a quelli che invece hanno il
compito di gestire tali importanti istituzioni della nostra
comunità.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. Sulla battuta
sull'accanimento terapeutico verrebbe in mente di farne un'altra
sull'accanimento populista, comunque lasciamo perdere le
battute...
Quello che il collega Donzel aveva premesso: che può darsi che a
volte ci sia mancanza di informazione... in effetti credo che in
questo caso sia utile fornirle, nel senso che, per quel che
riguarda il funzionamento del Parco del Mont Avic, non c'è
assolutamente un problema di diminuzione di risorse finanziarie, in
quanto è un parco regionale e ha i canali di finanziamento
direttamente dalla Regione, quindi non confonderei con le
problematiche degli altri parchi (compreso il Gran Paradiso). In
ogni caso è importante dire che non c'è una volontà da parte nostra
come Amministrazione, ma neanche da parte del Parco del Mont Avic,
che è stato interpellato, di volersi accanire contro qualcuno che
fa delle attività nell'ambito del mantenimento dei sentieri, come
si sta facendo con la creazione di squadre specifiche che operano
per quel che riguarda l'attività del Parco.
In relazione al quesito, è bene precisare che l'eventuale
riduzione di personale non riguarda il personale di ruolo dell'ente
parco quanto gli operai forestali assunti con contratto a tempo
determinato nel periodo estivo destinati alla manutenzione della
rete sentieristica. Tale riduzione non dipende da una diminuzione
delle risorse finanziarie attribuite all'Ente parco, ma dalle norme
previste dal decreto legge n. 78/2010, che reca misure urgenti in
materia di stabilizzazione finanziaria e competitività economica,
che fra le righe è stato citato, il quale prevede la riduzione del
50 percento rispetto al 2009 delle risorse economiche destinate
all'assunzione di personale a tempo determinato quale quello degli
operai forestali. Alla luce delle disposizioni di legge - questo ci
è stato comunicato dall'Ente parco -, pur disponendo delle risorse
finanziarie, l'Ente parco ha dovuto predisporre un piano lavori
tale da rispettare il vincolo del 50 percento delle risorse
destinate nel 2009 a questa attività. Il Consiglio di
amministrazione dell'ente nell'ambito della sua autonomia nella
seduta del 15 febbraio scorso ha deliberato l'assunzione di una
squadra composta da 4 operai, anziché 7 come lo scorso anno. L'Ente
parco ha ritenuto che una squadra di 4 operai permetta di
assicurare l'operatività per tutto il semestre estivo.
L'individuazione degli operai è stata fatta sulla base delle
qualifiche professionali, della residenza delle persone e dei
pareri espressi dal personale tecnico dell'ente e del caposquadra.
Questo è quanto ci è stato riferito, quindi credo sia stato
chiarito almeno l'aspetto legato all'origine di tali determinazioni
e anche l'aspetto della dotazione finanziaria per quanto riguarda
l'attività e il funzionamento del Parco Mont Avic.
Président
- La parole au Conseiller Donzel.
Donzel (PD)
- Ringrazio l'Assessore per il riferimento al
populismo che in tale caso accetto con piacere, perché mi sento
persona molto vicina al popolo in questo momento, perché la sua
risposta sarà assolutamente incompresa dalle persone che subiscono
tale provvedimento per le ragioni che ora le porto. Intanto lo
stretto rapporto di collaborazione che c'è fra l'Amministrazione
regionale e i sindacati, tanto spesso decantato, non mi pare che in
questo caso funzioni, perché mi risulta che i sindacati contestino
l'interpretazione che l'Ente parco sostiene nel ridurre questo
personale. Come dire che magari una chiacchierata in più con le
organizzazioni sindacali non guasterebbe, perché tutto andava bene
e tutto funziona, ma sta sotterraneamente crescendo un contenzioso
anche con le parti sindacali, che sappiamo non essere mai troppo
facile, perché i lavoratori tendono a muoversi solo dopo che la
sentenza è eseguita, nella speranza che questa commissione, che
così bene ha esaminato le qualità attitudinali dei singoli, si
esprima e solo dopo hanno il coraggio di dire:
"sono stato io
l'escluso"
. È difficile che si muovano prima, perché parlare
prima può comportare, siccome è talmente vasto il campo delle
valutazioni che vengono prese in esame e non solo l'anzianità di
servizio, eccetera, ma qualità attitudinali e il parere del
caposquadra... sappiamo quanto queste valutazioni possono
percorrere delle strade molto personali nel dare un giudizio.
La seconda considerazione che mi permetto di fare, posto che ci
sono dei dubbi sull'interpretazione dell'applicazione al Parco del
Mont Avic di quella norma nazionale, è che qui siamo in una Regione
autonoma di nuovo scoordinata, nel senso che per gli operai
forestali si è deciso di procedere, al fine di non licenziare
nessuno, a ridurre delle giornate di lavoro e salvaguardarli tutti,
ossia un principio da noi condiviso, perché abbiamo detto bene:
"lavorare di meno, ma lavorare tutti"
. Vedo che nel Parco
del Mont Avic si è scelta un'altra strada, non si è detto:
"tagliamo un mese a tutti e salviamo il posto di lavoro a
tutti"
, no, si è deciso che tre andavano a casa, con
un'operazione che... Assessore, lei adesso scarica come al solito
sul Parco del Mont Avic, ma allora mi chiedo chi è che li ha
nominati questi Signori ad amministrare quel parco! La Regione,
visto che ci mette i suoi soldi, potrà dire la sua in un momento di
crisi occupazionale e fargli capire che bisogna trovare delle
soluzioni per cui questa gente non perda il posto di lavoro?
Proviamo a dire da questo Palazzo regionale:
"facciamo
l'impossibile per salvare dei posti di lavoro"
, oppure no
diciamo:
"è il Consiglio di amministrazione della SAV che ha
deciso gli aumenti, noi non c'entriamo nulla"
, oppure
"è il
Parco del Mont Avic che ha deciso di licenziarne tre..."
, ma
allora cosa ci mettiamo a fare un Governo regionale se poi decidono
tutto per i fatti loro questi consigli di amministrazione! È una
cosa gravissima, in un territorio già fortemente colpito e
deprivato, dove ci sono fabbriche che chiudono in bassa Valle,
questi della forestazione sono gli ultimi posti di lavoro che
rimangono, per di più dei lavori estivi, bisogna cercare di
salvarli, fare uno sforzo maggiore!
Adesso in una situazione come questa - che lei mi conferma
essere sana dal punto di vista amministrativo, perché ci sono i
finanziamenti della Regione - vediamo di fare l'impossibile per
trovare un
escamotage
e salvare questi posti di lavoro e non
dire che non possiamo far niente! Se non può fare niente, cosa ci
sta a fare allora la politica? Veramente allora hanno ragione i
cittadini: se questa politica tanto non può far niente, è inutile
che ci sia! Se la politica non può far niente, costi di meno
almeno! Combinazione invece per mettere un Assessore in più,
abbiamo trovato un
escamotage
di legge e abbiamo messo un
Assessore in più in Regione! Combinazione adesso stanno per
approvare una legge a livello nazionale per moltiplicare i
sottosegretari! Se vuole allora, la politica li può trovare i modi
per salvare i posti di lavoro! Combinazione, se il posto di lavoro
è quello di un operaio forestale, non si può salvare; se è uno che
lavora presso l'Engineering, non si può fare niente... è un po'
sospetto questo modo di procedere, mi consenta di dirlo!
