Classificazione
FINANZA REGIONALE E LOCALE
Partecipazioni azionarie regionali
ISTRUZIONE PUBBLICA
Personale docente e non docente



Oggetto del Consiglio n. 3386 del 7 marzo 2024 - Resoconto
OGGETTO N. 3386/XVI - Interpellanza: "Intendimenti in merito
al reimpiego degli operatori di sostegno della Società dei Servizi
e alla definizione del periodo lavorativo e delle tipologie di
contratto".
Bertin (Presidente) -
Punto n. 29. Per illustrare
l'interpellanza, la consigliera Erika Guichardaz, ne ha
facoltà.
Guichardaz E. (PCP) -
Chi conosce la scuola sa che adesso
è tempo di organici, di definizione della fine dell'anno scolastico
e s'inizia già a pensare al prossimo anno scolastico, quindi
torniamo su un tema che abbiamo praticamente affrontato ogni anno e
di cui non vediamo ancora una soluzione. Dei passi avanti sono
stati fatti quest'anno con l'inizio del periodo di servizio degli
operatori di sostegno al primo di settembre, proprio mentre
discutevamo di quell'anticipo scolastico, si parlava anche di un
possibile prolungamento al 30 di giugno per quello che riguarda gli
operatori di sostegno; questo sarebbe importante sia per seguire
gli alunni fino alla fine dell'anno, cosa che avviene, ma anche e
soprattutto per poter iniziare a programmare, a sistemare, magari,
nel caso soprattutto di disabilità piuttosto gravi, anche di poter
seguire nel periodo estivo gli alunni, quindi dare una sorta di
continuità, ma soprattutto credo sia importante dare una certezza a
quei lavoratori che purtroppo sempre di più sono precari, non hanno
mai idea dell'inizio, della fine della scuola, non hanno mai tanto
idea nemmeno dei casi che dovranno affrontare e sempre di più
abbandonano questo lavoro, nonostante magari le grandi competenze
acquisite nel tempo.
In tutto questo sappiamo esserci anche tutta la problematica
riferita alla società dei servizi: ne abbiamo parlato durante la
discussione del DEFR, c'è proprio scritto nel DEFR che
l'Amministrazione vuole andare verso un'azienda che possa in
qualche modo inglobare tutti i servizi socio-educativi, quindi
vorremmo avere degli aggiornamenti rispetto alla creazione di
quell'ente strumentale e poi, come dicevo, conoscere il futuro
degli operatori di sostegno, sia rispetto al prolungamento al 30
giugno sia rispetto a quello che dovrà essere l'inizio dell'anno,
perché, se ricorda bene, Assessore, l'anno scorso era stato detto
loro un po' all'ultimo, quindi giustamente molti di loro si erano
già organizzati, quindi molto probabilmente, per correttezza,
andrebbe detto loro praticamente adesso, in modo che anche per
quello che riguarda la loro vita possano organizzarsi.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Lei mi chiede lo stato dell'arte
rispetto alla creazione dell'ente strumentale.
Come lei sa, la creazione di un ente strumentale è un'operazione
complessa e delicata, sia sotto il profilo organizzativo sia sotto
il profilo contrattuale e di altra natura, ed è un'operazione alla
quale le diverse strutture dell'Amministrazione interessate, come
abbiamo già anticipato -e anche i sindacati - stanno lavorando
alacremente, quindi non è un'operazione che, come lei può ben
immaginare, si possa portare avanti in tempi troppo contratti,
tenendo conto di numerosi servizi che tale ente dovrà gestire, non
solo riguardo agli operatori di sostegno.
Sono anche necessari, tra l'altro, degli interventi legislativi
e, di conseguenza, al momento non è possibile dare dei tempi certi
per la creazione dell'ente strumentale che, in ogni caso, non potrà
essere operativo già nell'anno scolastico 24-25, questo glielo
posso confermare.
Alla domanda 2: come è previsto nella DGR 907/2023, il servizio
di assistenza e sostegno anche educativo agli studenti con
disabilità in situazioni di gravità, frequentanti le istituzioni
scolastiche educative della regione, comprese le scuole secondarie
di secondo grado paritarie, è previsto per il periodo dal primo
settembre 2023 al 6 giugno 2024, per un monte ore complessivo pari
a 8.640 ore alla settimana addirittura; quando ho visto quel dato,
mi è sembrato un dato enorme, però è così, sono più di 8.500 ore
settimanali.
Per far fronte a eventuali necessità nella scuola dell'infanzia
fino al termine delle attività educative, quindi fissato al 30
giugno 2024, e per l'assistenza in occasione degli esami di stato
conclusivi dei cicli d'istruzione, sarà possibile, come le avevo
anticipato - forse era lei che mi aveva fatto un'iniziativa -
proseguire parte del servizio sino a conclusione delle attività
didattiche.
I competenti uffici della Soprintendenza agli studi
procederanno, come di consueto, verso la fine di marzo con la
richiesta di ricognizione rivolta alle istituzioni scolastiche
interessate. Si attende quindi il periodo approssimativamente
indicato al fine di garantire un'organizzazione ottimale mirata ad
affrontare le varie necessità delle scuole.
Rispetto agli intendimenti per l'anno scolastico 2024/2025, per
garantire il reimpiego dei lavoratori rispetto all'anno scolastico
24-25, non è al momento possibile fare delle previsioni, dato che
non si conosce ancora con certezza il numero degli alunni
riconosciuti in situazione di disabilità grave ai fini
dell'inclusione scolastica, perché le ore variano a seconda,
ovviamente, del numero di utenti.
Inoltre i gruppi di lavoro per l'inclusione scolastica non si
sono ancora riuniti per stabilire per questi alunni il monte ore
necessario relativo alle figure di sostegno utile al loro successo
formativo; ipoteticamente mi dicono che le ultime riunioni PEI
inizieranno nella seconda metà di marzo.
Una volta valutate le richieste complessive inviate dalle
istituzioni scolastiche a giugno, sarà possibile poi fornire delle
informazioni più di dettaglio, oggi purtroppo non posso darle che
queste informazioni.
Presidente -
In replica la consigliera Erika
Guichardaz.
Guichardaz E. (PCP) -
Naturalmente non ci aspettavamo che
l'ente strumentale fosse già in dirittura d'arrivo, ma volevamo
capire se ci si stava lavorando o meno, quindi abbiamo avuto
conferma che sotto questo punto di vista le strutture stanno
lavorando. Noi avevamo già espresso le nostre criticità che
continuano a rimanere.
Rispetto invece al ruolo degli educatori di sostegno, lei
capisce dai dati che mi ha fornito che vivono sempre
nell'incertezza, cioè l'educatore di sostegno, una figura di
quell'importanza - sia per i ragazzi con disabilità che per le loro
famiglie, che per i colleghi che con loro collaborano - non ha mai
delle vere certezze; oltretutto sono persone che nel periodo estivo
devono trovarsi un altro lavoro, perché spesso i loro contratti
finiscono, non si sa se il 6 di giugno, il 15, a seconda se hanno
degli alunni delle classi terminali oppure naturalmente quelli
dell'infanzia per il 30 giugno, però vivono costantemente
nell'incertezza, e, anche rispetto alla questione del passaggio dei
contratti, io la inviterei a guardare con attenzione quei dati,
perché la società dei servizi era stata creata per assicurare
economicità e razionalizzazione delle risorse; se noi facciamo due
conti, secondo me questo non sta avvenendo, perché - ripeto -
continuiamo a cambiare figure - lo vediamo dai continui bandi che
escono per queste figure - vuol dire che non c'è una
stabilizzazione, e guardando anche sotto in bacheca ho ritrovato
moltissimi degli operatori di sostegno che io gestivo a scuola che
faranno il concorso da C2 nel prossimo futuro.
Questo perché, lo ripeto, sono persone che hanno sì un grosso
bagaglio culturale, hanno sì una grossa passione, ma poi a un certo
punto si stancano.
È comunque un lavoro pesante e sotto questo punto di vista le
chiedo di prestare attenzione proprio anche rispetto a quello che
ha registrato da quando è Assessore: il numero dei casi continua ad
aumentare.
Almeno riuscire a tenere le persone che negli anni hanno
dimostrato di essere dei bravi educatori: credo che sia compito
dell'Amministrazione regionale.
