Classificazione
TRASPORTI E VIABILITÀ
Trasporti
Strade di interesse regionale



Oggetto del Consiglio n. 256 del 27 gennaio 2021 - Resoconto
OGGETTO N. 256/XVI - Interrogazione: "Stato delle
interlocuzioni con ANAS S.p.A. in merito a lavori di investimento e
manutenzione sul territorio valdostano".
Bertin (Presidente) -
Alla presenza di 30 Consiglieri,
possiamo iniziare i lavori pomeridiani del Consiglio. Ricordo che,
come già detto questa mattina dallo stesso presidente Lavevaz, egli
ci raggiungerà con un leggero ritardo poiché sta presiedendo
l'Unità di crisi. Vedo anche l'assenza dell'assessore Marzi al
quale credo fosse indirizzata l'interrogazione n. 16. Propongo di
passare al punto n. 17 se siete d'accordo... anzi sta arrivando
l'assessore Marzi... siamo al punto n. 16.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
Innanzitutto occorre affermare, come
evidenziato nella vostra interrogazione, che i rapporti costruttivi
con ANAS sono finalizzati a definire importanti interventi sulle
strade statali, ovviamente la 26 e la 27, assi primari di
collegamento che raccolgono buona parte dei flussi di traffico che
interessano il fondovalle della nostra regione e che risultano
essere anche le nostre due arterie internazionali.
In premessa alla mia risposta segnalo che, sin da quando mi sono
insediato, riattivare i rapporti con ANAS è risultata una delle
priorità concretizzatasi attraverso la prima videoconferenza in
data 27 novembre scorso, che ha confermato la fattiva
collaborazione instauratasi tra la struttura territoriale Piemonte
e Valle d'Aosta dell'ANAS e ovviamente l'Assessorato. Recentemente
ANAS ha formalmente risposto alle specifiche segnalate per mio
tramite dalla struttura con nota a firma dell'ingegner Angelo
Gemelli, responsabile della struttura territoriale Piemonte e Valle
d'Aosta pervenuta in data 19 gennaio comunicando attesi
aggiornamenti in ordine a diversi interventi di primaria
importanza, interventi di rilievo in termini di entità in ordine al
miglioramento della circolazione viaria interna e dei tratti che
interessano i grandi assi di collegamento verso i valichi e i
trafori internazionali.
Veniamo alla domanda n. 1: "realizzazione degli interventi di
manutenzione e investimento sulle strade valdostane di cui al bando
citato del novembre 2020". Entrando nel merito delle vostre
richieste, nello specifico al primo punto, comunico che con la
succitata nota ANAS ha riferito di aver preventivato in Valle
d'Aosta interventi per circa 15 milioni di euro in manutenzione
programmata destinati anche all'azione straordinaria di risanamento
strutturale di alcuni ponti, tematica già oggetto di varie DGR e
segnalata in occasione del Consiglio regionale scorso
indipendentemente dai rapporti appunto citati con ANAS. Gli
interventi riferiti ai ponti dovrebbero riguardare 17 dei 326 ponti
di cui 174 già richiamati in un primario intervento di riferimento.
La calendarizzazione di tali interventi sarà via via condivisa con
il territorio per non gravare sulla circolazione stradale anche in
considerazione della conformazione della regione e della
concentrazione di esecuzione di molti lavori solo in alcuni mesi
dell'anno metereologicamente favorevoli. Riteniamo che la
previsione di 15 milioni di euro rappresenti una dotazione
importante anche in considerazione del contesto generale di
diminuzione delle risorse.
Relativamente al progetto di variante alla strada di accesso al
comune di La Thuile "che permetterebbe di agevolare il deflusso
veicolare e una maggiore fruibilità a fini turistici e commerciali
dell'area", già oggetto di quesito referendario in data 20 ottobre
2019 e oggetto del secondo punto dell'interrogazione che stiamo
trattando, segnalo che il 22 dicembre ultimo scorso si è tenuto un
incontro in videoconferenza tra l'ANAS e l'Amministrazione comunale
dopo che si era già svolto un incontro tra l'Assessorato e il
Sindaco stesso all'inizio del mese di dicembre. Nell'occasione, il
Comune ha illustrato lo studio effettuato e conseguentemente ANAS
ha richiesto la trasmissione di tale documentazione corredata degli
eventuali pareri preliminari già acquisiti. Comunico inoltre che, a
riscontro di quanto richiesto dal Comune di La Thuile, con nota in
data 14 dicembre 2020, è intenzione di quest'Amministrazione
attivarsi per l'apertura di un tavolo di lavoro tra tutti i
soggetti interessati al fine di approfondire l'importante tematica
per la comunità di La Thuile e approfondire gli intendimenti in
merito. La succitata nota di ANAS è già stata trasmessa al Comune
di La Thuile.
Venendo alla richiesta di cui al terzo punto dell'interrogazione
in esame, relativa all'intervento di riqualificazione mediante
allargamento e modifica del tratto veicolare della strada statale
n. 26 in località Amérique tra i comuni di Quart e
Saint-Christophe, intervento cofinanziato dalla Regione, segnalo
che ANAS con la sopracitata nota ha comunicato che allo stato
attuale è necessario procedere con la riprogettazione dei lavori a
seguito di arresto dell'intervento determinato, com'è noto, da un
ricorso al TAR a cui è seguita la risoluzione del contratto con
l'impresa appaltatrice. Inoltre, la realizzazione di una
carreggiata a quattro corsie con spartitraffico centrale è stata di
fatto arrestata anche dai rilievi dei residenti e dei gestori delle
attività commerciali dei Comuni interessati che durante le fasi
propedeutiche ai lavori hanno percepito come troppo rilevante
l'impatto del nuovo tracciato. Oltre a ciò, gli stessi Comuni di
Quart e Saint-Christophe hanno chiesto di rivedere alcuni aspetti
progettuali nell'ottica di ridimensionare gli interventi
originariamente previsti. L'ANAS intende comunque procedere,
attraverso una riprogettazione in sinergia con la Regione,
accogliendo per quanto possibile le richieste di modifica
progettuali pervenute dal territorio. In tal senso abbiamo già
incontrato i Comuni in oggetto ed è già previsto un incontro di
raccordo con loro rispetto a queste note e a quanto da farsi.
L'iniziativa consiliare da voi presentata mi consente inoltre di
informare il Consiglio anche in merito a questioni non contemplate
nella vostra iniziativa concernenti la progettazione di altri
tratti della strada statale n. 26, nonché dell'intervento relativo
alla variante di Etroubles e Saint-Oyen i cui attesi riscontri sono
pervenuti sempre nella medesima nota della struttura territoriale
ANAS del 19 gennaio scorso. Per quanto attiene all'intervento della
variante di Etroubles e Saint-Oyen, intervento articolato e, com'è
noto, interrotto a causa di rescissione del contratto con il
precedente appaltatore, ANAS informa che si è reso necessario
procedere a riprogettazione degli interventi di completamento e
aggiornamento degli impianti a servizio della galleria a seguito
della consegna della progettazione esecutiva con successiva
validazione e approvazione; entro il 2021 sarà avviato ovviamente
l'iter di appalto nuovo. I lavori di ricostruzione comporteranno un
importo complessivo di spesa di circa 78 milioni di euro, anche in
questo caso ci sono già stati incontri con gli amministratori
locali coinvolti e sono previsti a breve confronti sul tema.
In conclusione confido nell'aver fornito risposte puntuali ed
esaustive ma soprattutto ho inteso questa interrogazione anche
quale opportunità per aggiornare l'intero Consiglio in merito a
tematiche che rivestono per la nostra Regione grande importanza.
Possiamo rilevare con soddisfazione l'attenzione che la struttura
territoriale ANAS ha dimostrato nei confronti dell'istituzione e
delle necessità dei nostri territori sia testimoniando spirito
collaborativo, sia attraverso concrete volontà di giungere alla
definizione delle attività in essere. È di tutto rilievo la
destinazione di circa 15 milioni di euro in manutenzione
programmata che rappresenta per la nostra realtà una dotazione
importante confermata da una programmazione che andrà
calendarizzata tenendo conto delle specificità morfologiche del
nostro territorio e in tal senso a brevissimo incontreremo anche
ANAS. Inoltre, come appare in particolare riguardo alle varianti
delle statali n. 26 e n. 27, il dato fondamentale è la
collaborazione di tutti i soggetti coinvolti per migliorare la
sicurezza delle nostre principali arterie viarie.
Presidente -
Per la replica, il consigliere Aggravi a cui
passo la parola.
Aggravi (LEGA VDA) -
Ringrazio l'Assessore per la
risposta alle tre domande, ai tre quesiti e anche per
l'aggiornamento riguardo la variante di Etroubles, che rimane una
delle pecche più evidenti dei cantieri sui nostri tratti
stradali.
Sono forse meno entusiasta di lei sulla fattiva collaborazione
con ANAS, che forse spesso ha delle tempistiche a lei più consone
rispetto alle mie, però sappiamo che queste grosse realtà spesso e
volentieri sono fortemente burocratizzate e io direi anche
romanizzate, quindi poi, per gli effetti che si trovano sul
territorio, bisogna aspettare molti anni e magari anche passaggi di
governance
continui perché i nomi cambiano molto. Se
vogliamo, la progettazione o l'idea a questo punto vedendo quello
che lei mi ha detto riguardo all'allargamento, la quarta corsia del
tratto dell'Amérique, ci fa pensare che di questo progetto forse ne
parleremo chissà quando. Questo voleva anche essere un po' un
aggiornamento e una risposta rispetto a delle preoccupazioni che
avevano giustamente esposto gli operatori della zona e anche le
amministrazioni locali. Mi auguro che la riprogettazione degli
interventi possa tenere conto di quella che è oggi la realtà della
zona e soprattutto delle attività che vi insistono non soltanto
perché vi è una strada e un collegamento stradale, ma soprattutto
perché annesso appunto anche a un utilizzo diciamo più di natura
commerciale.
Per quanto riguarda la variante del comune di La Thuile, sono
speranzoso sul tavolo di lavoro seppur di tavoli ne abbiamo visti
tanti e non è la prima volta che presento delle interrogazioni, più
volte si è parlato di questa possibilità, io mi auguro che da parte
di ANAS ci sia un'attenzione maggiore considerato anche che, oltre
alla possibilità del comune di La Thuile di rivedere la sua
conformazione soprattutto del centro, c'è anche un discorso di
sicurezza perché comunque il Passo del Piccolo San Bernardo è
notevolmente utile e utilizzato nella sua parte di apertura e
sappiamo che comunque la strada è quella che è, quindi non c'è
sicuramente un traffico altissimo durante tutto il periodo di
apertura del Colle ma comunque insiste sul Paese.
Per quanto riguarda poi gli interventi di manutenzione,
prendiamo atto dei 15 milioni di euro che sono stati stanziati e ci
auguriamo che siano destinati, come cercheremo continuamente
comunque di verificare, a dei tratti che hanno la necessità di
essere manutenuti. Lo dico perché? Perché spesso ci si rende conto
di queste situazioni soltanto quando, ahimè, è troppo tardi e ci
sono ovviamente dei fatti non piacevoli, come abbiamo già visto,
perché, purtroppo, l'incidente del ponte Morandi ha aperto una
preoccupazione sui viadotti, su cui forse in precedenza c'era meno
attenzione soprattutto dalla parte della politica. Le nostre strade
invece sono importantissime non soltanto come lei ripeteva per dei
collegamenti tra paesi ma anche collegamenti che al netto delle
autostrade, e parlo soprattutto della 27, ovviamente hanno anche
un'utilità maggiore e anche a carattere sovranazionale.
