Classificazione
AMBIENTE
Inquinamento
ENERGIA


Resoconto integrale del dibattito dell'aula
Oggetto del Consiglio n. 1918 del 4 aprile 2001 - Resoconto
OGGETTO N. 1918/XI Stato di avanzamento degli adempimenti e
delle opere di bonifica per zone soggette ad inquinamento
elettromagnetico. (Interrogazione)
Interrogazione Richiamato il contenuto
dell’interpellanza prot. n. 6/99 del 14.01.99,
avente per oggetto il tema dell’inquinamento
elettromagnetico in Valle d’Aosta;
Ricordato che, rispondendo a detta interpellanza,
l’Assessore alla Sanità dichiarò che
l’ARPA avrebbe preso contatto con
l’ENEL per l’aggiornamento sullo
stato di avanzamento degli adempimenti e delle opere di bonifica
previste dalla normativa nazionale;
Ricordato altresì che il medesimo Assessore si impegnò a
prendere contatti con l’ENEL nel momento in cui
avrebbe avuto dati tecnici su cui dibattere;
Osservato che non si sono avute più notizie, ad oltre due anni
di distanza, dei contatti intervenuti, né dello stato delle
iniziative relative alle bonifiche da realizzare;
Rilevato come il tema rimanga di stretta attualità, essendo
cresciuta nell’opinione pubblica la consapevolezza
circa i probabili danni provocati dall’inquinamento
elettromagnetico;
il sottoscritto Consigliere regionale
Interroga
l’Assessore competente per sapere:
1) qual è stato l’esito dei contatti tecnici e
degli incontri politici a suo tempo avuti con l’ENEL
circa la necessità di bonificare le zone soggette ad inquinamento
elettromagnetico;
2) qual è lo stato di avanzamento dei relativi adempimenti, con
particolare riferimento alle linee Villeneuve/Châtillon e
Albertville/Rondissone.
F.to: Curtaz
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
A seguito dell'interpellanza del gennaio
1999 vi è stato un incontro con l’ENEL e
l’ARPA per fare il punto della situazione a seguito
del quale l’ENEL ha trasmesso in data 26 febbraio
1999 all’ARPA stessa e al Presidente della Giunta la
seguente documentazione:
- relazione ex articolo 7, DPCM 23 aprile 1992, sui criteri e le
priorità degli interventi di risanamento, trasmessa al Ministero
dell’ambiente in data 17 novembre 1993;
- programma generale di risanamenti, ex articolo 4, DPCM 28
settembre 1995, per la parte riguardante la Valle
d’Aosta, trasmesso al Ministero
dell’ambiente in data 19 febbraio 1996.
Nella lettera l’ENEL dice testualmente:
"Per quanto concerne i progetti di risanamento, saranno
inoltrati entro le scadenze previste nel programma generale di
risanamenti e precisamente:
- entro il 19 ottobre 1999 per la linea 220.000 Kv:
Villeneuve-Châtillon;
- entro il 19 ottobre 2002 per la linea 380.000 Kv:
Albertiville-Rondissone.
Copia del progetto sarà trasmessa alla Regione Valle
d’Aosta come previsto dall’accordo
procedimentale interministeriale del 14 settembre 1995 pubblicato
sulla Gazzetta ufficiale n. 65 del 18 marzo 1996".
Si fa notare che il programma generale di risanamenti è cosa ben
diversa dai progetti di risanamenti, esso consiste in una lista di
elettrodotti potenzialmente critici per la prossimità ad abitazioni
da sottoporre a verifica del rispetto dei limiti stabiliti dalla
normativa e a definizione di priorità di intervento secondo i
criteri stabiliti. La competenza dell’esame sia del
programma generale di risanamento che del progetto di risanamento
era secondo la normativa del Ministero dell’ambiente
e non delle regioni.
Di fatto il DPCM 28 settembre 1995 stabilisce di per sé stesso
un pesantissimo criterio di priorità degli interventi stabilendo
per la prima fase, di cui non è indicata la fine, il risanamento
solo sugli elettrodotti per i quali non è verificato il rispetto
dei livelli minimi di campo elettrico e magnetico.
La "Terna S.p.A." del gruppo ENEL in data 19 ottobre 1999 ha
inviato al Ministero dell’ambiente, al Ministero
dell’industria, commercio e artigianato, al
Ministero dei lavori pubblici, al Ministero della sanità e alla
Regione autonoma Valle d’Aosta una lettera avente
per oggetto il risanamento delle linee elettriche, presentazione
progetti di risanamento, dove dice:
"In relazione al programma generale di risanamento linee
elettriche, trasmesso al Ministero dell’ambiente in
data 19 febbraio 1995, pubblicato nella Gazzetta ufficiale n. 65
del 18 marzo 1996, si inviano i progetti di risanamento delle
tratte delle linee elettriche di competenza della Terna S.p.A.,
Direzione di Torino, il cui inoltro nel suddetto programma è
previsto per il corrente anno 1999.
La documentazione tecnica allegata riguarda la linea 220.000 KVT
209 Villeneuve-Châtillon, sita nel territorio della Regione
autonoma Valle d’Aosta, di cui è prevista la
ricostruzione nel pieno rispetto della normativa attualmente in
vigore, in particolar modo per quanto concerne
l’articolo 5 del DPCM 23 aprile 1992?".
Segue in allegato la descrizione tecnica della ristrutturazione
della linea comprendente tutti i comuni che vengono
interessati.
Questa lettera è stata inviata in data 19 ottobre 1999.
La ricostruzione della linea Châtillon-Villeneuve è stata
pertanto ufficialmente segnalata alla Commissione interministeriale
nell’ambito dell’azione di
risanamento degli elettrodotti in relazione alle direttive del DPCM
23 aprile 1992 concernenti i campi elettrici e magnetici generati
dagli elettrodotti ad alta tensione.
La ricostruzione, pianificata in quel documento, risulta essere
entro la fine dell’anno 2004.
In ogni caso i progetti di risanamento devono essere, come ho
detto prima, esaminati dal Ministero dell’ambiente
che si avvale di un'apposita commissione tecnica che da
informazioni assunte sembrerebbe non essersi mai più riunita
nell’arco degli ultimi due anni.
Aggiungo che con l’entrata in vigore della legge
quadro sulla protezione dall'esposizione a campi elettrici,
magnetici, elettromagnetici, nota come legge n. 36/2001,
l’ENEL avrà invece l’obbligo di
presentare alla Regione o al Ministero
dell’ambiente, se trattasi di linee interessanti due
o più regioni, entro un anno dall'emanazione della normativa
tecnica di attuazione, appositi piani di risanamento (articolo 9)
al fine di assicurare il rispetto dei limiti di esposizione e i
valori di attenzione che saranno definiti con dette disposizioni
tecniche dallo Stato in attuazione dell’articolo 4
della citata legge n. 36/2001.
In ogni caso il risanamento degli elettrodotti dovrà essere
completato entro 10 anni dall’entrata in vigore
della legge n. 36 con obbligo comunque di risanare in tempi
inferiori le situazioni che non risulteranno conformi alle
disposizioni tecniche che saranno emanate.
I dati a disposizione, a seguito di interventi e campagne
condotte dall’ARPA, sui livelli di campo in ambienti
di vita generati da elettrodotti, lasciano prevedere un esteso
coinvolgimento degli elettrodotti sul territorio regionale nei
suddetti piani di risanamento considerati gli orientamenti attuali
in materia di valori di attenzione.
A questo proposito voglio ricordare che i limiti del DPCM del
1992 prevengono dagli effetti acuti e immediati
dell’esposizione a campi elettrici e magnetici e
sono molto superiori ai livelli di cautela contro
l’insorgenza di effetti dovuti ad esposizione
prolungata su cui oggi si accentua il dibattito dell'opinione
pubblica e delle forze politiche.
Questa è la situazione allo stato dell’arte e il
livello di informazione che abbiamo formalmente ed
informalmente.
Presidente
La parola al Consigliere Curtaz.
Curtaz (PVA-cU)
Prendo atto della risposta
dell’Assessore che mi è sembrata di una qualche
utilità se non altro perché ha fatto il punto della situazione, ha
relazionato non solo al sottoscritto, ma al Consiglio sullo stato
della situazione rispetto al risanamento elettromagnetico in un
momento storico in cui il problema è all’ordine del
giorno.
Ricordo che si sta diffondendo nell'opinione pubblica una
consapevolezza sempre più alta sulla problematicità della materia,
sul coinvolgimento dell'opinione pubblica forse hanno influito
anche le recenti polemiche su Radio Vaticana. Credo che questo sia
stato un caso che ha fatto discutere gli organi di stampa e
aumentare la coscienza dell’opinione pubblica.
È vero peraltro che le risposte, al di là della correttezza
formale della relazione dell’Assessore che voglio
riconoscere, sono ancora delle risposte interlocutorie che
prevedono tempi ampi.
In particolare avevo concentrato la mia attenzione su due linee
elettriche, che mi sembrano, fra le più importanti di questa
Regione, cioè la Villeneuve-Châtillon e
l’Albertiville-Rondissone. Per quanto riguarda la
prima, l’iter almeno dal punto di vista teorico pare
piuttosto rassicurante perché sarebbe prevista la ricostruzione
entro il 2004 che mi sembra un tempo ragionevole visti i lavori
assai consistenti che andranno fatti, mentre
l’Assessore, forse perché non aveva dati più
precisi, nulla mi ha detto di specifico rispetto alla seconda che
mi sembra invece la linea che comporta più problemi e di maggiore
importanza sotto ogni profilo.
L’Assessore ha fatto cenno anche ai piani
regionali di risanamento che dovranno essere fatti entro dieci anni
dall’entrata in vigore della recente legge in
materia.
Ma al di là di tutto il nostro invito
all’Assessorato è quello di seguire questo problema,
di avere direttamente o attraverso l’ARPA continui
contatti con l’ENEL, con il ministero competente
perché siamo convinti che questo sia un problema da seguire e un
problema che merita delle risposte anche perché la nostra Regione è
coinvolta in maniera piuttosto pesante da problematiche relative
all’inquinamento elettromagnetico, quindi è giusto
nell’interesse non solo
dell’Amministrazione, ma anche dei cittadini che ci
sia un’attenzione alta su questo tema.
