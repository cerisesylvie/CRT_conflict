Classificazione
ASSISTENZA SOCIALE
Assistenza socio-sanitaria



Oggetto del Consiglio n. 383 del 24 febbraio 2021 - Resoconto
OGGETTO N. 383/XVI - Interpellanza: "Indirizzi del Governo
regionale in ordine all'esternalizzazione dei servizi di assistenza
domiciliare per anziani e inabili".
Bertin (Presidente) -
Punto n. 32 dell'ordine del giorno.
Per l'illustrazione, ha chiesto la parola il vicepresidente del
Consiglio Sammaritani, ne ha facoltà.
Sammaritani (LEGA VDA) -
Io la illustro, non so chi sarà
l'Assessore o comunque il componente del Governo a rispondermi
perché non vedo l'assessore Barmasse...
Presidente -
Arriva... prego Consigliere.
Sammaritani (LEGA VDA) -
Parliamo del servizio di
assistenza domiciliare per anziani e inabili e, in particolare, del
fatto che abbiamo appreso dagli organi di stampa che circa alla
metà del mese di dicembre scorso
l'Unité des Communes
Monte
Emilius ha deliberato di esternalizzare questo servizio di
assistenza domiciliare. A questo punto abbiamo messo in filigrana
questa decisione con quell'altra invece esattamente opposta della
Giunta regionale di un mese prima, cioè del 16 di novembre del
2020, con la quale la Giunta regionale autorizzava le
Unités des
Communes valdôtaines
nel loro ruolo di enti gestori delle
strutture residenziali e semiresidenziali socio-assistenziali per
anziani e inabili ad assumere operatori sanitari in deroga a quanto
previsto dalla deliberazione della stessa Giunta regionale n. 265
del febbraio del 2013, reclutando così personale necessario
ricorrendo anche a tipologie di lavoro di rapporto flessibile
normativamente previste.
Poiché è evidente che si ravvisano in questi due predetti atti
amministrativi un contrasto di indirizzi tra l'Amministrazione
regionale e le
Unité des Communes
quanto meno Monte Emilius,
allora interpelliamo il Governo regionale su questi quesiti, cioè
se vi siano state interlocuzioni fra i rappresentanti dei due enti,
Regione e
Unité des Communes
, prima della citata
determinazione di quest'ultima risalente al 16 dicembre 2020 come
abbiamo detto; quale sia l'entità media dei trasferimenti
finanziari annuali da parte della Regione alla
Unité des
Communes
Monte Emilius per il servizio in questione e, infine e
importante, quale sia l'intendimento e quindi l'indirizzo
dell'attuale Governo in ordine alla gestione dei servizi di
assistenza domiciliare per anziani e inabili, con particolare
riferimento all'esternalizzazione o internalizzazione dei
medesimi.
Presidente -
Per la risposta, ha chiesto la parola
l'assessore Barmasse.
Barmasse (UV) -
Grazie signor Presidente. Intanto mi
scuso con il Consigliere Sammaritani perché non ero in aula e
spiace per questa maleducazione.
Prima domanda: se vi siano state interlocuzioni fra i
rappresentanti. Devo dire che non risultano interlocuzioni
concernenti l'esternalizzazione tra
l'Unité
Monte Emilius e
le strutture dell'Assessorato della sanità, salute e politiche
sociali precedenti alla deliberazione di esternalizzazione del
servizio.
Per quanto riguarda la domanda: "quale sia l'entità media dei
trasferimenti finanziari annuali da parte della Regione alla
Unité des Communes
Monte Emilius per il servizio in
questione": negli ultimi cinque anni, 2016-2020, per il servizio di
assistenza domiciliare sono stati trasferiti in totale
all'
Unité
Monte Emilius 3.310.415,73 euro. A tale cifra
mancano ancora i trasferimenti di novembre e dicembre 2020,
pertanto la media annuale è stata calcolata sul quadriennio
2016-2019 e si attesta a 725.555,21 euro annui. I trasferimenti
annui sono in particolare i seguenti: nel 2020, però mancano i
trasferimenti relativi ai mesi di novembre e dicembre, 489.833
euro; nel 2019, 643.108 euro; nel 2018, 763.360 euro; nel 2017,
707.946 euro; nel 2016, 787.805 euro.
"Quale sia l'intendimento, quindi l'indirizzo dell'attuale
Governo in ordine alla gestione dei servizi di assistenza
domiciliare per anziani inabili con particolare riferimento
all'esternalizzazione e internalizzazione dei medesimi": come già
comunicato in risposta a una precedente interpellanza nello scorso
mese di gennaio, appare del tutto evidente che il tema della
gestione del servizio di assistenza domiciliare si inserisce in un
contesto più ampio di gestione dei servizi rivolti agli anziani sui
quali sarà opportuno procedere a una complessiva revisione.
Una delle priorità di questo Governo regionale è quella di
rivedere il sistema dei servizi agli anziani, che soprattutto
durante questi ultimi mesi di pandemia ha evidenziato difficoltà
nel coordinamento dei vari enti gestori. L'obiettivo è quindi
quello di riformare i servizi alla popolazione anziana, sia
residenziale che domiciliare, con il duplice intento di assicurare
equità di accesso e di offrire un livello qualitativo degli stessi
omogeneo su tutto il territorio. Per fare ciò, è necessario
coinvolgere tutti i soggetti interessati, quindi Regione, Enti
locali, sindacati e terzo settore in un'ottica di regia unica.
Con riferimento al servizio di assistenza domiciliare, risulta
necessario evidenziare come questo sia un servizio da privilegiare
nell'ottica di mantenere il più possibile l'anziano nel proprio
ambiente familiare, riservando ai casi più gravi le strutture
residenziali. Sarà quindi necessario ripensare il modello attuale
individuando i servizi che potrebbero essere esternalizzati e
quelli che invece è opportuno rimangano a gestione diretta delle
Amministrazioni pubbliche. Entrambi i modelli infatti presentano
dei pro e dei contro che devono essere soppesati e analizzati
compiutamente.
Quanto al modello esternalizzato, se, da un lato, esso consente
di ottimizzare le risorse nell'ottica sia di ridurre i costi, sia
di liberare risorse umane per concentrarsi sulla programmazione e
sul controllo della qualità dei servizi, oltre che di garantire una
maggiore flessibilità nella gestione degli interventi; dall'altro,
tale modello potrebbe incidere sulla qualità dei servizi offerti e
determinare una maggiore precarietà del personale dipendente degli
enti gestori. Il modello gestione pubblica al contrario sconta
necessariamente una minore flessibilità nella sua organizzazione e
nella gestione del servizio tenuto conto delle rigidità del
contratto di lavoro pubblico, garantendo tuttavia una continuità e
una stabilità lavorativa maggiore per i dipendenti coinvolti.
Oltre a ciò, è anche da tenere in debita considerazione la
strutturale carenza di personale con qualifica adeguata da poter
inserire nei servizi in questione visto che è stato necessario nel
corso del periodo emergenziale riorganizzare il personale dotato di
qualifica OSS per inserirlo nei servizi residenziali socio-sanitari
e socio-assistenziali.
Qualunque decisione in merito pertanto comporterà
inevitabilmente un'attenta valutazione dei costi e dei benefici in
relazione al ricorso ai diversi modelli delineati, tenendo anche
conto delle risorse finanziarie disponibili stante la contrazione
delle stesse venutasi a determinare nel corso degli ultimi
anni.
Presidente -
Per la replica, ha chiesto la parola il
consigliere Sammaritani, ne ha facoltà.
Sammaritani (LEGA VDA) -
Grazie Assessore per la
risposta. È evidente che questa vicenda era lo spunto per andare a
fare delle riflessioni molto importanti, che già sono state fatte,
che comunque devono ancora essere fatte, dovranno essere fatte,
perché, quando si va a ripensare a un modello, soprattutto in un
tema come questo così importante di assistenza ad anziani e
inabili, si devono soppesare tutte le soluzioni, metterle a
confronto e poi fare delle valutazioni. Quello che ci preoccupava è
proprio il fatto che adesso se alcuni dei soggetti di questa
vicenda iniziano a decidere di esternalizzare prima ancora che il
modello sia creato, è evidente che poi si creeranno le solite
discrasie per cui ci saranno alcuni soggetti che magari hanno fatto
dei contratti e stipulato, visto che si parla di contratti di
appalto, dei contratti con soggetti esterni che creeranno ulteriore
confusione, perché se si dovesse, per esempio, poi decidere invece
di internalizzare, cioè quindi riportare all'interno questa
gestione dei dipendenti, sarà un problema, come spesso e in tanti
altri settori della Pubblica Amministrazione - non solo valdostana
naturalmente ma noi di questo ci occupiamo - si è già
verificato.
A questo proposito, nel momento in cui si deve ripensare un
modello, è bene sicuramente coinvolgere - e apprezzo lo spunto che
è stato segnalato dall'Assessore -tutti i soggetti interessati e
uno dei temi è proprio questo, perché pare invece che
l'Unité
des Communes
Monte Emilius non abbia interpellato nessuno,
soprattutto e sicuramente non le sigle sindacali. Io credo che
invece, quando si prendono decisioni così importanti su dipendenti
e quindi sulla creazione di un sistema così importante, non si
possa prescindere dall'audizione e dal confronto con le forze
sindacali. Questo quindi è già un tema importante di cui tenere
conto ed evitare evidentemente, nel momento in cui si andrà a
discutere di questo modello, di fare errori come questi.
Voglio rammentare - non è stato fatto da chi ha predisposto la
risposta - che nel novembre del 2016, quindi non tantissimo tempo
fa, tutte le forze sindacali insieme all'Assessorato della sanità,
salute e politiche sociali dell'epoca, era assessore Laurent
Viérin, avevano sottoscritto un documento importante su quello che
doveva essere l'indirizzo futuro di questi servizi e si facevano
tante dichiarazioni di principio, un po' un libro dei sogni, però
si facevano appunto delle considerazioni molto corrette sul fatto
che il
welfare
valdostano dovesse essere improntato non
soltanto agli aspetti economici e aziendali di un sistema ma
proprio anche alla necessità di rendere un servizio il migliore
possibile, quindi di ottimizzare il servizio e non sempre
ottimizzare significa risparmiare o comunque spendere il meno
possibile.
Questa visione credo che fosse una visione sicuramente giusta,
si parlava di rinforzo di un'unica regia regionale, del
mantenimento della gestione pubblica dei servizi attraverso un
soggetto di diritto pubblico a valenza territoriale regionale,
della salvaguardia per tutto il personale del comparto unico, della
valorizzazione delle specificità professionali con percorsi
formativi dedicati, insomma tutta una serie di punti sicuramente
condivisibili, però abbiamo visto che probabilmente in questo
momento c'è un leggerlo sbando, qualcuno va in una direzione,
qualcuno va in un'altra e questo non potrà che essere negativo poi
per lo sviluppo di quel modello che siamo tutti d'accordo di voler
sviluppare ma che dovremmo già fin d'ora quindi prevenire fughe in
avanti o comunque indietro a seconda dei punti di vista.
Direi quindi che è un tema estremamente importante, abbiamo
visto quanto sia importante la salute, quanto sia importante a
volte investire perché appunto qualche volta si risparmia qualcosa
ma poi alla fine, nel lungo periodo in realtà si perde.
Abbiamo visto quanto sia importante per la società la salute
pubblica che si traduce anche in ripercussioni sull'economia in
generale, quindi stiamo molto attenti a quando ripensiamo ai
modelli, teniamo ben presenti quei principi esplicitati in quel
documento del 2016.
