Classificazione
ENERGIA



Oggetto del Consiglio n. 2566 del 21 marzo 2007 - Resoconto
OGGETTO N. 2566/XII - Criteri di assunzione del personale
presso aziende elettriche partecipate dalla Regione.
(Interrogazione)
Interrogazione
Venuti a conoscenza che la CVA S.p.a., azienda elettrica di
proprietà regionale procederà nelle prossime settimane a 25
assunzioni, di cui solo 7 utilizzando graduatorie aperte (due
geometri, due ragionieri, tre diplomati di istituto professionale
ad indirizzo elettrico), mentre per le altre assunzioni utilizzerà
una procedura basata su colloqui, senza alcuna evidenza pubblica né
determinazione dei requisiti;
Preso atto che anche nella Deval S.p.a., società di proprietà
di 51% dell'Enel e per il 49% della Regione Autonoma Valle d'Aosta,
sono rilevate dai sindacati confederali importanti carenze
d'organico, mentre a livello nazionale il gruppo Enel, dopo un
monitoraggio delle attività operative ha previsto oltre 500 nuove
assunzioni, che corrisponderebbero a otto nuovi posti di lavoro a
livello valdostano;
Evidenziato che negli ultimi tempi la CVA S.p.a. ha
perseguito una politica di notevole aumento dei propri dirigenti,
passati da due a cinque, nonché di concessione di passaggi di
categoria e di altri benefici salariali ad personam, che hanno
interessato un ristretto numero di dipendenti, particolarmente del
settore commerciale assunti recentemente, mentre nei confronti del
personale con salari al di sotto della media non solo non è stata
praticata un'incentivazione alla professionalità, ma si è attuata
una contraddittoria e burocratica gestione, fonte di diffuso
malcontento e insoddisfazione in tale personale;
Sottolineata la necessità di poter inquadrare queste
politiche del lavoro nella prospettiva dell'acquisizione della
quota di proprietà dell'Enel della società di distribuzione
elettrica valdostana;
i sottoscritti Consiglieri regionali
Interrogano
l'Assessore competente per conoscere:
1) le procedure di evidenza pubblica delle assunzioni in CVA
S.p.a, nonché le motivazioni per cui le procedure a graduatoria
aperte siano state limitate a solo sette posti di lavoro;
2) quali siano le politiche di incentivazione e di promozione
della professionalità, anche attraverso i passaggi di categoria e
gli assegni ad personam, praticati nella CVA nei confronti di tutte
le maestranze;
3) quali siano le politiche occupazionali della Deval, anche
in vista della formazione di personale che possa validamente
sostituire l'alto numero di pensionamenti previsti per il
2014;
4) a che punto sia la trattativa con l'Enel per
l'acquisizione della sua quota di maggioranza della Deval
S.p.a..
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Cercherò di continuare questa
proficua discussione con il collega Sandri e faccio un'appendice,
me lo consenta il Presidente. Rispetto al discorso di prima, non è
che Banca d'Italia ha dato delle sanzioni e le sanzioni le ha
pagate la collettività, le hanno pagate coloro che amministravano.
Dico questo perché dalla sua descrizione si capirebbe così, quindi
se c'è stata una sanzione, questa è stata pagata. Dal momento che
abbiamo una società finanziaria, questa è posta sotto il controllo
di Banca d'Italia, non del Consigliere Sandri e ovviamente l'organo
preposto a fare il controllo e a garantire il credito, che è
un'attività con una particolare normativa, non è né un movimento
politico, né un singolo, ma questo non è un argomento nuovo, ho
avuto già modo di dibattere con i colleghi del gruppo "Forza
Italia" al riguardo, rimango della mia convinzione che la gestione
del credito non può essere un ragionamento che viene fatto dal
punto di vista politico.
Rispetto alle cose che mi chiede, lei nelle premesse fa
riferimento sia a "DEVAL", sia a "CVA", poi concentra le domande
soprattutto sulla "CVA". Rispetto a quello che mi chiede, per
quanto riguarda quanto è contenuto nelle premesse
dell'interrogazione al paragrafo evidenziato, si precisa che i
dirigenti nel periodo 2002-2003 erano 4, uno di questi è cessato
per diritto alla pensione alla fine del 2003 e quindi con le nomine
attuali il numero è aumentato di 1 unità. Tale incremento è dovuto
all'istituzione di una nuova direzione che siglerà sia gli
interventi della Diga di Beauregard, per i quali un dipendente
"CVA" è stato nominato soggetto attuatore ai sensi dell'ordinanza
della Presidenza del Consiglio dei ministri del 7 luglio 2006, sia
la costruzione di nuovi impianti nella vallata di La Thuile e i
potenziamenti delle centrali esistenti.
Rispetto alla prima domanda, "CVA", previa consultazione con le
organizzazioni sindacali, che hanno fatto anche un documento, ma
non so se porta qualche notizia rispetto alla sua interrogazione...
ma dalla CGIL mi segnalano che non sono loro che hanno promosso
l'interrogazione, quindi dice: "se è stata presentata dai
"Democratici di Sinistra", noi non c'entriamo niente" e nell'ambito
di questo documento si dice che con "CVA" vi sono degli ottimi
rapporti dal punto di vista sindacale. Ha deciso di utilizzare
graduatorie esistenti fino ad esaurimento per le figure
professionali di geometri, ragionieri, diplomati con qualifica
elettrica. Per ciò che concerne le figure dei guardiani dighe, la
società ha deciso di emettere nuove selezioni strutturate per
vallate di competenza tenendo presente le sollecitazioni promosse
dai sindaci delle vallate coinvolte dalla presenza di dighe; dette
selezioni sono state riservate ai residenti dei Comuni delle
vallate interessate. "CVA" per alcune figure specifiche con
professionalità legata a particolari esigenze societarie ha deciso
di prendere in considerazione le domande "curricula" pervenute
negli ultimi 2 anni, che garantivano un ampio e obiettivo campo di
scelta. Le selezioni sono state effettuate mediante prove scritte e
successive prove orali. Le commissioni esaminatrici erano formate
dal responsabile del personale e dal responsabile delle varie
funzioni aziendali di volta in volta coinvolte.
Per quanto attiene la seconda domanda, le politiche di
incentivazione del personale attuate ultimamente, in linea con
quanto effettuato negli anni passati, vanno in un'ottica di
accrescimento continuo delle professionalità interne, tutte le
azioni sono sempre state adottate previa consultazione con le
organizzazioni sindacali Per questi motivi è aperto un tavolo di
concertazione per la definizione delle metodologie di
valutazione.
Per quanto attiene invece il discorso di "DEVAL", si evidenzia
che è una società privata dove l'Amministrazione regionale ha una
partecipazione importante, ma non è il socio di riferimento
rispetto alla gestione. La consistenza e l'evoluzione dell'organico
possono essere rilevate dal bilancio annuale della società, che è
regolarmente depositato. Fin dalla sua costituzione (2001) "DEVAL"
si è distinta nel panorama nazionale, le società di distribuzione
in Italia sono 181, per qualità del servizio ed efficienza, ad oggi
viene considerata, se non la più efficiente, certamente fra le più
efficienti operanti nel settore, come volumi si colloca dopo "ENEL"
e le aziende municipalizzate. Per l'efficienza dimostrata nella
continuità e qualità del servizio, ha percepito complessivamente 4
milioni di euro; qualità e continuità del servizio che vengono
assicurate da quel personale di cui si denuncia la carenza.
Facendo riferimento al documento della CGIL, in realtà quel
documento lamenta dei rapporti tesi tra le organizzazioni sindacali
e "DEVAL". Nel gruppo "ENEL" l'organico operaio è dimensionato per
presidiare il territorio, grandi lavori sono assegnati con
continuità di imprese prevalentemente con sede in Valle d'Aosta. Il
presidio del territorio è affidato per 24 ore e 365 giorni all'anno
al personale operaio reperibile con un turno ogni 4 settimane, per
rispettare questo vincolo contrattuale sarebbero sufficienti 44
operai, quindi l'organico attuale è di 58, "DEVAL" dice che ne
sarebbero sufficienti 44, quindi traspare una richiesta
ingiustificata.
Per quanto attiene l'eventuale assunzione di 8 persone, promessa
da "ENEL"... assumerne 500 rischia di essere un dato non
particolarmente approfondito. Rispetto a questo mi si dice: "se si
fa base 500 le assunzioni di ENEL, con le dovute proporzioni del
gruppo ENEL, qui bisognerebbe assumerne 2 e non 8". Come è noto,
"ENEL" ha ultimato l'installazione dei contatori elettronici,
mentre "DEVAL" con personale dipendente ha già iniziato le
operazioni preliminari per adeguare gli impianti esistenti.
L'inizio dell'installazione è previsto per luglio, il termine
concesso dall'Autorità per l'energia è il 2011, "DEVAL" conta di
attivare quasi tutto il sistema entro il 2009, rimarrà la
difficoltà di rintracciare i proprietari di case residenti fuori
Valle. È noto che questa tecnologia, che si sta diffondendo in
tutta Europa, consente un rilevante numero di operazioni in remoto,
che oggi vengono eseguite con personale dipendente. Si lascia anche
presagire una contrazione di personale, perché se certe attività
vengono fatte in remoto, non ci sarà più la necessità di avere
delle persone che si muovono sul territorio. L'investimento è di
11,5 milioni di euro, interamente sostenuto da "DEVAL", che ha
utilizzato un prestito "ENEL" vantaggioso. Nel presentare il piano
industriale per ottenere il finanziamento, "DEVAL" ha tenuto in
debito conto il risparmio derivante da una diversa utilizzazione
del personale, che attualmente svolge le attività che verranno
eseguite in telegestione, al fine di migliorare ulteriormente la
qualità del servizio ed altre attualmente affidate a terzi. Per
riassumere la posizione di "DEVAL", questa dice: "la Regione ha un
ruolo importante, ma la responsabilità della gestione è del gruppo
ENEL e, rispetto agli standard del gruppo DEVAL, si adegua".
Rispetto alle assunzioni di personale e alla carenza di organico,
contesta quanto viene indicato dicendo che sarebbero sufficienti 44
unità rispetto alle 58 che ci sono e in prospettiva, con
l'installazione dei contatori elettronici, potrebbe esserci la
necessità di ricollocare del personale che oggi sta facendo questo
mestiere.
Per quanto riguarda il punto n. 4, ad oggi abbiamo continuamente
queste sollecitazioni, ma la "governance" del "gruppo "ENEL" non
pare particolarmente propensa a cederci la sua partecipazione,
quindi finora i nostri risultati non hanno portato a una concreta
prospettiva di acquisto.
Presidente
- La parola al Consigliere Sandri.
Sandri (GV-DS-PSE)
- Diciamo che è una soddisfazione
abbastanza sufficiente per la risposta dell'Assessore. Mi fa
piacere che "CVA" abbia cambiato politica, nel senso che leggo da
un comunicato del sindacato degli elettrici della CGIL, la FILCEM:
"sul tema assunzioni come FILCEM abbiamo fatto presente che su
25 assunzioni solo 7 avvengono tramite graduatoria, mentre le altre
saranno fatte attraverso colloqui conseguenti a curriculum"
:
questa è l'informazione che abbiamo avuto, abbiamo la soddisfazione
di sapere che "CVA" ha cambiato idea ed è "corsa ai ripari", credo
che questa sia l'utilità delle interrogazioni, ossia far cambiare
idea quando le idee non sono chiare. Rimane però un'area dubbia che
riguarda i dirigenti e le gratifiche, perché la politica che è
stata fatta è quella di promuovere dirigenti la cui indicazione e
competenza è almeno opinabile, ma la politica di incentivazione è
rivolta solo ai funzionari del commerciale, che sono quasi tutti di
recente assunzione, mentre la politica di remunerazione sulla base
di progetti è molto più scadente per i quadri inferiori: questo ci
dispiace perché va a penalizzare sia le persone che lavorano lì da
molti anni con dedizione e capacità e perché nega questa
possibilità alle fasce inferiori, che fra l'altro hanno redditi da
salario più bassi.
Per quanto riguarda "DEVAL", non sono convinto di quanto detto
dai responsabili, perché mi sembra di capire che vi sia una
contraddizione in quello che lei ha detto: "questi si dicono grandi
campioni di efficienza...", dopo l'"ENEL" e dopo le municipalizzate
ci sono loro, sta di fatto che io, che possiedo una casetta di
campagna nella Provincia di Pavia e sono residente all'estero
rispetto alla Provincia di Pavia, sono 2 anni che ho il contatore
elettronico e qui non ce l'ho. Il problema è che "DEVAL" è in
ritardo rispetto all'"ENEL", che è un "pachiderma" economico e
finanziario d'Italia! Questa grande efficienza della "DEVAL" quindi
ritengo che sia una "bufala" e che si debba cominciare a ripensare
al ruolo che svolge e, visto che non è nostra, è privata,
dedichiamoci a fare in modo che sia più... e quindi abbiamo meno
difficoltà a mettere in difficoltà "DEVAL". Non siamo noi i
difensori della "DEVAL" e non credo che lo voglia essere lei,
perché qui i sindacati unitari, compreso SAVT Energia, CISL, UILCEM
e CGIL FILCEM parlano degli incontri con la Direzione del personale
"DEVAL"... un confronto difficile caratterizzato dalla scarsa
disponibilità aziendale a fornire in modo dettagliato i dati e le
notizie richieste dalle segreterie sindacali, un atteggiamento che
conosciamo anche in quest'aula, ma che in questo caso i sindacati
denunciano giustamente. In questo confronto le segreterie hanno
evidenziato criticità su alcune attività, conseguenza di evidenti
carenze di organico e la carenza di organico, lo spiegano i
sindacati, non è solo una carenza attuale, ma anche di prospettiva,
non solo rispetto ai canoni "ENEL" che lei ha giustamente citato,
potrebbero essere 2, 3 o 4, forse non sono 8, però lei sa come nel
2014 larga parte delle maestranze della "DEVAL" andranno in
pensione, perché sono stati tutti assunti dal 1974, una gran parte.
Dato che è tutto personale specializzato, perché si parla di cose
complicate, credo che precisare una politica di assunzioni per fare
in modo che nel 2014 le maestranze esistenti siano in grado di
sopperire a quel momento difficile... ritengo sia importante
pianificarlo fin da ora. L'augurio è che la Regione nei confronti
di "DEVAL" abbia più "polso" e chieda il rispetto di impegni, di
mantenere una qualità pari almeno a quella media nazionale e
soprattutto credo che i sindacati valdostani debbano sentire la
Regione dalla loro parte e non dalla parte della proprietà
azionaria.
