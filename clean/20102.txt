Classificazione
EDILIZIA
Edilizia residenziale
ENTI LOCALI
Comuni


Resoconto integrale del dibattito dell'aula
Oggetto del Consiglio n. 87 del 1° ottobre 2003 - Resoconto
OGGETTO N. 87/XII - Stato delle pratiche di condono edilizio
presentate ai comuni valdostani. (Interrogazione)
Interrogazione
Appreso che il governo italiano intende varare un ulteriore
condono edilizio;
Ricordato che si tratterebbe del terzo provvedimento di
condono in meno di vent'anni;
i sottoscritti Consiglieri regionali
Interrogano
la Giunta regionale e l'Assessore competente per
conoscere:
1. quante sono le pratiche di condono edilizio esaminate
dagli uffici della Regione a seguito delle leggi di condono del
1985 e del 1994;
2. qual è l'entità complessiva, reale o stimata, delle
pratiche di condono edilizio presentate ai Comuni valdostani a
seguito dei due citati condoni del 1985 e del 1994;
3. quali sono le tipologie di abusivismo riscontrate e sanate
con i citati condoni;
4. il numero delle sanzioni applicate dalla Regione, in
aggiunta alle oblazioni della normativa di condono, per le
violazioni ai vincoli paesaggistici e di tutela e se vi sono
difficoltà applicative in tale materia.
F.to: Riccarand - Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - La Regione, per quanto concerne la sanatoria di
opere abusive a seguito delle leggi n. 47/1985 e n. 724/1994, era
tenuta ad esprimere il proprio parere ai sensi dell'articolo 32
della legge n. 47, ai fini del rilascio di concessioni in sanatoria
esclusivamente per le opere eseguite su aree sottoposte a vincoli.
A seconda del tipo di vincolo specifico e delle relative competenze
in ambito regionale, i pareri richiesti venivano rilasciati
dall'Assessorato regionale del turismo, dell'urbanistica e dei beni
culturali per tutte le aree sottoposte ai vincoli dei beni
culturali, centri storici e quant'altro; dall'Assessore regionale
ai lavori pubblici in particolare per la distanza delle strade e
per la distanza dei corsi d'acqua; ancora: dall'Assessorato
regionale dell'agricoltura, delle foreste, dell'ambiente naturale
per quanto riguarda la legislazione sulle foreste e in parte su
alcuni corsi d'acqua. Le procedure e le competenze erano definite
dalla legge regionale n. 48/85: "Norme in materia di sanatoria e di
opere edilizie abusive".
Il dato complessivo sulle pratiche esaminate non è al momento
noto e per averlo occorre richiederlo alle singole strutture
interessate; l'Assessorato ha provveduto ad avanzare tale richiesta
e si è in attesa delle risposte. Le istanze relative a pratiche di
condono edilizio inviate all'Amministrazione regionale, riguardanti
ambiti di tutela paesaggistica - quindi complessivamente la sfera
della tutela archeologica, il paesaggio, i beni culturali, i centri
storici, le aree monumentali, eccetera -, che sono le più rilevanti
perché comprendono i centri storici, possono quantificarsi in circa
5.800, sia per il vecchio condono della legge n. 47/85, sia per il
nuovo condono: quello della legge n. 724 del 1994. La percentuale è
indicativa di pratiche trasmesse - ma questo è un dato derivato
molto approssimativo -, in riferimento alle due leggi è
rispettivamente del 60 e del 40%, quindi 3.500 pratiche circa per
il vecchio condono e 2.300 circa per il condono del 1994.
Per quanto riguarda il dato relativo alle pratiche presentate
direttamente ai comuni valdostani, si rileva che questo dato è in
possesso solo dei comuni in quanto solo loro sono in grado di
fornire i dati attendibili, non essendo mai stata fatta un'indagine
puntuale sui condoni di esclusiva competenza delle amministrazioni
locali. Gli interventi abusivi realizzati in ambiti non vincolati,
tuttavia, si possono stimare con buona approssimazione in circa il
15% in aggiunta rispetto al dato complessivo relativo alle due
leggi per gli ambiti vincolati, parliamo sempre della sfera che
riguarda l'Assessorato dei beni culturali, arriviamo a circa 6.700
pratiche, se si considerano tutte le altre, possiamo
ragionevolmente pensare che il dato complessivo oscillerà intorno
ai 10.000.
Le
"tipologie di abuso edilizio riscontrate"
concernono
non tanto la realizzazione di opere in assenza di titolo
abilitativo quanto piuttosto la realizzazione di opere in
difformità rispetto al titolo abilitativo rilasciato. Per quanto
concerne la realizzazione di opere in assenza di titolo abilitativo
- comunque molto limitate rispetto alle opere realizzate in
difformità -, si tratta in buona parte di piccoli abusi, come cambi
di destinazione o d'uso all'interno di edifici regolarmente
concessionati e, in particolare, la creazione di unità immobiliari
o parti di unità immobiliari nei volumi di sottotetto peraltro
autorizzati quali volumi tecnici o con funzioni di complementarietà
rispetto ad altre unità immobiliari: depositi, soffitti, eccetera.
Questa tipologia di infrazione si riscontra soprattutto nei comuni
a forte vocazione turistica. Le tipologie di abusivismo riscontrate
sono dunque in gran parte legate ad interventi minori tra i quali,
oltre a quelli che abbiamo già citato, voglio ricordare i piccoli
ampliamenti di superfici di fabbricati, le modifiche di facciata,
l'inserimento di nuove aperture o balconi, le opere di finitura, il
rifacimento di copertura con o senza ampliamenti in altezza, la
realizzazione di autorimesse interrate o meno. Ancora: altri
interventi di ridotta entità fisica, anche se di notevole impatto
visivo e ambientale legato al loro numero in relazione al contesto
di inserimento, più che nei singoli fatti, risultano quelli
relativi alla costruzione di murature e recinzioni per limitare le
proprietà, alla realizzazione di baracche, di depositi, pollai, box
in lamiera e superfetazioni addossate ai fabbricati. Per quanto
attiene agli abusi di una certa consistenza dimensionale e quindi
di impatto importante, si rileva un numero relativamente ridotto:
sono circa 300 casi per tutta la Regione. La tipologia prevalente
di abuso è la realizzazione, già in fase di costruzione iniziale o
in sede di intervento successivo, di uno o due piani aggiunti
rispetto ai progetti approvati o concessionati, di ampliamenti di
sagome di volumetria consistente, di costruzioni in totale
difformità dai progetti, demolizione di costruzione di edifici
situati in agglomerati storici. Questo risulta dalla disamina delle
pratiche che sono state approfondite da parte della Sovrintendenza,
mancando sulle altre degli elementi di valutazione.
Per quanto riguarda gli abusi in aree vincolate - rispondo
all'ultima domanda dell'interrogazione -, ai sensi della legge n.
497/39, le sanzioni applicate dalla Regione in aggiunta alle
oblazioni versate ai comuni, le quali estinguono il reato penale,
sono oltre 1.000, in gran parte applicate dopo l'entrata in vigore
del decreto ministeriale del 26 settembre 1997, che stabilisce
l'obbligo di sanzionare comunque tutte le tipologie di abuso, anche
in assenza di danno paesaggistico. La legge del 1939 prevedeva che
vi fosse la sanzione solo quando era arrecato un danno
paesaggistico, con questo decreto invece si sanzionava tutto,
questo significa che si sanzionava anche gli interni delle
costruzioni che venivano modificati. Si è applicata quindi la
procedura prevista dall'articolo 15 della legge n. 497/39,
parzialmente modificata dall'articolo 164 del decreto legislativo
n. 490/99, vale a dire il Testo unico in materia di beni culturali
e ambientali. Ai richiedenti il condono, quindi, è stato comunicato
con atto formale il parere favorevole al rilascio del provvedimento
di sanatoria, con l'applicazione delle indennità di cui sopra,
stabilendo che la quantificazione dell'importo della medesima
troverà definizione tramite l'attivazione di apposita
procedura.
La quantificazione stessa, però, che è l'aspetto più
problematico, tenuto conto dell'estrema varietà di infrazioni,
quindi di tipologie di infrazioni, che sono tra loro disomogenee e
anche molto complesse… ecco, per dare
questa risposta è stato affidato un incarico di consulenza ad un
professionista esterno, per valutare la fattibilità
tecnico-giuridica per la disposizione di una griglia di
valutazione, in maniera da raggruppare per tipologie di abuso
omogenee, al fine di ottimizzare e velocizzare la procedura,
evitando di effettuare, per quanto possibile, una singola perizia
di stima per ogni pratica di abuso.
Président - La parole au Conseiller Riccarand.
Riccarand (Arc-VA) - Ringraziamo l'Assessore per la dettagliata
risposta, che ci permette di avere uno "squarcio" di informazione
su un fenomeno rilevante anche in Valle d'Aosta, perché parliamo di
10.000 pratiche di abusivismo, di cui 5.800 riguardano ambiti
soggetti a tutela. È un fenomeno quindi estremamente rilevante
anche nella nostra Regione; è vero che si tratta perlopiù di un
abusivismo minore, però esiste. Ci conforta quindi il fatto che
siano prevalentemente fatti minori, però un numero così elevato di
pratiche di abusivismo è anche un indice di qualcosa che non
funziona e questo ci induce a pensare che adesso bisognerà vedere
come è stato impostato il nuovo condono - e ne parleremo perché vi
è una mozione apposita su questo -, ma le ricadute di questi atti a
livello nazionale sul nostro territorio sono poi significative,
perché non "passano al di sopra", ricadono e quindi ci troviamo di
fronte a fatti di estrema rilevanza.
Per quanto riguarda l'ultimo aspetto, mi sembra che vi sia un
dato molto dolente sull'ultima domanda da noi posta e sull'ultima
risposta dell'Assessore perché, se ho capito bene, ci troviamo di
fronte a 1.000 pratiche in cui è stata prevista una sanzione da
parte della Regione, perché, oltre all'oblazione prevista dal
condono, deve essere applicata questa sanzione regionale, sanzione
che è stata decisa e, probabilmente, in alcuni casi da molti anni,
ma che non è stata quantificata e applicata. Questa è una
situazione da cui bisogna uscire, nel senso che o c'è la sanzione,
e allora la si applica, la si determina e la si riscuote, oppure
non c'è, però non è che possiamo rimanere in "mezzo al mare".
"Adesso c'è un incarico…" - l'Assessore
ha detto - "… di consulenza esterna",
comunque su questo sollecitiamo che, se vi sono delle procedure e
delle sanzioni da applicare, siano applicate e le procedure siano
fatte regolarmente.
