Classificazione
SANITÀ VETERINARIA E ZOOTECNIA



Oggetto del Consiglio n. 610 del 17 aprile 2019 - Resoconto
OGGETTO N. 610/XV - Interpellanza: "Progetto per la
realizzazione di un forno crematorio per animali d'affezione nel
Comune di Saint-Christophe".
Distort (Presidente) -
Punto 23 all'ordine del giorno.
Per l'esposizione, la parola alla proponente, collega Pulz.
Pulz (ADU VDA) -
Torniamo a parlare di animali
d'affezione, secondo la sensibilità che condivido in particolare
con la collega Manuela Nasso. Affrontiamo però la questione da
un'angolatura molto triste, cioè parliamo di quando gli animali
d'affezione ci abbandonano con la morte e dobbiamo gestire il loro
corpo senza vita. Quegli animali che il filosofo russo Nikolaj
Berdjaev, innamorato in particolare dei suoi gatti, al cui pensiero
ho dedicato la mia tesi di laurea in filosofia, definiva,
genialmente, come i nostri veri angeli custodi.
Dalla pagina istituzionale dell'Assessorato all'ambiente, si
evince che vi è in progetto l'installazione di un forno crematorio
per animali d'affezione, da collocare nel Comune di
Saint-Christophe, e che il 12 febbraio scorso è stata presentata
l'istanza per l'avvio della procedura di VIA, cioè della
valutazione di impatto ambientale, al fine di ottenere il rilascio
della compatibilità ambientale appunto per questo forno
crematorio.
Tale progetto prevede che esso venga situato in una palazzina a
uso uffici, nonché deposito di pompe funebri, che è già in fase di
realizzazione in un'area urbana del Comune di Saint-Christophe, che
è caratterizzata dalla presenza di diverse attività commerciali,
anche edifici residenziali e pure un albergo ristorante.
La normativa nazionale in materia di cremazione e dispersione
delle ceneri, che risale al 2001, fa però riferimento agli esseri
umani e non parla per nulla di animali d'affezione, il cui
incenerimento è attualmente, purtroppo, assimilato a quello dei
rifiuti. Ma il problema è che tale attività è ricompresa tra le
industrie insalubri. Anche il Regolamento della Comunità europea,
che risale al 2009, classifica i cadaveri degli animali d'affezione
come rifiuto. Se posso permettermi un commento, confermo, dal mio
punto di vista, che siamo noi esseri umani i veri avvoltoi del
pianeta, incapaci di avere rispetto dei nostri amici animali, da
vivi e da morti. Io mi rifiuto, anche se non interessa a nessuno,
di considerare il mio cane adorato un rifiuto.
Comunque, al di là delle questioni filosofiche, in assenza di
normativa nazionale in materia di cimiteri e cremazione degli
animali d'affezione, alcune Regioni e Comuni italiani hanno
predisposto leggi regionali e provvedimenti, al fine di
regolamentare sia la realizzazione dei cimiteri che l'installazione
di questi impianti di cremazione, con le loro conseguenti emissioni
e dispersioni delle ceneri.
Per quanto attiene alla Valle d'Aosta, ricordiamo, con non poca
soddisfazione, che il Piano regionale di gestione dei rifiuti, dopo
aver accolto le istanze del referendum tenutosi l'indimenticabile
18 novembre del 2012, non prevede l'incenerimento di alcun rifiuto
sul territorio regionale.
Qui allora ci sembra di essere di fronte a una serie di
incongruenze. Abbiamo bisogno dell'Assessore competente per capire
innanzitutto se è a conoscenza dello stato attuale di questo
progetto di installazione di un forno crematorio, che è in fase di
valutazione di impatto ambientale. Poi vorremmo capire, rispetto
alla richiesta di installare in un'area urbana commerciale
un'attività attualmente classificata come incenerimento di rifiuti,
quali misure intenda assumere, relativamente
in primis
alla
collocazione e alla localizzazione di questo impianto, poi alla
tecnologia adottata, al controllo delle emissioni e alla disciplina
della dispersione delle ceneri.
Vorrei anche essere aggiornata in merito a un'eventuale recente
modifica intercorsa al Piano regionale dei rifiuti, in relazione
proprio all'incenerimento di un rifiuto entro i confini regionali.
Può darsi che ci siano delle novità che non conosco.
In ultimo, vorrei avere informazioni circa lo stato attuale
normativo regionale, proprio in materia di cimiteri e in
particolare di forni crematori per gli animali d'affezione.
Presidente -
Grazie per l'esposizione, collega Pulz. Per
la risposta da parte del Governo, la parola all'assessore
Chatrian.
Chatrian (AV) -
Nell'interpellanza la collega fa
riferimento all'istanza della realizzazione nel Comune di
Saint-Christophe di un forno crematorio per animali d'affezione.
L'installazione del manufatto avverrebbe in una palazzina in fase
di realizzazione destinata a uso uffici e deposito pompe funebri,
collocata in un'area adiacente a diverse attività commerciali,
abitazioni di privati e un albergo ristorante.
Come specificato nelle premesse dell'interpellanza, la normativa
nazionale in materia di cremazione e dispersione delle ceneri non
fa riferimento agli animali d'affezione, quindi l'incenerimento
delle carcasse degli animali è da considerarsi a tutti gli effetti
incenerimento di rifiuti.
Riguardo al progetto del forno crematorio per animali
d'affezione nel Comune di Saint-Christophe, la collega dimostra con
la sua iniziativa di essere molto ben informata, sia sulla pratica
amministrativa, dettagliatissima, avviata per la sua realizzazione,
sia più in generale sulla normativa vigente, sia essa nazionale che
regionale.
Entro nel merito e cerco di rispondere puntualmente ai quesiti
che mi ha posto. Se si è al corrente del progetto attualmente in
fase di procedura di VIA: confermo che la pratica sta regolarmente
seguendo la procedura di VIA, ai sensi della normativa di settore,
e la fase di pubblicazione - fase in cui chiunque può accedere agli
elaborati di progetto e presentare eventuali osservazioni - si è
chiusa in data 12 aprile 2019. Non so se ne è a conoscenza: non
sono state presentate osservazioni da parte del pubblico. La
conferenza decisoria sarà effettuata oggi.
Per quanto riguarda il secondo quesito, ribadisco quanto già
detto in precedenza, cioè che la pratica è in fase di istruttoria
di VIA, fase in cui si affrontano, mediante il confronto con tutto
le strutture competenti del settore - Assessorato alla sanità, ASL,
ARPA, Pianificazione territoriale e gestione dei rifiuti - tutte le
problematiche collegate al progetto in questione, al fine di
comprendere se l'iniziativa proposta sia, ambientalmente e dal
punto di vista sanitario, compatibile e conforme con le normative
di settore. Si tratta, come lei ben sa, di un'istruttoria
esclusivamente tecnica, svolta dalle strutture competenti e che non
prevede alcuna decisione di tipo discrezionale o di tipo
politico.
Non essendosi ancora chiuso il procedimento, l'esito non è
ancora disponibile, però il procedimento, come dicevo prima, è in
fase di chiusura di istruttoria e il confronto con le varie
strutture mette in evidenza delle criticità dal punto di vista
principalmente sanitario e ambientale. Io penso che nel giro al
massimo di una settimana, dieci giorni, sarà messo in evidenza e
quindi comunicato l'esito dell'istruttoria, la chiusura del cerchio
della conferenza dei servizi e il relativo provvedimento
dirigenziale direttamente pubblicato. Ci sono quindi delle
criticità sanitarie e ambientali, ma ci deve essere la chiusura del
cerchio della conferenza dei servizi e ci sarà l'esito finale.
Per quanto riguarda il punto 3, la mia risposta è no, non sono
state effettuate modifiche al Piano regionale rifiuti. Nessuna
modifica è stata effettuata.
In merito al quesito numero 4, sullo stato attuale credo che sia
utile fare un approfondimento della materia, anche per l'interesse
e la curiosità che possono essere stati suscitati soprattutto in
chi ci ascolta. Lo smaltimento di spoglie animali d'affezione, di
parti anatomiche riconoscibili, di resti mortuari e resti
mineralizzati, questo attraverso l'incenerimento, è disciplinato a
livello sanitario dal regolamento comunitario recante norme
sanitarie relative ai sottoprodotti di origine animale e ai
prodotti derivati non destinati al consumo umano. Le spoglie di
animali da compagnia, secondo la normativa sanitaria, sono
considerate sottoprodotti di origine animale, di categoria di
rischio 1 su scala 3, che sono smaltiti come rifiuti mediante
diverse modalità, tra cui l'incenerimento. L'articolo 6,
"Smaltimento mediante incenerimento e coincenerimento", del
Regolamento n. 142 del 2011, stabilisce che l'autorità sanitaria
garantisce che l'incenerimento il coincenerimento di sottoprodotti
di origine animale e di prodotti derivati siano effettuati
esclusivamente: "a) in impianti di incenerimento o coincenerimento
che abbiano ottenuto l'autorizzazione a norma della direttiva
2000/76/CE - in materia ambientale - oppure, b) per gli impianti
non sottoposti all'obbligo del riconoscimento a norma della
direttiva 2000/76/CE, in impianti di incenerimento e
coincenerimento riconosciuti dall'autorità competente e autorizzati
ad effettuare lo smaltimento mediante incenerimento oppure lo
smaltimento o il recupero dei sottoprodotti di origine animale o
dei prodotti derivati, se si tratta di rifiuti, mediante
coincenerimento conformemente all'articolo 24..."
L'articolo 24 del regolamento n. 1069 del 2009 prevede che gli
stabilimenti o impianti che effettuano attività di smaltimento come
rifiuti, mediante incenerimento dei sottoprodotti di origine
animale e prodotti derivati, debbano essere riconosciuti, cioè
quindi autorizzati dalle autorità competenti sanitarie, escludendo
gli stabilimenti o gli impianti il cui funzionamento è autorizzato
in conformità della direttiva 2076.
In alternativa allo smaltimento degli animali da compagnia
mediante l'incenerimento, è prevista la possibilità di seppellire
la carcassa del proprio animale d'affezione in terreni di proprietà
o in aree autorizzate allo scopo, così come previsto dall'articolo
16 e dall'articolo 19 del Regolamento, e dall'articolo 16 della
deliberazione della Giunta regionale n. 1731 del 24 agosto 2012,
recante "Approvazione delle linee guida regionali per la tutela
degli animali d'affezione". Per la precisione, l'articolo 16
prevede che l'individuazione dell'area per la realizzazione di
cimiteri per animali debba essere preceduta da uno studio tecnico
della località prescelta, con particolare riferimento a orografia,
dimensione dell'area, proprietà meccaniche e fisiche del terreno,
profondità e direzione della falda idrica. La falda deve trovarsi a
conveniente distanza dal piano di campagna e avere un'altezza tale
da essere in pieno o comunque con il più alto livello della zona di
assorbimento capillare, almeno a distanza di 0,5 metri dal fondo
della fossa di inumazione. Il cimitero deve essere isolato da un
edificio o da più edifici, o dal centro abitato, mediante una zona
di rispetto a salvaguardia dell'igiene e della salute pubblica. Le
dimensioni della fascia di rispetto sono determinate in metri 100
dalla recinzione esterna del cimitero.
Come ha ben potuto ascoltare la collega, la questione è tutta
tecnica, legata a delle normative che abbiamo in essere, regionali
e nazionali. La pratica, come dicevo, ha terminato il suo corso
all'interno della conferenza di servizi di questa mattina e ci sono
delle criticità di natura principalmente sanitaria e anche
ambientale. Non andrei oltre, per il fatto che, proprio dal punto
di vista procedurale e amministrativo, i vari responsabili e i vari
dirigenti chiuderanno l'iter in questi giorni e il tutto, nel giro
di massimo dieci giorni, massimo due settimane, sarà pubblicato con
provvedimento dirigenziale.
Spero di essere stato diretto, chiaro e soprattutto di avere
fornito le informazioni che lei ci ha chiesto e ci ha posto, utili
anche a chi ci ha ascoltato per conoscere non solo quali sono le
procedure, ma anche qual è stato l'iter procedurale messo in campo
dall'Amministrazione regionale.
Presidente -
Per la replica, la parola alla consigliera
Pulz.
Pulz (ADU VDA) -
Grazie davvero, Assessore, per la sua
precisissima risposta a domande formulate unicamente sulla base del
principio di precauzione e di elementi che anche il buonsenso ci
può indicare, imponendoci - a noi pare - di non costruire impianti
crematori in aree urbane, abitate e commerciali.
Ricordiamo ancora che la popolazione valdostana, appunto nel
2012, ha dato una chiara indicazione alla politica, attraverso il
referendum famoso, chiedendo di non trattare mai più a caldo nessun
rifiuto in Valle d'Aosta. E, se è vero che questo progetto, come ci
risulta, prevede un incenerimento con tecnologia d'avanguardia, con
un forno avente camera a doppia combustione e filtro addirittura a
nebulizzazione per l'abbattimento degli inquinanti, o comunque
della maggior parte, diciamo quindi che i fumi ricadrebbero, in
teoria, abbastanza vicino al camino, va tenuto però presente che,
essendo quella zona piuttosto ventosa, quei fumi potrebbero essere
diluiti e disperdersi più lontano; perlomeno questo ci sembra di
poter dire.
Il forno è comunque, pare, dotato di un abbattitore di fumi con
sistema a pioggia umida e questo può sembrare qualcosa di molto
efficiente, però viene generata, in questo modo, dell'acqua
contaminata; e dove va a finire quest'acqua? In quanto sporca delle
polveri presenti in questi fumi, dovrebbe essere raccolta in una
vasca specifica, dovrebbe avere un suo smaltimento come rifiuto
urbano.
Se da un lato ci sembra di poter dire che l'impatto ambientale è
limitato, dall'altro, però, a noi risulta che non vi sia uno studio
previsionale di emissione - poi aspettiamo i risultati a cui lei
faceva cenno - ma che siano soltanto stati indicati i limiti
massimi di emissione, che chiaramente gli organi preposti
controlleranno.
L'alternativa quale potrebbe essere? La situazione attuale,
perché ci risulta che i veterinari portino queste carcasse degli
animali per l'incenerimento fuori Valle.
Noi comunque poniamo ancora dei dubbi, quelli che abbiamo già
espresso in conclusione. Li riponiamo: chi ci garantisce che questo
impianto, collocato in un'area abitata, in un'area comunque
ristretta, non emetta, per esempio...?
(Voce fuori microfono)
Certo, chiaro! Però il dubbio ci viene, come cittadini. Come
potremo controllare queste emissioni maleodoranti e poi come
potremo controllare la tutela della salute delle persone? Perché ci
sono persone che vivono lì o che lì lavorano per almeno otto ore al
giorno. Insomma, aspettiamo i risultati e poi valuteremo insieme le
conseguenze del tutto.
