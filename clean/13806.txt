Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 296 del 24 novembre 1993 - Resoconto
OGGETTO N. 296/X - Iniziative per il rispetto e
l'aggiornamento del Piano sanitario regionale.
(Interpellanza)
Interpellanza - Preso atto che l'U.S.L. della Valle d'Aosta
deliberava, in data 27 settembre 93 con provvedimento n. 2565,
l'approvazione di uno schema di convenzione tra l'U.S.L. stessa ed
il Centro Ospedaliero regionale ed Universitario di Saint-Etienne
(Francia) avente per oggetto l'attivazione di "cicli di
perfezio­namento" professionale del personale medico dipendente,
fina­lizzati all'avvio, in Aosta, di attività chirurgica
extracorporea presso l'U.O. di Chirurgia vascolare ed angiologia
del presidio ospedaliero;
Considerato che l'attuale Piano Sanitario Regionale non preve­de
l'attività chirurgica extracorporea, né tantomeno l'istituzione di
un reparto di cardiochirurgia, nel quale troverebbero pieno
utilizzo le competenze professionali acquisite tramite
l'aggior­namento di cui sopra;
Constatato che il Piano Sanitario Regionale, approvato con
leg­ge regionale n. 66/83, pur integrato con le successive
modifica­zioni, va aggiornato con urgenza alle nuove esigenze e ciò
va fatto prima che l'U.S.L. della Valle d'Aosta predetermini scelte
che, in qualche modo, vadano a sancire obiettivi generali sui quali
l'Amministrazione regionale non si è ancora pronunciata;
Tenuto conto che quanto sopra è tanto più importante, in quanto
la Regione sarà chiamata ad appianare eventuali situa­zioni
debitorie dell'U.S.L., come già ha fatto con la recente legge
approvata da questo Consiglio nella seduta del 27 ottobre (Oggetto
n. 237/X - D.L. n. 6 "Intervento finanziario per la copertura del
disavanzo di gestione dell'Unità Sanitaria Locale della Valle
d'Aosta per l'anno 1992");
i sottoscritti Consiglieri regionali
Interpellano
l'Assessore competente per conoscere:
a) se non ritenga opportuno intervenire presso l'U.S.L. della
Valle d'Aosta affinché la stessa sospenda l'iniziativa di cui in
premessa;
b) se presso l'U.S.L. della Valle d'Aosta, vi siano in essere
altre iniziative che non si inseriscono nell'ambito del Piano
Sanitario Regionale vigente;
c) entro quale termine sarà presentato dalla Giunta a questo
Consiglio l'aggiornamento del Piano Sanitario Regionale la cui
adozione riveste carattere d'urgenza.
F.to: Squarzino Secondina?Dujany
Presidente -
Ha chiesto la parola il Consigliere
Squarzino Secondina.
Squarzino (VA)
- Quest'interpellanza riprende un
dialogo che è iniziato in quest'aula anche con l'Assessore
Vic­quéry nella seduta pomeridiana del 27 ottobre 1993, quando, nel
momento in cui abbiamo votato la legge che finanziava l'USL, avevo
sottolineato come in assenza di un piano regionale in cui
l'Amministrazione fa la sua scelta politica, l'USL pro­babilmente -
leggo dal mio intervento - "...si trova a fare scelte di tipo
diverso, che non riusciremo più a controllare, nel senso che si
viene incontro a bisogni immediati, vengono date risposte senza
inserirle in un quadro completo".
Ed avevo fatto un esempio, che riprendiamo adesso in
quest'interpellanza. L'USL ha deliberato di approvare uno schema di
convenzione attraverso la quale intende attivare, con il centro
ospedaliero regionale di Saint-Etienne, in Francia, dei cicli di
perfezionamento professionale del personale medico di­pendente, per
avviare poi in Aosta l'attività chirurgica extra­corporea.
A noi sembra che in detto Piano sanitario regionale attuale non
siano previsti questi tipi di obiettivo, non ci sia cioè
l'istituzione di un reparto di cardiochirurgia nel quale
troverebbero pieno utilizzo le professionalità che vengono
acquisite con questo cor­so di aggiornamento. Ci sembra quindi che
si debba vigilare perché l'USL della Valle d'Aosta, con le sue
scelte, non prede­termini gli obiettivi generali, che
l'Amministrazione invece do­vrà decidere nel momento in cui
definisce il Piano regionale sanitario.
Per questo vorremmo capire se è possibile intervenire presso
l'USL, affinché questa iniziativa, che a nostro avviso non rien­tra
nel Piano sanitario regionale, venga sospesa, e se non è il caso
anche di verificare se esistono altre iniziative che non rientrano
nel Piano suddetto.
Adesso mi sembra che ci sia di nuovo una recente iniziativa per
attivare i posti- letto a paga­mento: è vero che è la legge che lo
prevede, ma questo come rientra all'interno del Piano sanitario
regionale? Si tratta di capire qual è la volontà del Piano stesso,
verificare se even­tualmente quest'iniziativa va inserita in una
più ampia, in cui vanno risolti i problemi di tipo funzionale,
qualitativo e quanti­tativo, della degenza ospedaliera. Si tratta
probabilmente di in­serirla in una verifica di come vengono
utilizzati attualmente i posti-letto e quanto vengono utilizzati.
Tutto ciò per evitare che ci siano iniziative che partono per conto
loro.
Rispetto al terzo punto che avevamo individuato
nell'interpel­lanza, c'è già stata la risposta precedente
dell'Assessore, per cui non vi ritorno. Ringrazio di questa
risposta.
Presidente -
Ha chiesto la parola l'Assessore alla
sanità e assistenza sociale, Vicquéry.
Vicquéry (UV) -
Pur essendo io di provenienza
dell'USL, e avendo rivendicato per anni un'autonomia da parte della
Regione, concordo in parte con la collega Squarzino quando dice che
non dobbiamo dare troppa libertà all'USL.
Ricordo che uno dei punti principali del programma di
legisla­tura nostra è la scissione fra competenze regionali e
competen­ze dell'USL. Io sto attuando fedelmente questo programma,
an­che se alcuni se ne dimenticano e fanno titoli sui giornali
senza aver letto i programmi.
A questi provvederò a trasmettere, con lettera, copia di tale
programma di legislatura, ricordando che il programma di
legislatura ha una durata quinquennale e non semestrale; per cui,
quando mi si parla di Piano sanitario na­zionale, permettetemi di
dirvi che il vero Piano sanitario è stato fatto nel 1983,
aggiornato dalla cosiddetta "pianola" nel 1988.
Vi inviterei caldamente a non farmi interrogazioni o
interpel­lanze ogni 15 giorni perché ripeterò sempre le stesse
cose: po­tremo fare un piano sanitario al momento in cui la
legislazione ce lo permetterà; l'inizio della discussione sarà
probabilmente nel mese di gennaio e la conclusione sarà entro
l'anno 1994, non prima, perché ci sono tutta una serie di problemi
molto de­licati da prendere in considerazione.
L'esempio che ha fatto la collega Squarzino è un esempio
"pesante"; non è un'iniziativa leggera questa che è stata
intra­presa dall'USL prima dell'inizio di questa legislatura in
colla­borazione con l'Assessorato regionale alla sanità. Dico
collabo­razione, perché l'iniziativa è dell'USL, ma aveva l'avallo
tacito da parte dell'Assessorato.
Io me la sono trovata confezionata tale iniziativa, non ho avuto
modo di approfondirla più di tanto, perché i rapporti con
l'ospedale di Saint-Etienne, che è comun­que un ottimo ospedale di
dimensione più o meno uguale al nostro, è una realtà più o meno
identica, erano già stati intra­presi, e mi sono premurato di
verificare quali basi aveva quest'iniziativa.
Preciso che non si tratta assolutamente di istituire un nuovo
reparto di cardiochirurgia, che non sarebbe previsto dal Piano
sanitario regionale; si tratta di dare piena attuazione
all'atti­vità già prevista nell'attuale Unità operativa di
chirurgia va­scolare e angiologia. Il titolo stesso dell'Unità
operativa dice quali sono le mansioni della stessa, e tale
iniziativa prende in considerazione la possibilità di mettere in
piedi un'attività ex­tracorporea, precisamente un'attività di
chirurgia aorto-coro­narica, da effettuarsi nelle strutture già
esistenti.
Non viene istituito un nuovo reparto, non vengono aumentati i
posti-letto, non viene aumentato il personale medico, non viene
aumentato il personale paramedico. C'è un investimento in termini
di at­trezzature, che rientra assolutamente nella media degli
inve­stimenti, perché si parla di 360 milioni nel giro di 3 anni;
c'è un investimento abbastanza grosso in termini di formazione del
personale, che costerà circa 600 milioni in un biennio, dovuto
principalmente all'applicazione dell'articolo 45 del contratto di
lavoro, che prevede il comando all'estero con spese totalmente
rimborsate da parte dell'USL.
Questa è la spesa più rilevante, che però noi, come
Ammini­strazione regionale, ed anche coloro che ci hanno preceduto,
abbiamo sempre sponsorizzato: guai se i medici e i paramedici
dell'ospedale rimanessero isolati in mezzo a quattro montagne,
perché, sicuramente, la qualità del servizio ne verrebbe meno.
Precisato che non si tratta di istituire una nuova unità
operati­va, va segnalato che questa è una iniziativa di tipo
dipartimen­tale, che coinvolge - in quanto dipartimento - oltre
l'Unità ope­rativa di chirurgia vascolare anche l'Unità operativa
di ane­stesia, la car-diologia e la radiologia. Per cui è una delle
prime grosse iniziative di collaborazione interdisciplinare, così
come l'applicazione del "118" e della medicina di emergenza e di
ac­cettazione.
Ciò detto, ritengo che non la si debba assolutamente sospende­re
perché creeremmo un ritorno - da parte dei diretti interes­sati -
molto negativo nei confronti di un'iniziativa che è lodevo­le sotto
tutti i punti di vista, soprattutto in funzione della futu­ra
aziendalizzazione dell'USL. Ricordiamoci che l'azienda USL dovrà
essere un'azienda che incassa, e per poter incassare do­vremo far
sì che i cittadini valdostani - al di là dell'aspetto mo­ralistico
- non escano più per farsi operare in altre regioni d'Italia oppure
in altre regioni europee, perché ogni uscita di un cittadino
valdostano costa in termini di mobilità ospedaliera un
quid.
Tant'è che la Regione Valle d'Aosta è assolutamente la prima
nella graduatoria delle regioni che esportano più pa­zienti.
Esportando più pazienti, lo Stato ci defalca le entrate sul Fondo
sanitario nazionale. Nel momento in cui riusciremo ad avere un
ospedale di qualità, così come già in parte abbiamo, ogni cittadino
non valdostano che verrà operato in Valle d'Ao­sta avrà sicuramente
un riflesso di ordine economico non indif­ferente e ogni entrata
sarà devoluta alla popolazione valdosta­na. In questi termini si
sta cominciando a parlare per esempio di neurochirurgia e anche di
altre iniziative che sicuramente dovranno essere esaminate con
molta attenzione all'interno del futuro Piano sanitario
regionale.
Per rispondere al secondo punto, altre iniziative per ora l'USL
non ne ha, anche perché se ci fossero, l'impegno da parte della
Giunta regionale sarebbe di stopparle visto che siamo al punto di
partenza di una nuova organizzazione sanitaria.
Altro non mi pare di poter dire. É un grosso tema questo, ma non
dobbiamo esasperare gli animi, perché così come è stato dimostrato
ed evidenziato dal Direttore sanitario in una lettera che mi sono
fatto mandare il 19 ottobre e che posso poi dare agli
interpellanti, è dettagliatamente descritto quali saranno gli
impegni da parte delle Unità operative nell'avvio di questa
iniziativa, sia in termini di risorse umane, sia in termini di
ri­sorse finanziarie.
Presidente -
Ha chiesto la parola il Consigliere
Dujany.
Dujany (PVA) -
Per dichiararmi soddisfatto in
relazione alla risposta, nel senso che, come ha già evidenziato la
collega Squarzino, la preoccu­pazione degli interpellanti era
quella che in qualche modo l'USL andasse a predeterminare delle
scelte di carattere gene­rale prima ancora che il Consiglio si
fosse pronunciato.
Dalla risposta dell'Assessore emerge invece che quest'iniziativa
si colloca nell'ambito della divisione così come già esistente e
prevista dal Piano sanitario.
Peraltro, proprio sulla base dell'intervento fatto
dall'Assessore, pro-prio sulla base del riconoscimento dello stesso
Assessore che l'ini-ziativa è una iniziativa consistente, pesante,
direi che var­rebbe la pena che la Commissione sanità valutasse
quale sarà, alla fin fine, la qualità del servizio per il malato
valdostano che ne deriverà.
Capisco l'esigenza di fornire all'interno della struttura
regionale una serie di servizi che in questo momento non
sussistono, per evitare il convenzionamento esterno che è costoso;
dall'altra parte, però, non si può non tenere in conside­razione
quale sarà la ricaduta di qualità del servizio nel mo­mento in cui
tale servizio potrà essere garantito in loco.
Con questo voglio dire, per essere più chiaro, che
evidentemen­te alcuni servizi - e credo che questo sia uno di
quelli, per averne avuto conoscenza da medici del settore - per
poter dirsi validamente installati, hanno bisogno di una serie di
numero di interventi all'anno che li giustifichi. Per quel che
riguarda detto tipo di servizio, mi si diceva che gli interventi
non potrebbero essere inferiori alle 300 unità.
Allora mi chiedo se sia stata fatta questa valutazione e se la
commissione competente non possa analizzare ed approfondire tale
discorso, che non riguardi esclusivamente questo servizio ma, più
in generale, quelli che sono i programmi dell'USL, di cui
l'Assessore ha detto ci fornirà copia, se cioè è giustificato dalla
domanda stessa esistente in Valle d'Aosta e quale tipo di offerta
ci sarà per il valdostano malato.
