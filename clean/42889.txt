Classificazione
CASA DA GIOCO



Oggetto del Consiglio n. 378 del 24 febbraio 2021 - Resoconto
OGGETTO N. 378/XVI - Interpellanza: "Intendimenti in merito
alla vendita della Casino de la Vallée S.p.A.".
Bertin (Presidente) -
Punto n. 27 dell'ordine del giorno.
Per l'illustrazione? Manca l'Assessore... se qualcuno intercetta
l'assessore Caveri, ce lo mandi. Arriva l'Assessore... possiamo
iniziare con l'illustrazione dell'interpellanza. Ha chiesto la
parola il consigliere Carrel, ne ha facoltà.
Carrel (PA) -
Venerdì 12 febbraio abbiamo avuto modo in
IV Commissione di audire il dottor Rolando e il dottor Silvestri.
Un'audizione molto importante soprattutto per noi che siamo appena
arrivati in quest'aula, in quanto abbiamo potuto capire
l'importanza della Casa da gioco sia per l'indotto che crea nella
zona di Saint-Vincent, Châtillon, di tutta la vallata, ma anche per
l'importanza che essa ha sul bilancio regionale, che non è
sicuramente un aspetto secondario. Inoltre ci è stato segnalato in
quest'audizione che vi sono 357 persone assunte dal Casinò e 48
persone in occupazione per quanto riguarda l'Hotel Billia. Proprio
il primo punto di questa interpellanza vuole cercare di capire come
a livello gestionale, a livello di personale sia stata gestita
questa chiusura forzata dettata dalle misure anti-Covid. Chiediamo
questo perché ovviamente crediamo che ci siano dei settori che
hanno dovuto garantire una certa presenza all'interno della Casa da
gioco, mentre altri settori, come possono essere, ad esempio,
quelli più legati ai giochi, ai giochi elettronici, magari avranno
avuto una richiesta di lavoro sicuramente inferiore. Capire quindi
quali sono i dipendenti che oggi vengono chiamati a lavorare e con
quale criterio vengono selezionati credo sia una questione utile
per chiarire come quest'azienda importantissima per la Valle
d'Aosta sta affrontando questo periodo di crisi sanitaria.
Nella stessa audizione l'Assessore è intervenuto e ci ha esposto
essenzialmente due punti su cui si sta lavorando: uno è
l'interlocuzione con il Governo e, in merito a questo, ci è stato
detto che ovviamente bisogna spingere e capire quando sarà
possibile aprire i confini regionali, perché capiamo bene che
aprire il Casinò senza aprire i confini regionali è sicuramente un
debito, comunque una scelta che non porta introiti in quanto gli
utenti del Casinò vengono soprattutto dalle regioni limitrofe.
L'altra questione da discutere con il Governo è sicuramente
l'abbassamento di quello che è considerato oggi il rischio
dell'attività della Casa da gioco, cioè un rischio medio-alto, un
rischio che sicuramente è stato calcolato in base a dei parametri
che però ovviamente, se riduciamo tutta la capienza dei vari tavoli
da gioco del Casinò del cinquanta per cento, credo che possa essere
almeno portato a medio o medio-basso.
Per quanto riguarda infine la questione dei ristori, ci ha detto
che ha già avuto modo di dialogare con il nostro senatore Lanièce
per capire a che punto siamo con i ristori.
Se non erro - ma qui lo chiedo anche a lei -, Sanremo e Venezia
hanno già ricevuto dei ristori per cinque milioni di euro e volevo
chiedere appunto a che punto siamo noi con le trattative e se sono
previsti appunto dei ristori. Tutto questo di fatto per chiederle
se abbiamo notizie anche da Roma per una possibile riapertura del
Casinò oppure ancora non abbiamo informazioni. Il dottor Rolando,
se non erro, ha già fatto dei calcoli molto spannometrici, ma dei
calcoli aziendali che considerano comunque una chiusura per tutto
il primo semestre del 2021, ma questi sono dei calcoli aziendali e
ovviamente, se sarà possibile riaprire prima, sarà tutto un
qualcosa in più che sicuramente potrà solamente aiutare.
Tutte queste premesse ci fanno appunto presumere che ciò che sto
per chiederle è del tutto infondato, però è giusto chiederlo
soprattutto perché è appunto apparso su vari giornali
online
e quindi vogliamo appunto affrontare questo tema, esattamente come
abbiamo voluto parlare di CVA in precedenza per capire cosa il
Governo vuole fare del Casino de la Vallèe e appunto abbiamo preso
spunto dalla notizia del 5 febbraio 2021 di un articolo in cui vi
era scritto che un gruppo di imprenditori del lombardo-veneto
specializzati negli investimenti di fondi internazionali è pronto a
presentare alla Regione, al Tribunale di Aosta, al Commissario
giudiziale una proposta di acquisto degli immobili e delle diverse
proprietà annesse al Casinò. Immagino che siano le proprietà
no-core
di cui ci ha parlato in audizione. Lei, assessore
Caveri, ha risposto in questo articolo dicendo che è pronto a
confrontarsi con tutte le iniziative serie e ponderate per il
rilancio del Casinò, ma che ricorda che, per acquistare i beni
della Casa da gioco, occorre una composizione di un bando europeo e
non è possibile una trattativa privata. Non vogliamo appunto
limitarci agli immobili
no-core
del Casinò e quindi
estendiamo la nostra domanda nell'interpellanza perché, vede, se
per CVA ha citato il programma del Governo Lavevaz in cui ha detto
che CVA deve rimanere pubblica, per il Casinò, lo avevamo già detto
il 20 e il 21 ottobre, non vi era scritto niente e quindi vogliamo
capire quali siano le intenzioni dell'Amministrazione in merito
alla Casa da gioco, cioè rimane di proprietà pubblica? Come la
gestiamo? Come usciamo da questo periodo e soprattutto come abbiamo
intenzione di rilanciare questa importante attività?
Presidente -
Ha chiesto la parola per la risposta
l'assessore Caveri, ne ha facoltà.
Caveri (VdA Unie) -
Lei è terribile perché mi ha
riversato un numero tale di domande che non ci sono
nell'interpellanza, ma, per fortuna, spero di poter essere in grado
di rispondere a questo vasto programma che lei mi ha posto e ho
dieci minuti, per cui mi tremano i polsi e spero di riuscire a
rispondere a tutte le cose che mi ha chiesto.
Allora, io comincerei con la sua prima domanda, cioè come viene
amministrata a livello di gestione personale questa fase di
chiusura. La società Casino de la Vallée ci ha trasmesso una
tabella sulla forza lavoro impiegata durante il ricorso
all'integrazione salariale nel 2020-2021 dalla quale si evince -
cito il virgolettato - la percentuale delle giornate lavorate
rispetto a quelle lavorabili nei due periodi di sospensione
dell'attività aziendale: "premesso che, com'è noto, i dirigenti non
fruiscono per legge della cassa integrazione, si sottolinea come i
settori di maggior impiego sono inevitabilmente quello
dell'amministrazione e quello legato alla sorveglianza sulle
ventiquattro ore degli impianti. I dipendenti chiamati a operare
sono impiegati in ragione della loro professionalità legata alle
esigenze aziendali. Il costo aziendale medio per l'impiego di detto
personale è stimato in 215.000 euro circa mensili a fronte dei
2.000.000 di euro circa di costo per il personale nei periodi di
apertura". Io le farò avere una tabella, perché sennò esauriamo i
dieci minuti, con la suddivisione del costo medio mensile per
settore. Naturalmente sono dati e documenti che devono essere
considerati riservati e quindi non divulgabili.
Per quanto riguarda la seconda questione: "se è stata presentata
alla Regione un'offerta per l'acquisizione del Casino de la
Vallée", la risposta è no, cioè, per quanto di nostra conoscenza, o
almeno di conoscenza del nostro Assessorato, non è stata presentata
alla Regione alcuna offerta per l'acquisizione del Casino de la
Vallée. Peraltro, anche se non richiesto, la società ha evidenziato
che neppure a loro è giunta nessuna richiesta rispetto a
un'acquisizione.
"Se è intenzione di quest'Amministrazione vendere il Casino de
la Vallée": no, non si hanno elementi per affermare che sia
intenzione di quest'Amministrazione vendere il Casino de la Vallée
atteso che non vi è stato alcun atto o alcuna dichiarazione in
questo senso. Aggiungerei però, per evitare che ci siano delle
ambiguità, che, con riferimento all'audizione della IV Commissione
consiliare che si è tenuta il 12 febbraio, su quanto prospettato
dall'Amministratore unico in merito al ricorso di operazioni di
finanza straordinaria, va ribadito che operazioni di questo genere
- di cui per ora non esiste traccia - nulla hanno a che vedere con
qualsivoglia forma di acquisto o di vendita, bensì si tratta di
operazione a debito per finanziare la società durante il periodo
Covid, al fine di avere le maggiori garanzie e certezze possibili
legate alla ripresa delle attività. Semmai, se c'è qualcosa da
seguire in questa fase con grande attenzione, è la vicenda del
concordato di cui abbiamo largamente parlato in Commissione, su
cui, tra l'altro,
ad horas
avvieremo anche una consulenza
giuridica a nostra garanzia e semmai sono da seguire altre vicende
come l'ultimo passaggio in Cassazione della cosiddetta "causa
madre". C'è chi non vede l'ora di vedere il Casinò fallire a
beneficio di una possibile acquisizione con ambizioni varie
credibili o forse incredibili, su cui però, a mio avviso, bisogna
in qualche maniera vigilare.
Rispetto a quanto lei ha detto in premessa invece, che sono...
come dire? le prospettive del futuro, è chiaro che oggi ci si deve
concentrare sul periodo allungato di un anno con un atto che è
stato depositato in tribunale quest'oggi. È chiaro che oggi noi
dobbiamo seguire questa procedura sperando che questa procedura
vada a buon fine e quindi abbiamo una prospettiva che è quella di
andare a chiudere questa vicenda transitoria, che, come dicevo
prima, eviterà, se sarà svolta correttamente, il fallimento della
Casa da gioco. È chiaro che in questo momento aspettiamo di avere
un interlocutore governativo che avevamo individuato nel
sottosegretario Baretta prima della crisi di governo. Noi oggi, in
questo momento non sappiamo ancora chi sarà il Sottosegretario che
si occuperà di questa materia. È del tutto evidente che noi abbiamo
bisogno di avere un minimo di certezza rispetto alla questione
della riapertura. L'Amministratore unico ha detto esplicitamente in
quest'aula, in Commissione - e lo ha confermato sostanzialmente nei
testi presentati e novellati per l'allungamento del periodo,
diciamo così, transitorio per risolvere i debiti pregressi - che la
Casa da gioco è in grado di reggere sino all'estate: questo
significa che noi dobbiamo porre con serietà la questione dei
nostri confini regionali, lo dico da autonomista. È chiaro che
questa questione dei confini regionali è una questione ben diversa
nelle grandi regioni rispetto alla nostra: se uno va in Veneto o va
in Lombardia, ha la possibilità sostanzialmente di far tutto, nel
caso del Veneto fai il bagno nella laguna e poi vai a sciare a
Cortina. Nel caso nostro la nostra piccolezza, che è anche la
nostra fierezza di essere piccoli, la chiusura dei confini ha una
situazione veramente diversa dal resto. Se domani si riaprisse il
Casinò di Venezia - siamo in contatto sia con Venezia che con
Sanremo -, Venezia avrebbe comunque un bacino di utenza di
giocatori veneti che si potrebbero muovere sulla Casa da gioco. Ben
diversa è la questione per noi e in parte va riconosciuto anche per
Sanremo. Ci vuole quindi un'unione fra di noi per fare
lobby
, lobby buona per far capire questa questione dei
confini e naturalmente anche la questione dei ristori. Per quanto
riguarda il cenno che lei ha fatto ai cinque milioni di Sanremo, io
penso che non sono i ristori, ma che è un mutuo che il Comune di
Sanremo ha fatto a copertura della Casa da gioco esattamente con
quella stessa logica con cui è stata apposta una parte più cospicua
anti-Covid nel concordato, quindi è per pararsi un po' la
situazione.
Ora, sul futuro. Io credo che noi dobbiamo avere o dovremo
avere... e questa sarà veramente una decisione che deve assumere il
Consiglio perché, finita l'eccezionalità degli eventi, noi dovremo
tornare ad avere un disciplinare che chiarisca la situazione e
dovremo anche decidere quale sarà il futuro della Casa da gioco e
quale sarà il futuro del Billia. Certo che se la situazione dovesse
restare quella di una chiusura, in qualche modo noi ci dovremo far
fronte.
Io mi sento anche di dire senza scandalizzare nessuno - e penso
che nessuno si debba scandalizzare - che aspettiamo i ristori dello
Stato ed eventualmente dovremo riflettere su ristori che in qualche
maniera tocchino la Regione in un'azienda che comunque occupa
quattrocento persone più centinaia di persone nel settore
dell'indotto. In questo momento però io non voglio mettere il carro
davanti ai buoi, dico semplicemente che si tratta di vigilare su
un'azienda importante, su un'azienda che oggi ha ridotto
drasticamente il costo del lavoro e questo è un lavoro che è stato,
bisogna dire la verità, significativo. I lavoratori della Casa da
gioco oggi sono in cassa integrazione e sono lavoratori come gli
altri che stanno quindi in cassa integrazione facendo dei sacrifici
evidenti. Per Saint-Vincent e per tutta la Valle d'Aosta questa
situazione della Casa da gioco è estremamente negativa. Io quindi
ringrazio il vostro gruppo di Pour l'Autonomie per avere posto
questa questione. Le faccio avere la tabella e credo comunque che
nelle settimane a venire gli interlocutori a livello governativo ci
consentiranno, d'intesa con Sanremo e Venezia, di battere un colpo
per far capire anche quanto lei ha sostenuto e cioè che oggi
continuare a dire, come ha detto il Comitato tecnico-scientifico
che è veramente... come dire? luciferino in certi suoi passaggi...
non si può sostenere che una Casa da gioco sia come una sala giochi
e quindi che la pericolosità sia da considerarsi medio-alta.
Presidente -
Per la replica, ha chiesto la parola il
consigliere Carrel.
Carrel (PA) -
Grazie, Assessore, per la risposta. Quello
che appunto volevamo portare a conoscenza di tutti coloro che ci
ascoltano e mettere a verbale di questa seduta è proprio
l'intenzione del Governo regionale, perché, come ho detto, non si
era ancora mai parlato di Casinò, non era scritto, non ce n'era
traccia nel programma di governo e quindi era giusto mettere i
puntini sulle "i" e capire quali sono le intenzioni. Mi permetta
solo una battuta: speriamo che Roma sia un po' più veloce di Aosta
per quanto riguarda i ristori, perché se è vera la notizia che
abbiamo letto sui giornali che arriveranno a giugno, speriamo che
il nostro senatore Lanièce e la deputata Tripodi possano portare
qualche risultato prima di quel periodo.
Presidente -
Sospendo i lavori consiliari per 10-15
minuti per far cambiare aria all'aula del Consiglio.
La seduta è sospesa dalle ore 17:04 alle ore 17:27.
