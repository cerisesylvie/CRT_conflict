Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 103 del 26 ottobre 1983 - Resoconto
OGGETTO N. 103/VIII - REALIZZAZIONE DI UN'AREA VERDE DA
METTERE A DISPOSIZIONE DEL REPARTO DI PSICHIATRIA DELL'OSPEDALE.
(Interrogazione).
PRESIDENTE:
Do lettura dell'interrogazione presentata dai
Consiglieri Bajocco, Mafrica e Millet:
INTERROGAZIONE
RAMMENTATO che da tempo il Consiglio regionale ha approvato
una deliberazione relativa all'appalto dei lavori di sistemazione
di un'area verde, da mettere a disposizione dei pazienti del
reparto di psichiatria, dislocato presso la Maternità di
Aosta;
i sottoscritti Consiglieri regionali
INTERROGANO
l'Assessore competente per conoscere le cause dei ritardi e
per sapere quando saranno conclusi i lavori di sistemazione
dell'area verde sopra ricordata.
PRESIDENTE
: Ha chiesto di parlare l'Assessore ai Lavori
Pubblici Chabod, ne ha facoltà.
CHABOD - (D.C.):
Al Consigliere Bajocco devo dire che in
questo caso è un po' colpa degli uffici: visto che ci sono state le
elezioni regionali forse certe cose sono rimaste ferme. Direi che
entro la fine di ottobre sarà finita anche la cinta, le cause del
ritardo sono dovute al fatto che l'area veniva costantemente
interessata dai lavori di sistemazione dei campi da gioco perché
prima non erano previsti tutti i campi da gioco che sono stati
fatti.
PRESIDENTE
: Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Non si può essere troppo soddisfatti
di quanto ha detto l'Assessore Chabod nella prima parte, cioè che
la colpa ce l'hanno gli uffici perché c'erano le elezioni
regionali. Non penso che il personale fosse candidato alle
elezioni, ma può darsi che il personale facesse il galoppino per
certi Assessori e per questa ragione abbia trascurato di svolgere
un lavoro che della povera gente aspettava da molto tempo.
Il problema è questo (e lo dico per quei Consiglieri che non
erano presenti quando, circa diciotto mesi fa, la IV^ Commissione
permanente ha fatto un sopralluogo all'Ospedale regionale per
visitare il reparto Psichiatria per constatare come viveva la
povera gente che vi è ricoverata): abbiamo visto che una trentina
di persone, alle otto del mattino, erano già attaccate alla
televisione perché non avevano spazio sufficiente per uscire e fare
un po' di moto.
Sono andato a vedere i lavori, ho rilevato i grandi ritardi che
ci sono stati perché per due, tre mesi in piena estate l'impresa
non c'era. La nostra Regione non ha un clima che permetta di
lavorare d'inverno e stare fermi d'estate, quindi non c'entra il
problema delle elezioni; adesso ho visto che sono stati ripresi i
lavori.
Prendo atto di quanto ha detto l'Assessore e cioè che nel mese
di ottobre i lavori saranno ultimati e gli rivolgo un invito; si
dovrebbe mettere l'erba nel campo sportivo a fianco dell'area
verde, perché non facendolo si ripeterà quello che sta succedendo
adesso, e cioè che giocando a pallone si solleva un gran polverone,
fastidioso per la gente che abita lì attorno.
