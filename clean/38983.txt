Classificazione
AMMINISTRAZIONE REGIONALE
Ordinamento degli uffici e del personale
FINANZA REGIONALE E LOCALE
Partecipazioni azionarie regionali
Programmazione



Oggetto del Consiglio n. 2390 del 6 ottobre 2016 - Resoconto
OGGETTO N. 2390/XIV - Approvazione di risoluzione in merito
al punto 4 degli obiettivi programmatici del DEFR regionale
2017-2019 "Inquadramento nella Società regionale dei servizi S.p.A.
del personale oggi assunto dalla Regione con contratti privatistici
a tempo indeterminato".
Rosset (Presidente) -
Punto n. 29.02 dell'ordine del
giorno. Ha chiesto la parola il Consigliere Gerandin per
l'illustrazione; ne ha facoltà.
Gerandin (GM) -
La nostra risoluzione nasce dopo aver
letto il DEFR 2017-2019 che la Regione ha trasmesso alla
commissione competente. Proprio perché è un documento tuttora
all'esame della commissione competente (che inizierà ad esaminarlo
partire da lunedì 10 ottobre), e proprio in linea con quello che
diceva prima il Presidente (che il DEFR è un documento di
programmazione e non è un documento contabile), noi chiediamo,
prima di approvare questo documento che è sicuramente di indirizzo
seppur non contabile, di attivare una serie di percorsi per capire
esattamente come si può intervenire sulla situazione delle 177
unità di personale tra impiegati, operai forestali, lavori pubblici
e formatori dell'ex Agenzia del lavoro, aspetto per noi molto
importante e, nello stesso tempo, molto delicato.
Noi chiediamo di non andare avanti per il momento con questa
scelta prospettata nel DEFR, ma di attivare un tavolo di
concertazione con le organizzazioni sindacali e confederali di
categoria al fine di raggiungere un'intesa che tuteli i lavoratori,
i loro diritti legittimamente acquisiti e, alla fine di questo
percorso, rivalutare i contenuti a seguito di questo percorso
riferendo poi alla commissione l'esito di questo tavolo di
concertazione. Al di là del sottolineare che un provvedimento così
importante che riguarda oltre 170 lavoratori - personale oggi
assunto dalla Regione con contratto privatistico a tempo
indeterminato - deve essere trattato con la cautela del caso, a noi
pare che non ci possano essere decisioni unilaterali, proprio
perché si tratta di lavoratori assunti da parecchi anni (lo
ricordiamo, alcuni anche da trent'anni). Non andiamo a rivangare
sul fatto del perché non si è fatto prima o meno, ma noi vorremmo
che tale questione fosse risolta una volta per tutte e senza alcun
danno, per nessun lavoratore. Non vorremmo che qualcuno rimanesse
escluso o a casa, non vorremmo che ci fossero danni e ripercussioni
sul salario o quant'altro, per cui io penso che su questo punto le
organizzazioni sindacali siano le più legittimate a trovare una
soluzione che soddisfi questi oltre 170 lavoratori, senza creare
allarmismi ed eventualmente senza doverci piangere sopra dopo
perché alla fine abbiamo sbagliato i calcoli oppure qualcuno è
rimasto escluso da questo processo di regolarizzazione.
Non voglio aggiungere altro perché non c'è null'altro da
aggiungere, se non proprio chiedere che ci sia immediatamente
questo confronto e che si trovi una soluzione equa, condivisa, che
non crei alcun problema o allarmismo e che tuteli i lavoratori, i
loro diritti acquisiti e quant'altro.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Su questo tema noi abbiamo avuto modo
qualche giorno fa di studiare, approfondire e leggere nel documento
approvato dal Governo che c'è la volontà di modificare l'assetto;
abbiamo pertanto pensato, ritenendolo utile per il dibattito di
oggi, di affrontare questa criticità. Sappiamo che bisogna trovare
delle soluzioni e dal punto di vista del metodo riteniamo che
questo sovente diventi sostanza, non forma ma sostanza.
Ecco perché noi oggi abbiamo voluto presentare al Consiglio
questa risoluzione: perché riteniamo sia comunque importante
mettere tutte le carte sul tavolo e da lì decidere il percorso, le
soluzioni, le alternative, le possibilità di reperire, magari con
nuove idee e nuove soluzioni, visto il cambiamento globale del
sistema Valle d'Aosta. Nel contempo, occorre che ci sia la
trasparenza che deve esserci e un confronto serrato, preciso e
puntuale per questi lavoratori, in modo che da una parte vi sia
l'Amministrazione regionale - che io dico essere il perno
potenziale di questa operazione - dall'altra i sindacati e
dall'altra ancora anche tutte le ricadute dirette e indirette - lo
dicevamo stamattina su altri temi - legate all'ambiente, comunità e
tutto quello che concerne il lavoro che fino ad oggi è stato e sarà
fatto: questo è lo spirito con cui noi abbiamo voluto presentare
questa risoluzione.
Ascolteremo attentamente la posizione della maggioranza e del
Governo per poi trarre le dovute conseguenze.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Il problema è sicuramente delicato,
abbiamo avuto modo di dirlo, e ringraziamo anche i colleghi che lo
hanno sottolineato, tant'è che abbiamo convocato già per lunedì le
forze sindacali. Il fare in modo che un tavolo di lavoro comune
possa permettere di individuare le possibili soluzioni e anche i
percorsi che possono essere utilizzati è un aspetto considerato
anche da noi, anche a noi va bene che si vada in questo senso.
Senza andare oltre, perché non voglio ripetere le cose che avete
già detto e che sono sicuramente legate a situazioni evolutesi nel
tempo, ritengo che le premesse della risoluzione vadano bene, il
richiamo al DEFR è corretto, sarà all'esame della Commissione
regionale competente, ma rispetto all'impegno chiederei di iniziare
il punto n. 1 con "ad attivare un tavolo di concertazione", là dove
si dice "sospendere tale scelta", perché questa scelta è ancora una
proposta, non è stata né concretizzata, né fatta, e il richiamo al
DEFR è stato messo per avere un indirizzo su cui lavorare. Il resto
rimane, chiedo solo di non prevedere quella parte perché di fatto
non si può sospendere la scelta in quanto non c'è ancora, e
chiederei quindi ai proponenti, se disponibili, di emendare il
testo. Credo poi che gli argomenti siano quelli richiamati, la
problematica è sicuramente legata a differenziazioni tra una serie
di lavoratori coinvolti e dobbiamo analizzare questo nel modo più
corretto per dare delle soluzioni che noi tutti ci auguriamo
possano essere coerenti con gli impegni che di volta in volta si
possono assumere in base alle esigenze della pubblica
amministrazione.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Mi sembra che quando si usa il buon
senso si possano trovare delle sintesi anche rapidamente. Ad oggi
il documento DEFR è stato scaricato dal Governo ma inizia il suo
iter
in commissione lunedì prossimo, quindi la partita mi
sembra aperta, e quando le partite sono aperte, nel momento in cui
si manifesta la volontà di parteciparvi per portare il proprio
contributo e di conoscere le criticità per formulare delle
proposte, noi pensiamo che sia un metodo corretto. Ci dispiace
molto che tale metodo non sia stato accolto con la precedente
risoluzione, quando avevamo davanti delle praterie di settimane per
poterci confrontare nelle sedi opportune, ma comunque adesso ne
stiamo parlando, ormai quello che è stato è stato, guardiamo
avanti.
Accettiamo quindi la proposta di emendare tale risoluzione, che
al momento ci sembra una ragionevole, e di conseguenza cerchiamo di
reperire, anche perché il DEFR non è scritto su un qualcosa con gli
evidenziatori che non si possono modificare. Pertanto noi pensiamo
che con questa modifica ci siano ancora tutte le possibilità e
condizioni per poter trovare, oltre a quanto già inserito nel DEFR,
altre soluzioni per garantire comunque un assetto a decine e decine
di lavoratori.
Presidente -
Si tratterebbe quindi di emendare togliendo
la dicitura "sospendere tale scelta" ed iniziando con "Il Governo
regionale ad attivare un tavolo di concertazione.
Non ci sono altre richieste di intervento, quindi mettiamo in
votazione la risoluzione come emendata. La votazione è aperta. La
votazione è chiusa.
Presenti: 32
Votanti           
: 32
Favorevoli: 32
Il Consiglio approva all'unanimità.
