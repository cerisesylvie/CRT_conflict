Classificazione
CASA DA GIOCO



Oggetto del Consiglio n. 687 del 24 settembre 2014 - Resoconto
OGGETTO N. 687/XIV - Interpellanza: "Interventi per la
riorganizzazione del personale della Casa da gioco di
Saint-Vincent".
Presidente
- È rientrato l'Assessore Perron, riprendiamo
il punto 10 all'ordine del giorno. Darei la parola al Consigliere
Ferrero, che l'ha chiesta; ne ha facoltà.
Ferrero (M5S)
- Grazie Presidente.
Abbiamo già visto, Assessore Perron, il buco del Casinò di
Saint-Vincent, non sono proprio 21 mila euro, stavolta non vorrei
sbagliarmi al ribasso, mi sembra che siano 21 milioni, no? Ogni
tanto do un po' i numeri, ma qui i numeri li ha dati forse qualcuno
all'interno del Casinò, nella gestione. Con questo risultato che
non si può definire propriamente "entusiasmante", la prima cosa che
farebbe qualsiasi imprenditore è ridurre gli sprechi e utilizzare
al meglio il personale che è assunto a tempo indeterminato. Perché
lo sappiamo tutti: i volumi di giocatori sono diminuiti e, di
conseguenza, c'è la possibilità che in alcuni settori
effettivamente ci sia una sottoutilizzazione del personale.
Paradossalmente, invece, vediamo che vengono spesi tantissimi soldi
dei contribuenti per assumere del personale esterno che proviene da
società interinali. Quindi sono persone che arrivano lì, a tappare
i buchi, in generale arrivano sia per quanto riguarda l'attività
della Casa da gioco, che per quanto riguarda l'attività ricettiva
degli hotel, e c'è un problema evidente, riscontrabile, che quando
tu metti persone che non hanno una professionalità consolidata,
stanno lì solo per un periodo, il livello in hotel che dovrebbero
essere top di gamma ovviamente difficilmente può essere
garantito.
Con questa interpellanza noi vorremmo capire...abbiamo aperto,
diciamo, un settore, in quanto da testimonianze che ci sono
arrivate e che magari saranno smentite da lei, Assessore, esiste un
piccolo, uno dei tanti piccoli "angoli di paradiso" all'interno
della Casa da gioco che sarebbe rappresentato dal reparto dello
Chemin de fer
. Spero che lei possa fare un quadro veramente
reale, con dati che sono attendibili, riguardo a quanto noi abbiamo
chiesto e noi abbiamo chiesto, in pratica, quanti sono i lavoratori
che sono occupati nel reparto, per quante ore di servizio alla
settimana lavorano, quanti giorni di ferie hanno e,
sostanzialmente, quanto si "beccano" a fine mese nel portafoglio.
Le chiedo solo: non mi risponda velocissimamente in un francese
bisbigliato come fa qualcuno dei suoi colleghi della Giunta, ecco,
io vorrei avere i dati e poterli riscrivere, così almeno vedo se le
informazioni che mi sono arrivate sono giuste o sbagliate, per
poter fare i raffronti. Grazie.
Presidente
- Ha chiesto la parola l'Assessore Perron, ne
ha facoltà.
Perron (UV)
- Grazie Presidente, anche per aver accolto
questo piccolo spostamento del quale mi scuso. Mi riservo, collega
Ferrero, di fare delle valutazioni più complessive sull'andamento
della Casa da gioco quando avremo atti che porteranno a discutere
di questo.
Io cerco di rispondere puntualmente alle domande che lei ha
posto nell'interpellanza. Sul punto 1:
"quante sono le
unità"
, attualmente l'organico del reparto
Chemin de fer
è di 13 unità, che diventeranno 12 entro la fine dell'anno,
esattamente compongono il reparto: 2 Commissari, 2 Vicecommissari,
4 croupiers, 4 changeurs e 1 allievo changeur. Nel 2013 la forza
del reparto è stata di 15 unità.
Sul punto 2, le ore di presenza settimanale effettiva risultante
dalle timbrature sono di circa 17 e mezza per questo reparto. Per
precisare, lei conoscerà certamente sia il contratto ex SITAV sia
il contratto ex SIDER, che mentre prevedono un orario di lavoro
effettivo di 36 ore settimanali per il personale amministrativo,
cioè tipicamente di ufficio, prevedono, invece, un orario massimo
settimanale di 36 ore per il personale di sala. La differenza qual
è? La differenza è che una prestazione inferiore alle 36 ore del
personale amministrativo di ufficio determina una decurtazione
dalla retribuzione, mentre la stessa cosa non avviene nel caso di
personale collegato alla sala. Io penso che tale differenza trova
probabilmente anche delle ragioni storiche, insomma, nel
particolare regime di rotazione e di copertura di orario, anche
notturno, dei turni di lavoro, oltre che delle modalità di impiego
del personale collegato all'apertura dei tavoli, quindi alla
presenza della clientela. In questo quadro, preciso che il reparto
Chemin de fer
, per la caratteristica del gioco che non
consente una previsione della durata delle partite, ha...come dire?
un'autonomia contrattualmente riconosciuta nella programmazione dei
servizi. Per questo reparto, come per tutti i reparti tecnici, le
ferie sono contrattualmente pari a 35 giorni annui, a cui si
aggiungono 15 giorni annui corrispondenti a festività non godute;
quindi il totale tra riposi, ferie, chiusura aziendale, recupero
festività, raggiunge, nell'arco dell'anno, un totale di 355 giorni.
Se si aggiunge un assenteismo medio stimato intorno al 10 percento,
prodotto da assenze per malattia, per congedi vari, congedi
sindacali, la prestazione media annuale di ogni dipendente della
Casa da gioco è pari a 189 giorni lavorativi e 176 di astensione
dal lavoro.
Sul punto 3:
"qual è lo stipendio annuale lordo"
, voglio
ricordare che le mance non costituiscono retribuzione, e che
tuttavia sono soggette a una contribuzione fiscale contributiva per
il 75 percento; il reddito medio annuale lordo del personale dello
Chemin de fer
su cui la società ha operato ovviamente come
sostituto d'imposta ammonta a 50.344 euro.
Sul punto 4, certamente collega ne parleremo; io ritengo che una
riorganizzazione generale del personale volta al suo impiego
ottimale certamente è necessaria, su questo si sta lavorando, anche
nel quadro delle riduzioni di personale in corso e programmate (lei
lo citava nella premessa). Io voglio ricordare che il Casinò, a
partire dal 2008, ha già assunto numerose iniziative in tal senso,
passando dalle 778 unità alla data del 31 dicembre 2007, alle circa
600 previste per la fine del corrente anno, quindi sono 178 unità
di personale in meno nell'arco di 5-6 anni. Questo percorso
ovviamente è stato accompagnato da una nuova organizzazione e
ottimizzazione delle risorse, cercando di lavorare sulla formazione
del personale impiegatizio in eccesso e adibito all'attività di
gioco. Questo percorso continua attualmente anche come definito nel
piano industriale. Innanzitutto è necessario addivenire ad una
moderazione salariale per garantire continuità aziendale. È di
fondamentale importanza aumentare la produttività, attraverso un
maggior apporto orario, quando necessario, delle maestranze, come
anche lavorare su una maggiore flessibilità nella disponibilità
delle prestazioni lavorative, che possa anche garantire una giusta
offerta di prodotto rispetto alle esigenze che, nel tempo,
oggettivamente sono cambiate e stanno cambiando.
Oggi questo progetto di riorganizzazione si trova ad affrontare
temi difficili, temi spinosi di confronto, che necessariamente
richiedono modifiche contrattuali e quindi impongono consultazioni
e intese anche sindacali, queste non sempre agevoli, basta
ricordare quanto è accaduto nell'ultima primavera e le tensioni che
ne sono scaturite. Io voglio ricordare che in azienda sono presenti
3 contratti di lavoro, 2 per il Casinò e 1 per il Billia, per la
parte alberghiera, all'interno sono presenti 6 organizzazioni
sindacali operanti nella Casa da gioco, 5 organizzazioni sindacali
operanti nel Billia, 35 rappresentanti sindacali interni,
escludendo da questo conteggio i lavoratori che hanno incarichi
territoriali sindacali. Ciò nonostante, insomma, il lavoro di
proposta di confronto - ed è l'indirizzo sul quale si è lavorato e
si sta lavorando - è quello della collaborazione, mi pare che
qualche risultato sui servizi sia stato ottenuto, questo ha
comportato un risparmio sui costi. Oggettivamente delle difficoltà
maggiori si incontrano laddove bisogna confrontarsi sul reparto dei
giochi: basti pensare, come ho detto, allo sciopero
dimostrativo.
C'è una tematica che la riguardava, credo facesse allusione alla
tematica del
Poker Cash
: proprio con l'obiettivo di
utilizzare il personale interno eventualmente disponibile, la
società ha provveduto a organizzare corsi di formazione per i
dipendenti. Cinquantasei lavoratori hanno partecipato e sono
risultati idonei, di questi solo 7 del reparto
Chemin de
fer
, ridotti a 5 dopo alcuni trasferimenti interni, attualmente
in via di affiancamento in quanto il gioco del poker è
obiettivamente molto diverso rispetto al gioco dello
Chemin de
fer
. Gli altri lavoratori non sono stati ancora utilizzati
perché impiegati nelle attività di reparto. Infatti, oltre alla
difficoltà del distacco di personale adibito a giochi produttivi,
la richiesta del
dealer
per il poker è maggiore durante i
periodi di grande affluenza, quando proprio il personale adibito ad
altre mansioni in qualche modo non può essere distaccato se non a
discapito della produttività (ecco il ragionamento per cui si è
fatto riferimento a delle assunzioni esterne in collaborazione con
il
dealer
che organizza il torneo di poker). In generale, io
credo che la società ha dei margini per essere più incisiva
nell'organizzazione del lavoro, in quest'ottica stiamo lavorando e
cercando di capire cosa può fare la direzione del Casinò;
ovviamente qui ci si espone a rischi di scioperi e contenziosi
legali, oltre che ad una continua - questo è palese riscontrarlo
nel Casinò - diatriba sindacale. Sino ad oggi è stata cercata - e
su questo credo che bisognerà continuare - la via del confronto, la
via della concertazione, che ha comunque prodotto importanti
accordi che consentono allo stato attuale significative riduzioni
di organico e anche di costo del lavoro. Tuttavia, il contesto
competitivo e la situazione aziendale richiedono - in questo senso
convengo con lei - per il futuro un'accelerazione nella revisione
dei complessivi assetti organizzativi, ma anche delle regole
contrattuali che sono in essere. Per fare questo l'indirizzo che è
stato dato alla società, è di un forte impulso, una forte volontà
dell'azienda, ma anche una forte responsabilità di collaborazione
dal fronte sindacale degli operatori e dei dipendenti che operano
all'interno della Casa da gioco. Grazie.
Presidente
- Grazie Assessore. Per la replica, la parola
al Consigliere Ferrero.
Ferrero (M5S)
- Grazie Presidente e grazie all'Assessore
per la risposta.
Devo dire che io non riesco neanche più ad arrabbiarmi, sono
semplicemente molto amareggiato a sentire che ci sono, comunque,
con un buco di milioni di euro, ci sono 13 persone, 12, 10, quelle
che sono rimaste, che fanno 17 ore e mezzo settimanali, che hanno
50 giorni di ferie all'anno e che si prendono 50.344 euro lordi
all'anno...17,5 ore settimanali! Sono stato, siamo stati, con altri
componenti dell'opposizione anche alla Casa da gioco, una sera,
abbiamo parlato, ci siamo resi conto, lavoratori che nell'ambito di
un reparto come lo
Chemin de fer
, alle volte, alle volte,
lavorano una serata, quando va bene, alla settimana. Il resto del
tempo lo passano, l'abbiamo visto, ci siamo resi conto, eravamo lì,
ad allenarsi per non perdere la manualità con delle
fiche
che alle volte sono ancora in lire o comunque a distribuire le
carte. È difficile, penso anche per voi, non dare questi dati senza
avere un minimo di imbarazzo, perché questi dati avevano già poco
senso prima, ma adesso veramente gridano vendetta! Gridano vendetta
perché noi non dobbiamo dimenticare - e non se lo devono
dimenticare soprattutto i valdostani - che il Casinò non è
un'azienda privata che fa il buco e poi il buco in qualche maniera
il privato lo ripiana, tutti questi soldi sono i soldi che...sono
stati tagliati ai contributi alle badanti, sono i soldi che sono
stati tagliati ai contributi all'agricoltura, ai contributi del
commercio...quante cose avremmo potuto fare con questi 21 milioni
di euro? Certo, il mercato e la congiuntura economica attuale non è
positiva, i giocatori sono diminuiti, ma se noi non andiamo a
intaccare queste sacche, veramente di privilegio, ma è logico che
la Casa da gioco non sarà mai...non dico in attivo, ma nemmeno
vicina al pareggio!
Qualche personaggio con la sua bella, grande faccia da
beauty
farm
continua a dirci: "ma non preoccupatevi, la ripresa
arriverà, la congiuntura è negativa, ma le cose si metteranno a
posto", ma intanto qui si continua a perdere e i soldi li tira
fuori l'Amministrazione regionale! E prima o poi, taglia da una
parte, taglia dall'altra, bisognerà fare un'altra
ricapitalizzazione anche per la Casa da gioco. Questi sono
privilegi che, secondo noi, in questa situazione, non possono
aspettare a essere tagliati, bisogna tagliarli immediatamente.
Diversamente, il prossimo passo, perché secondo noi la misura è
colma, dev'essere uno sciopero fiscale, ma che andremo a proporre
noi, come Movimento Cinque Stelle, qui, in Valle d'Aosta, perché i
valdostani non danno più dei soldi per mantenere delle persone che
lavorano 17..."lavorano", lavorano è una parola grossa, lavorano
17,5 ore alla settimana a 50 mila euro lordi all'anno!
Noi non vogliamo che i soldi del commercio che è stato
taglieggiato, taglieggiato veramente dai provvedimenti della Giunta
regionale, dell'agricoltura e tutti finiscano in questo ambito.
Questa è veramente una vergogna! E questa vergogna noi vi chiediamo
di porre rimedio immediatamente...perché? Perché sennò i 35
Consiglieri del Consiglio Valle ne escono veramente male, perché
alla fine sembra che qualcuno, qui, all'interno, voglia mantenere
queste posizioni di privilegio. I sindacati...sì, ha detto ci sono
resistenze anche da parte dei sindacati. Ecco, io voglio vedere,
voglio vedere, chiederei di partecipare a una riunione in cui un
rappresentante sindacale "osi" solamente difendere queste posizioni
di privilegio, voglio vederlo in faccia e voglio guardarlo negli
occhi, perché in questo periodo qualcuno che rappresenta
un'organizzazione che si chiama "sindacato", se facesse una cosa
del genere si assumerebbe una responsabilità che è una
responsabilità gravissima!
Presidente
- Grazie Consigliere Ferrero. Siamo al punto
12 dell'ordine del giorno.
