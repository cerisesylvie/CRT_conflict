Classificazione
TRASPORTI E VIABILITÀ
Trasporti



Oggetto del Consiglio n. 2155 del 12 gennaio 2023 - Resoconto
OGGETTO N. 2155/XVI - Interpellanza: "Razionalizzazione del
servizio di trasporto pubblico notturno Aosta - Pont-Saint-Martin
attraverso l'analisi dei dati di utilizzo delle singole
corse".
Bertin (Presidente) -
Punto numero 36. Illustra la
consigliera Minelli.
Minelli (PCP)
- Torniamo su di un tema che abbiamo già
trattato a marzo 2022 e poi ancora a settembre scorso, e cioè il
servizio di trasporto pubblico notturno gratuito Aosta -
Pont-Saint-Martin - Aosta. Avevamo infatti chiesto in entrambe le
occasioni che ci fosse una razionalizzazione di questo servizio,
soprattutto a fronte dei dati che avevamo richiesto all'Assessorato
ai Trasporti e che avevano evidenziato una situazione di utilizzo
degli autobus articolata e disomogenea. A marzo avevamo quindi
fatto riferimento alla necessità di approfondire le esigenze
dell'utenza, oltre a quella di effettuare una valutazione
complessiva del servizio, sperimentale dal 2019, quindi un tempo
molto lungo, per renderlo eventualmente stabile ma con le opportune
modifiche sia nell'articolazione delle corse e sia nella
possibilità d'introdurre una tariffazione.
La risposta era stata perentoria: il servizio va bene, andiamo
avanti così. Poco tempo dopo però avevamo appreso, guarda caso, che
era stato lanciato un questionario online per sondare l'interesse
dell'utenza e averne delle indicazioni utili, immaginiamo.
Il Presidente, a settembre, in risposta alla nostra seconda
iniziativa ci aveva detto che erano pervenuti 1534 questionari con
risposte, testuale: "totalmente positive".
Avevamo quindi appreso che il servizio è stato utilizzato
prevalentemente da ragazzi nella fascia di età under 18,
prevalentemente per svago, e in misura decisamente inferiore per
lavoro, e che era stato rilevato un buon apprezzamento della
frequenza delle corse, eccetera eccetera. Il Presidente allora
nella risposta aveva concluso con questa espressione: "Una
valutazione assolutamente positiva", ribadendo l'intenzione di
mantenere la sperimentazione dopo oltre due anni di
esperimento.
A fronte di queste informazioni abbiamo fatto un accesso agli
atti al Dipartimento Trasporti e abbiamo acquisito i risultati del
questionario. Ma i grafici da noi ottenuti -ho qui il fascicolo del
116 che ho fatto - sono relativi a 550 questionari compilati, che è
un numero comunque di per sé già abbastanza importante, però
lontano dai 1534 che erano stati annunciati, quindi c'è stato
qualche problema, non lo so, però c'è qualche cosa che non ci torna
nei dati.
Ma al di là dei numeri, elemento che può essere relativo, a
settembre, Presidente, lei aveva fatto riferimento a un'analisi che
era stata fatta di questi dati - ha detto che erano stati
analizzati -, un'analisi che noi però, facendo l'accesso agli atti,
non abbiamo ricevuto quindi non sappiamo né chi l'abbia fatta e
soprattutto, che è la cosa più importante, quali aspetti siano
stati presi in considerazione. In ogni caso, a un esame attento di
questo questionario è balzato immediatamente agli occhi come sia
mancata una domanda che riteniamo fondamentale per capire se chi ha
compilato il questionario sia un utilizzatore diretto del servizio,
sia un genitore di un ragazzo, oppure un cittadino qualsiasi
interessato al trasporto pubblico; questo costituisce un problema
metodologico non di poco conto per comprendere gli esiti del
questionario stesso. E dalla lettura di quei commenti - li ho letti
tutti, quelli che mi sono stati mandati - non trova pieno riscontro
quello che lei aveva detto e cioè che le risposte siano state
totalmente positive, e nemmeno che ci sia stata una valutazione
assolutamente positiva. Certo, ci sono molti commenti in positivo,
è vero.
Nel rispondere il 21 settembre scorso alla domanda sul
proseguimento della sperimentazione, aveva affermato, Presidente,
che l'intenzione del Governo era quella di dare carattere di -
leggo- "strutturalità al servizio con l'avvento del nuovo sistema
di bigliettazione unica" e che, a quel punto, il servizio sarebbe
anche passato da gratuito a pagamento.
Ora, a noi non risulta essere partito il servizio di
bigliettazione automatica, ma in ogni caso questa questione della
bigliettazione, lo avevo già detto, è un problema relativo alla
gestione del servizio, non ha nulla a che vedere con la scelta di
mantenere il trasporto pubblico notturno oppure no. E infatti si è
scelto di stabilizzarlo.
La Giunta con la Delibera 1545 del 30 novembre scorso ha deciso
di stabilizzare il servizio e di approvare l'esercizio del
trasporto pubblico Aosta - Pont-Saint-Martin notturno gratuito per
il periodo primo gennaio '23 - 31 dicembre '23 per un totale di 363
giorni di esercizio comprensivi di sei corse al giorno, tre da
Aosta alle 00:15, 02:15, 04:15, e altre tre da Pont-Saint-Martin
alle 22:45, 00:45, 02:45, per un importo complessivo di oltre
289.000 euro. Successivamente il 9 dicembre è stato approvato un
provvedimento dirigenziale, il 7878, con cui, correttamente, si
impegna la somma per l'anno 2023. Quindi un servizio stabilizzato
per tutto l'anno, con sei corse gratuite dal lunedì alla domenica,
senza alcuna modifica rispetto al servizio sperimentato per tre
anni, e senza tenere conto che i dati sull'utilizzo delle corse
hanno chiaramente evidenziato, questo già prima, che per alcune di
esse il numero di utenti è pari a zero, per altre è pari a poche
unità e, in alcuni giorni della settimana, il servizio è pressoché
inutilizzato. Comunque si è scelto così.
Poi però ecco il colpo di scena, il 29 dicembre esce un laconico
comunicato in cui s'informava che il servizio sarebbe terminato il
giorno successivo, il 30 dicembre, con un'aggiunta: "Nei prossimi
mesi saranno analizzate le risultanze di questo periodo di
sperimentazione" - quindi nei mesi successivi - "dal punto di vista
della frequentazione, del gradimento, dell'efficacia e della
sicurezza delle corse effettuate".
Io le assicuro che quando ho letto quel comunicato sono rimasta
basita: ma come? Il 30 novembre, quattro mesi dopo la chiusura di
quel questionario si decide di stabilizzare il servizio,
magnificandolo oltre tutto - lo si legge in delibera -, il 9
dicembre si fa il provvedimento dirigenziale per impegnare i soldi
e il 29 dicembre, cioè venti giorni dopo, si dice che lo stesso
servizio è terminato, e si aggiunge che nei mesi a venire si
analizzeranno le risultanze del periodo di sperimentazione. Ma
stiamo scherzando? Cioè adesso si analizzeranno i dati? Ma non li
avevate analizzati? Ci ha detto che c'era una analisi! Dopo avere
verificato poi che non c'è stata nessuna revoca della delibera del
30 novembre - non c'era nemmeno fino a ieri, la revoca - ed è una
cosa strana da un punto di vista procedurale... - siamo uscite con
una pubblica dichiarazione di sconcerto a cui ha fatto seguito la
sua nota, in cui lei affermava testualmente: "La scelta di
sospendere il servizio dei bus notturni è avvenuta a partire da una
richiesta specifica del gestore della prestazione, che ha
incontrato difficoltà crescenti nello svolgimento dell'attività".
"Difficoltà crescenti..." Quando hanno iniziato a crescere queste
difficoltà? Tra il 9 e il 29 di dicembre? Non lo so...! La nota poi
prosegue: "la ditta aggiudicataria ha valutato come difficilmente
sostenibili le condizioni di svolgimento di alcune corse nel
garantire anzitutto in modo completo la sicurezza del personale e
dei passeggeri. Il tutto in un quadro in cui la criticità della
mancanza di autisti non smette di essere forte". E questa è la nota
che lei ha fatto dopo che siamo usciti con un comunicato stampa; ma
io mi chiedo: ma se ne sono accorti adesso che mancano degli
autisti?! È da mesi che si segnala questa criticità! Da più parti
l'abbiamo fatto anche noi, e non solo noi, in questo Consiglio. E
qui abbiamo una ditta che, dopo aver accettato un servizio il mese
precedente, chiede di chiuderlo venti giorni dopo. Ma mi chiedo
anche: ma da quando in qua è una società di trasporti che decide se
un servizio deve continuare o deve terminare? Lo decidono loro?
Perché questo è quello che lei ha detto eh, non ha detto: "Abbiamo
fatto delle valutazioni insieme...", lei ha detto: "La richiesta è
venuta dal gestore del servizio", e quindi la Regione cosa fa?
Comunica con cinque righe che dal giorno dopo il servizio non ci
sarà più e non fa neanche una delibera di revoca dopo aver fatto
anche un provvedimento dirigenziale per impegnare quasi 300.000
euro per un servizio che deve durare tutto l'anno e poi dice che lo
valuterà nei prossimi mesi!!
Guardi, noi, e non solo noi, siamo rimasti senza parole.
Aspettiamo le risposte alle domande che abbiamo posto, ma
aspettiamo anche un chiarimento alla situazione che si è creata,
perché le cose sono anche cambiate nel frattempo.
Vorremmo sapere quanti sono effettivamente questi questionari,
perché non è chiaro; quale sia quell'analisi che avete fatto e dove
andarla a reperire; per quale motivo non avete fatto una domanda
mirata a capire se chi compilava fosse un utente oppure no; con
quale criterio avete deciso di stabilizzare il servizio di
trasporto notturno sette giorni su sette per 364 giorni annui e se
è intenzione del Governo - ma a questo punto mi pare che i fatti lo
confermino - operare una razionalizzazione di questo servizio sulla
base dell'analisi - finalmente - ragionata e approfondita dei dati
che ci sono.
Presidente -
Risponde il Presidente della Regione.
Lavevaz (UV)
- Risponderò prima alle domande contenute
nell'interpellanza e poi sul colpo di scena spiego due cose alla
fine.
Le prime due domande sono: "Quanti sono effettivamente i
questionari compilati, su cui è stata effettuata l'analisi", questo
l'abbiamo già detto in risposta ad altre iniziative; l'intento
della Giunta è sempre stato quello di allocare le risorse in modo
corretto e opportuno, cercando di soddisfare le domande di
trasporto senza mai perdere di vista la funzione sociale espletata
dal trasporto pubblico, soprattutto in merito, in questo caso, alla
tutela e alla sicurezza della popolazione. Gli uffici competenti
hanno pubblicato il questionario online dal 20 maggio al 31 luglio
2022, al quale si è cercato di dare una maggiore diffusione
possibile: sono stati coinvolti il Celva e la Sovrintendenza agli
Studi, al fine di raggiungere quanti più utenti possibili e di
raggiungere la più ampia platea di utilizzatori del servizio.
I questionari sui quali è stata fatta l'analisi sono stati, come
lei ha citato, 1534, di cui 498 compilati integralmente e 1036
compilati parzialmente. Credo che sia questo il dato che lei ha
visto.
L'analisi dei dati è stata fatta su una piattaforma regionale,
Line Service, messa a disposizione da questa amministrazione
appositamente per queste iniziative e che è progettata per
realizzare e rendere disponibili i risultati delle indagini.
Sulla seconda domanda: "Per quale motivo il questionario non
aveva previsto una specifica domanda", su questo, a parere degli
uffici che hanno predisposto il questionario, lo stesso non
necessitava di una specifica domanda in tal senso in quanto la
risposta è implicita in molte domande proposte, come: frequenza di
utilizzo del servizio; motivazione e utilizzo della linea;
adeguatezza rispetto alle proprie esigenze; corsa maggiormente
utilizzata; per quale motivo ha scelto questo mezzo pubblico;
oppure: come ritiene questo servizio di trasporto? Cioè sono tutte
domande che se uno non l'ha utilizzato non può rispondere,
ovviamente. Le domande sono chiaramente rivolte all'utente che è
l'utilizzatore del servizio, non vedo questo problema insomma sul
chiedersi chi abbia compilato il questionario.
Sull'ultima parte, effettivamente, nel corso del mese di
dicembre abbiamo avuto alcune interlocuzioni con la ditta che
gestisce questo tipo di trasporto, che ci ha manifestato, una serie
di problematiche che hanno fatto sì che abbiamo sospeso - non
interrotto definitivamente - in attesa di nuove valutazioni che
faremo nel prossimo mese di gennaio, e io spero che si possa
riprendere al più presto questo servizio.
Il problema è duplice. Uno di ordine assolutamente generale,
tant'è che la riduzione e anche l'eliminazione di alcune corse di
linea è una cosa che si è dovuta mettere in campo non solo per le
autolinee per i servizi notturni, ma anche per quelli diurni, per
il motivo di cui abbiamo parlato tantissime volte: mancano una
cinquantina di autisti, dico una cinquantina perché Vita ci ha
parlato di trenta autisti, e ad Arriva credo che ne manchino
altrettanti. È chiaro che anche sui servizi notturni, che sono
servizi, non fondamentali all'interno del servizio del TPL ma
aggiuntivi, che, ripeto, riteniamo tuttora di dovere sostenere,
perché confermiamo l'utilità sociale di questo tipo di servizio.
Però oggettivamente, se non ci sono gli autisti, con tutta la buona
volontà come si fa a gestire un servizio? Questa è la motivazione
per la quale la ditta ha manifestato un problema.
Il secondo problema, secondario ma comunque importante, è che ci
sono stati problemi di ordine pubblico su questi mezzi, quindi
proprio di vandalismo, mezzi che in buona sostanza hanno dovuto
essere smontati e rimontati dopo una corsa notturna, questo
nell'ambito di un momento in cui già manca il personale, se poi il
mezzo deve pure star fermo e essere oggetto di una profonda
manutenzione per poter fare la corsa successiva, è chiaro che la
ditta si trova in difficoltà e quindi non può più garantire il
servizio che gli viene richiesto.
Le valutazioni che stiamo facendo, e che faremo nel corrente
mese di gennaio, sperando di poter trovare una soluzione per
riprenderlo, stanno in questo senso, però è chiaro che ci sono
degli aspetti che non dipendono dalla nostra volontà e,
in
primis,
vi è quello del reperimento di autisti, che rimane
un problema annoso, poi ci sono stati anche dei passaggi sui media,
proprio della ditta, non voglio ripetere il nome della ditta, ma
sappiamo qual è; ha anche attivato delle iniziative molto
interessanti, addirittura assumendo a tempo indeterminato gli
autisti prima che questi abbiano la patente, seguendoli in un
percorso per portarli fino alla patente, eccetera, quindi si sta
provando veramente di tutto per cercare di trovare delle risposte a
questa carenza di autisti, però è chiaro che se non si trovano non
è che si possono fare miracoli.
Presidente -
Consigliera Minelli.
Minelli (PCP)
- Allora, mi soffermo sulle sue risposte
alle domande: non è indifferente il fatto che lei nella risposta
precedente mi avesse detto semplicemente 1534 questionari senza
specificare quelli che... Eh no! Perché se noi... No, ma io mi
chiedo, mi scusi, io mi chiedo per quale motivo noi facciamo un
questionario. Se facciamo un questionario è per avere delle
risposte che ci permettano di decidere in relazione a quel
servizio, se mantenerlo in quella maniera, se stabilizzarlo, se
razionalizzarlo o altrimenti, se questo non è lo scopo io non so
perché abbiamo fatto il questionario...! E nel questionario, ma io
glielo dico perché non so se lei l'ha letto, io ho letto tutti i
commenti, ho cercato di raggrupparli, ci sono delle frasi che
dimostrano che chi compila non conosce il servizio, ci sono delle
frasi di suggerimento che chiedono delle modifiche e ci sono delle
frasi che indicano dei problemi e delle criticità.
Ma guardi, alcune gliele leggo perché sono interessanti eh,
allora, un commento: "Distanziare maggiormente le corse del
mattino", stiamo parlando di autobus notturni... "Il tempo
impiegato per la tratta è infinito, tante fermate, pessima
viabilità nella fascia da orario da ufficio", stiamo parlando di
autobus notturno... "Integrazione col servizio ferroviario.
Possibilità di fare abbonamenti", il servizio è gratuito... Ma ce
ne sono ancora: "Mi sembra di aver capito che si tratta dei
pullman, quindi per quanto io li usi non ho riscontrato problemi
finora". E andiamo avanti, eh! "Mantenere gli orari notturni",
stiamo parlando di un servizio notturno! "Deve essere gratuito"...
Eh ma sono qua, sono qua! Ma no, ma deve averli letti perché...
(
Intervento fuori microfono
) No, mi arrabbio, mi arrabbio
perché lei mi ha detto... No, mi arrabbio, sa perché mi arrabbio?
No, per favore, se mi interrompete io chiedo più tempo, eh! E
allora lei quando mi ha risposto sia la prima volta che la seconda
mi ha liquidata dicendo: "È un servizio che va benissimo, lo
manteniamo tel quel, perché salviamo delle vite umane", questa è
stata la risposta. Ora, se io vado a fare un questionario e leggo
le cose che ci sono scritte in quel questionario, le devo leggere
tutte e se ho un problema di carenza di autisti, come sappiamo da
molto tempo, devo anche decidere se razionalizzo o meno quel
servizio. Oltre tutto ha detto che non era necessario fare la
domanda per sapere se uno fosse utilizzatore o meno, io anche su
questo non dico niente, a me sembra una cosa assurda!
Poi lei ha parlato dei problemi segnalati dalla società, e mi ha
anche detto che il servizio non avete intenzione di sospenderlo ma
di rivederlo. Io le dico che nel comunicato che lei ha mandato, il
giorno precedente per il giorno successivo, c'è scritto: "Il
servizio è terminato". Ora, se io leggo "Il servizio è terminato",
non c'è scritto "Il servizio è sospeso in attesa di", c'è scritto
"Il servizio è terminato", e va bene.
Poi lei ci ha anche detto che ci sono dei problemi di ordine
generale; l'eliminazione delle corse è stata fatta anche per delle
corse diurne, perché c'è questo problema degli autisti; ma io dico:
"Ma ce ne rendiamo conto dopo che abbiamo deciso di stabilizzare un
servizio?". Lo stabilizziamo il 30 di novembre, il 9 di dicembre
stanziamo i soldi, se il servizio è diventato stabile è perché si
ritiene che possa essere stabile, a fronte però della
consapevolezza, perché lei lo dice adesso, che non solo ci sono
delle criticità e sono tante, ma abbiamo la carenza degli autisti,
tanto è vero che abbiamo eliminato pure delle corse diurne! Poi
adesso viene fuori che ci sono anche dei problemi di ordine
pubblico.
Io dico, questo questionario, oltre ad averlo messo online dove
poteva rispondere chiunque, chiunque, perché a leggere quelle
risposte si capisce che addirittura c'è gente che dice "non lo
utilizzo", va bene, allora non so che cosa dico se non lo utilizzo,
non è fatto con criterio, un questionario del genere non funziona,
abbia pazienza, ma glielo avevo già detto allora. Ma perché non
chiedere anche un parere agli autisti? Che più volte, almeno da
quello che sappiamo noi, hanno segnalato delle criticità riguardo a
problemi che poi sono sfociati addirittura, lei ci ha detto, in
atti di vandalismo, cosa di cui non avevamo visto nulla finché su
una testata è uscito a un certo punto un articolo, su Prima linea
mi pare, in cui si diceva di un autobus praticamente
semidistrutto.
Poi lei mi ha detto: "il problema della mancanza di reperimento
di autisti non è un problema della Regione", ma ne sono
perfettamente consapevole che non è un problema della Regione! Il
problema della Regione è quello di decidere di stabilizzare un
servizio, di stabilizzare un servizio e il mese dopo di toglierlo.
Senza aver fatto un'analisi sulla razionalizzazione! Le ho detto
che questo servizio che dura dal lunedì alla domenica con sei corse
al giorno, ha - e lo sapete da marzo, perché i dati sono quelli -,
ha delle giornate e degli orari in cui è deserto, completamente
deserto.
Allora, a fronte di un problema di questo genere, non sarebbe
meglio concentrare il trasporto notturno perché è utile per i
ragazzi che, giustamente, devono avere un servizio per non essere
in pericolo nei fine settimana? Perché questo è, e anche facendolo
pagare, il sevizio. Guardi, io so che in bassa Valle si stanno
organizzando per chiedere proprio questo: di avere il servizio nei
giorni del fine settimana, quando ce n'è bisogno per i ragazzi, e
pagando. Perché io vorrei vedere se siamo d'accordo che dal lunedì
al mercoledì sera o al giovedì ragazzi di 15 anni prendano il
pullman alle tre del mattino, gliel'ho già detto un'altra volta:
quello sì costituirebbe un problema.
