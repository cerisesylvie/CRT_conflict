Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 759 del 28 luglio 1999 - Resoconto
OGGETTO N. 759/XI Comunicazioni del Presidente del
Consiglio.
Presidente Do comunicazione dell'attività svolta dalla
Presidenza del Consiglio a partire dal 15 luglio 1999:
Disegni di legge presentati:
Disegno di legge n. 43, presentato dalla Giunta regionale in
data 20 luglio 1999: "Modificazioni alla legge regionale 14 aprile
1998, n. 14 ("Istituzione della Fondazione Gran Paradiso - Grand
Paradis")". (III)
Riunioni:
Ufficio di Presidenza: 1
Conferenza dei Capigruppo: 2
I Commissione: 1
II Commissione: 2
III Commissione: 1
V Commissione: 1
I e II Commissione: 1
Il Presidente del Consiglio regionale Roberto Louvin è oggi a
Roma e sarà ricevuto in mattinata, al Quirinale, dal Presidente
della Repubblica Carlo Azeglio Ciampi nell'ambito dell'incontro
fissato con i Presidenti dell'Assemblea, dei Consigli regionali e
delle Province autonome componenti la Conferenza.
In data 16 luglio scorso è pervenuta a questa Presidenza la
decisione assunta dal Comitato regionale di coordinamento per la
cooperazione con i Paesi in via di sviluppo in merito al debito
pubblico dei paesi più poveri.
Con l'approvazione di tale documento il comitato invita
l'Assemblea regionale e i Parlamentari valdostani a sostenere,
nelle opportune sedi, le iniziative tese a ridurre o ad estinguere
il debito pubblico dei paesi in via di sviluppo.
Copia della documentazione suddetta è stata trasmessa ai
Capigruppo, ai Presidenti delle Commissioni consiliari I e V e ai
Parlamentari valdostani.
Il Consigliere Segretario del Consiglio Ego Perron ha
partecipato alla 30
a
sessione internazionale del
Parlamento europeo dei giovani.
Venerdì 23 luglio si è svolta l'apertura ufficiale
dell'Assemblea generale nell'aula del Senato della Repubblica a
Palazzo Madama, in Roma.
Il Parlamento europeo dei giovani è un organismo indipendente,
apartitico e senza fini di lucro, fondato nel 1987 a Fontainebleau.
Dal 1992 ha sede in Inghilterra dove promuove un programma analogo
per le università ed ha al suo interno diverse commissioni che
trattano aspetti di attualità: diritti umani, ecologia, economia,
sanità ed in particolare argomenti legati alla cultura, alla
formazione e all'educazione dei giovani.
Scopo del Parlamento europeo dei giovani è lo sviluppo di una
più vasta dimensione europea fra i giovani di età compresa fra i 16
e i 22 anni. Le delegazioni italiane partecipano alle sessioni
internazionali grazie al contributo della Conferenza dei Presidenti
dei Consigli regionali e delle Province autonome.
La Dott.ssa Maria Grazia Vacchina, Difensore civico della Valle
d'Aosta, è stata incaricata per i rapporti internazionali in seno
al Gruppo di coordinamento nazionale dei difensori civici locali,
istituito a Roma il 12 luglio u.s..
In seguito alla recente elezione in qualità di Presidente del
Parlamento europeo, il Presidente del Consiglio Roberto Louvin, ha
inviato alla Sig.ra Nicole Fontaine un messaggio di felicitazioni a
nome del Consiglio regionale della Valle d'Aosta. Il messaggio
recita:
"Abbiamo potuto apprezzare l'impegno da Voi manifestato in
seno all'Assemblea di Strasburgo in qualità di parlamentare e
successivamente di vicepresidente oltre alla Vostra profonda
conoscenza delle istituzioni europee. Siamo persuasi che saprete
portare un valido contributo all'azione dell'Assemblea durante
questa fase così delicata di perfezionamento dell'Unione. Il nostro
Consiglio regionale, che sostiene da sempre la necessità di
costruire l'Europa sulla base di un modello federale, attende da
quest'Assemblea, alla quale tutti riconoscono un valore
Costituente, un forte impulso in questo senso. Nella speranza che
le regioni potranno partecipare a questo processo di riforma, ci
rimettiamo alla Vostra sensibilità, contando sul Vostro appoggio,
affinché le attese dei popoli europei non siano deluse e affinché
si instauri un rapporto di stretta collaborazione tra il Parlamento
europeo e le Assemblee regionali".
All'età di 65 anni è scomparso domenica 25 luglio Orazio Bron
che fu Sindaco nel Comune di Courmayeur nel quinquennio 1970 -
1975.
Nello stesso periodo Orazio Bron fu componente dell'Assemblea
della Comunità montana Valdigne Mont-Blanc. Si diplomò geometra nel
1952 e dal 1967 era iscritto all'Albo del Collegio dei geometri
della Valle d'Aosta.
Orazio Bron era noto non solo nella Valdigne per la sua passione
musicale che lo portò ad incidere un compact disc contenente brani
da lui composti ed eseguiti su organo. La sua grande conoscenza
della musica gli permise di porsi come qualificato e attivo
animatore culturale.
Orazio Bron è stato anche albergatore ed uno dei più attivi
operatori turistici della cittadina ai piedi del Monte Bianco. È
stato benefattore della Chiesa in quanto ha donato il terreno per
la nuova Chiesa di Entrèves.
I funerali si sono svolti lunedì 26 luglio a Courmayeur. A nome
del Consiglio esprimo le più vive condoglianze alla famiglia.
Un'ulteriore comunicazione. Sono stati distribuiti due nuovi
allegati all'ordine del giorno che per problemi di stampa, anzi di
fotocopiatura non erano corretti. Sono due allegati che fanno
riferimento al punto 21.1 e al punto 29.5. Dovrebbero essere già
stati distribuiti, vi prego di allegarli alla vostra
documentazione.
Ha chiesto la parola il Consigliere Cerise.
Cerise (UV)
Nella riunione del 25 novembre il Consiglio
regionale rinviava una proposta di mozione relativa al debito
pubblico dei paesi più poveri e chiedeva al Comitato per la
cooperazione con i paesi in via di sviluppo di predisporre una
proposta relativa a quest'argomento. Questo documento è stato
oggetto di comunicazione da parte della Presidenza.
Poiché si dice in questo documento di richiedere al Consiglio
regionale di farsi parte diligente per sostenere nelle sedi
opportune, eccetera, annuncio che con la firma congiunta dei
colleghi che sono presenti all'interno del comitato sarà preparato
un ordine del giorno da sottoporre all'esame del Consiglio
regionale su quest'argomento che rispecchi le decisioni del
comitato.
