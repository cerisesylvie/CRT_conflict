Classificazione
INDUSTRIA


Resoconto integrale del dibattito dell'aula
Oggetto del Consiglio n. 2691 del 23 luglio 1997 - Resoconto
SEDUTA POMERIDIANA DEL 23 LUGLIO 1997
OGGETTO N. 2691/X Interventi per assicurare la stabilità
occupazionale e produttiva degli stabilimenti della Balteadisk di
Arnad e dell'Heineken di Pollein. (Interpellanza)
Interpellanza Venuti a conoscenza del fatto che all'Heineken di
Pollein e alla Balteadisk di Arnad vige un clima di preoccupazione
e disagio fra le maestranze circa le prospettive future dei due
stabilimenti, messi in crisi, stando alle dichiarazioni dei
sindacati, da scelte dirigenziali che potrebbero compromettere i
posti di lavoro di centinaia di persone;
Considerata la necessità di fornire agli operai e ai quadri
amministrativi delle due aziende risposte convincenti e
rassicuranti in merito al futuro degli stabilimenti e quindi del
loro lavoro;
i sottoscritti consiglieri regionali
Interpellano
l'Assessore competente per conoscere attraverso quali strategie
e in quali tempi intende agire l'Amministrazione regionale per
ovviare al clima di incertezza e di instabilità che le prospettate
vicissitudini aziendali della Balteadisk e dell'Heineken di Pollein
hanno instaurato nell'animo dei lavoratori dei due
stabilimenti;
F.to: Lanièce - Viérin Marco
Presidente Ha chiesto la parola il Consigliere Lanièce.
Lanièce (Aut) Il contenuto di quest'interpellanza mi sembra
abbastanza chiaro. I due firmatari vogliono mettere in evidenza la
situazione di grave incertezza che regna nei due stabilimenti,
Heineken e Balteadisk e, proprio per cercare di avere delle
risposte in merito a questa situazione che preoccupa molto i
lavoratori dei due stabilimenti, abbiamo creduto opportuno
presentare in quest'aula quest'interpellanza, onde venire a
conoscenza di quali siano le strategie e in quali tempi intenda
agire l'Amministrazione regionale per ovviare al clima di
incertezza e di instabilità che le prospettate vicissitudini
aziendali della Balteadisk e dell'Heineken hanno instaurato
nell'animo dei lavoratori dei due stabilimenti.
Questo tenuto conto di fatti di cui siamo venuti a conoscenza,
in modo particolare per quanto riguarda l'Heineken il fatto che
dopo la chiusura dello stabilimento di San Giorgio a Nogaro presso
Udine l'azienda possa procedere alla chiusura di un ulteriore
stabilimento, che da voci che circolano potrebbe essere quello di
Pollein.
Sappiamo che c'è stato un incontro nel mese di luglio tra il
Coordinamento sindacale e l'Heineken Italia, quindi vorremmo sapere
qual è la situazione, tenuto conto che il collega Viérin ha già più
volte portato in aula il problema sul quale purtroppo dobbiamo dire
che la Giunta si è dimostrata un po' latente tant'è che, nonostante
tutte le iniziative, ancora adesso il problema esiste e non si è
ancora riusciti a capire quali siano le azioni che
l'Amministrazione regionale vuole intraprendere per cercare di
venire incontro ad una situazione che rischia di essere molto
preoccupante, soprattutto dal punto di vista occupazionale.
Per quanto riguarda la Balteadisk, c'è stato nel mese di giugno
uno sciopero da parte dei dipendenti; anche qui la situazione è di
grave incertezza tenuto conto che c'è sempre il problema di base
che è quello della vicenda Olivetti. In effetti l'azienda sta
progettando di cedere i sistemi di servizi per cercare di
recuperare dei fondi necessari per consolidarsi nel settore della
telefonia. Il timore è che ci sia una successiva fase che possa
coinvolgere anche la Lexicon e di conseguenza anche la
Balteadisk.
Abbiamo avuto notizia che nella prima settimana di luglio c'è
stata una mobilità lunga, che ha coinvolto 13 dipendenti occupati
nello stabilimento di Arnad e anche questo problema ha condizionato
e ha portato ad un aumento della preoccupazione fra il personale
operante nello stabilimento di Arnad.
Restiamo in attesa di sapere da parte della Giunta quali siano
le strategie e gli intenti che l'Amministrazione intende perseguire
per poter venire incontro e risolvere anche questo stato di
incertezza che preoccupa notevolmente i lavoratori dei due
stabilimenti.
Presidente Ha chiesto la parola l'Assessore all'industria,
artigianato e trasporti, Mafrica.
Mafrica (GV-PDS-SV) La fiducia che il Consigliere Lanièce ripone
nella Giunta e nell'Assessore fa piacere perché, se fosse possibile
per la Giunta e per l'Assessore condizionare grandi gruppi
internazionali come Heineken o Olivetti, effettivamente le cose
sarebbero più semplici. Nonostante questa premessa, la Giunta non è
né latente né latitante perché il lavoro per sviluppare
l'occupazione prosegue e finora i risultati sono stati
positivi.
È da qualche anno che ho in questo Consiglio la ventura di
persone "Nostradamus" locali che annunciano la chiusura della
Cogne, della Balteadisk, della Tecdis, dell'Heineken e via
chiudendo, per nostra fortuna anche grazie alle cose che si fanno
nessuna di queste aziende per il momento ha avuto vicende
traumatiche.
Cominciamo dall'Heineken. Qualcuno paventava che l'Heineken
fosse l'azienda da vendere nell'ambito di quella riduzione del 5
percento previsto dalla deliberazione dell'antitrust; come ha
ricordato il Consigliere Lanièce, la vendita ha riguardato lo
stabilimento di San Giorgio di Udine. Quest'elemento sgombra già
una prima parte di rischio.
In secondo luogo, qualche modesto miglioramento abbiamo
cominciato a intravederlo mentre sono in corso continue trattative
con l'azienda.
Con il Presidente della Giunta abbiamo incontrato
l'Amministratore delegato, Piero Perron, dell'Heineken e in quella
riunione abbiamo concordato di proseguire in contatti a livello
tecnico fra rappresentanti della Regione - nel caso specifico, la
Finaosta - e rappresentanti tecnici loro. Questi incontri sono
avvenuti con la cadenza di circa uno al mese, l'ultimo ha avuto
luogo il 14 luglio. Lo scopo di questi incontri è quello di
arrivare ad un accordo per la revisione del protocollo di intesa
fra Heineken e Regione, di modo che non si pensi più ad un
raddoppio, non più ipotizzabile, ma al consolidamento dei livelli
di produzione e di occupazione oggi esistenti.
Da questo punto di vista nel ?95 - come ha ricordato più volte
il Vicepresidente Viérin Marco - la produzione era stata di circa
777mila ettolitri, nel ?96 era scesa a circa 643mila ettolitri, nel
primo semestre di quest'anno è stata di 368mila ettolitri, quindi
su base semestrale è leggermente più elevata. Questo perché sono
state concentrate ad Aosta delle produzioni di private labels,
marchi privati in sostanza, che prima non erano previsti nella
realtà valdostana.
Per quanto riguarda l'occupazione, al 30 giugno 1997 gli
occupati fissi sono 129 e anche quest'anno sono comunque stati
assunti 27 stagionali.
C'è quindi da dire che questo lavoro tecnico, su cui noi
contiamo, dovrebbe portare ad un protocollo di lunga durata che
assicuri da una parte la presenza produttiva, occupazionale e di
sede legale in Valle d'Aosta, dall'altra impegni - da verificare
per la nostra Regione - che trovino un equilibrio ritenuto
valido.
Per ciò che riguarda l'Heineken diciamo che il lavoro continua,
si sono sventate prime ipotesi negative e ci auguriamo di sventare
definitivamente i rischi; non faccio previsioni di tempo, comunque
penso che entro l'anno si possa arrivare alla definizione di questo
nuovo protocollo.
Per ciò che riguarda la Balteadisk, anche qui c'è stato un
momento di preoccupazione quando, avendo due sedi: una principale
ad Arnad ed un'altra a San Bernardo, si trattava di concentrare in
un'unica sede le produzioni e come sapete la cosa è avvenuta a
favore della Valle d'Aosta per cui entro il mese di luglio dovrebbe
essere definitivamente trasferita tutta la produzione nello
stabilimento di Arnad. Questa è una cosa significativa per ciò che
riguarda gli indirizzi seguiti dall'azienda.
Sull'andamento dell'azienda, pur nel quadro di incertezza che
può permanere per le produzioni che hanno riferimento al Gruppo
Olivetti, nel ?96 il fatturato dell'azienda è passato da 86 a 91
miliardi, il margine operativo lordo è praticamente raddoppiato
passando da 5,4 a 11,1 miliardi e nel ?96 ci sono stati
investimenti in attrezzature e macchinari per 13,8 miliardi che
rappresentano il segnale di una volontà dell'azienda di
consolidarsi nella realtà valdostana.
Per ciò che riguarda gli occupati con la concentrazione delle
due sedi l'azienda arriva a 450 dipendenti. Il fattore che è stato
citato dal Consigliere Lanièce di 13 dipendenti valdostani su 35,
fa parte di un quadro di alleggerimento - questo è il termine che
usa l'Olivetti - di circa 1000 persone. L'Olivetti ha chiesto un
prepensionamento attraverso la mobilità per circa 1000 persone ed
ha individuato quelli che si trovano nelle condizioni di età e di
anzianità di lavoro che possano utilizzare questa forma. Quindi
questi 13 li considero in questo contesto, non come elemento
particolarmente significativo.
Invece, per ciò che riguarda l'andamento dell'attività,
l'azienda ha attualmente un trend che è in linea con quello che ha
avuto nell'anno precedente e sta impegnandosi nell'attività di
ricerca e sviluppo per migliorare la propria posizione competitiva.
In particolare, può arrivare a produrre in tempi brevi tre nuovi
tipi di testina, una delle quali in grado di offrire il colore
sulle stampanti portatili.
C'è quindi un andamento dell'azienda dal punto di vista dei
fatturati e degli investimenti che è positivo, c'è questo clima
complessivo di incertezza che riguarda l'Olivetti, quindi le
ripercussioni magari commerciali, però gli investimenti, la
decisione di portare la sede e continui contatti per migliorare la
presenza dell'azienda nello stabilimento di Arnad ci fanno dare per
il momento un giudizio di una relativa tranquillità.
Si dà atto che, dalle ore 16,41, presiede il Vicepresidente
Aloisi.
Presidente Ha chiesto la parola il Vicepresidente Viérin
Marco.
Viérin M. (Aut) Tanto per chiarirci da subito le idee, anche se
i colleghi sanno perfettamente la diversità di vedute che c'è fra
me e l'Assessore in merito all'attuale situazione occupazionale ed
industriale, vorrei riprendere la battuta odierna dell'Assessore
con cui si rallegra della grande fiducia che noi riponiamo nella
Giunta in merito a questo problema per ribadire che non abbiamo
voluto dare la fiducia, ma abbiamo voluto sapere qualcosa in più
ma, come tutte le altre volte che abbiamo discusso di Heineken,
quel qualcosa in più o l'Assessore non lo sa - e questo sarebbe
drammatico - o non ce lo vuole dire.
L'Assessore mi ricorda in senso generale che i dati a sua
disposizione per l'occupazione sono positivi perché tutte le
aziende di cui si è parlato per tanti anni non hanno chiuso, quindi
a parere dell'Assessore l'occupazione industriale va bene. Voglio
ricordare all'Assessore che i dati non dicono proprio queste
cose.
Ma tornando alla nostra interpellanza odierna sulla Balteadisk
chiedo all'Assessore se ci può fornire i dati perché vogliamo
confrontarli.
Invece sul discorso dell'Heineken l'Assessore è a conoscenza che
i lavoratori di quest'azienda hanno già fatto nel mese di giugno
uno sciopero proprio per la mancanza di fiducia verso la dirigenza
attuale. Lo sciopero infatti è stato indetto per la
concretizzazione della vendita dello stabilimento di Udine alla
Sitem, all'insaputa delle organizzazioni sindacali, tenendo un
comportamento scorretto, in antitesi a quanto sempre assicurato
anche dal nuovo Amministratore delegato, Dottor Perron, con la
venuta meno della trasparenza dell'operazione, trasparenza che il
Gruppo Heineken ha sempre ribadito in tutti i momenti di
confronto.
L'Assessore dice che da mesi si hanno degli incontri con il
Gruppo Heineken anche da parte di tecnici regionali, di Finaosta e
di altre strutture e che qualche miglioramento si è intravisto.
Invece io ritengo che non abbiamo visto ad oggi nessun
miglioramento. Lo avevo già detto quest'anno a marzo, l'anno scorso
a settembre e altre volte ancora prima, però in queste ultime due
occasioni le avevo dato alcune notizie e le avevo manifestato
alcune mie preoccupazioni su quello che dice la sentenza
dell'antitrust. Mi stupisco che lei, Assessore, in questo
ragionamento dica che ci sono dei miglioramenti e poi aggiunga che
almeno un pericolo è scongiurato, quello della vendita dello
stabilimento.
Le dico che non è stato scongiurato un pericolo; è stata
scongiurata forse una soluzione ancora accettabile perché, se uno
stabilimento viene ceduto ma funziona e resta dov'è, l'occupazione
rimane, viene riconvertita e lo stabilimento rimane in piedi. Oggi
invece questa soluzione l'abbiamo scartata e cosa ci rimane
all'orizzonte? O il mantenimento dello stabilimento del Gruppo
Heineken, oppure la chiusura.
E lei, Assessore, non può prenderci in giro, in quanto sa
perfettamente che il Gruppo Heineken tre stabilimenti perlomeno li
chiuderà. C'erano tre stabilimenti che avrebbe chiuso perché
quest'operazione l'Heineken l'ha già fatta anni fa quando ha
acquisito un altro gruppo birrario e uno doveva cederlo perché
l'antitrust l'obbligava a farlo. Ebbene, ha ceduto uno
stabilimento.
Oggi in prospettiva avremo uno stabilimento Heineken che sarà
ancora uno stabilimento dell'Heineken, oppure a questo Gruppo non
quadreranno più i conti e lo chiuderà? Io dico che le
preoccupazioni sono aumentate, non diminuite perché abbiamo
scartato già una soluzione che poteva andare bene.
L'Assessore mi dice che questi incontri servono a verificare la
messa a punto del protocollo, ma il protocollo, come le ho
dimostrato altre volte, è stato completamente eluso dall'Heineken,
non ripeto oggi questi dati perché i consiglieri ne sono a
conoscenza, però non posso non ricordare al Consiglio che lei,
Assessore, sia nella seduta del 25 settembre dello scorso anno, sia
a febbraio del ?97 a questo riguardo disse le stesse parole di oggi
quindi, dopo un anno lei mi ripete le stesse parole.
Gliele leggo testualmente: "Abbiamo già in corso una procedura
di revisione del protocollo, ci sono proposte da parte dell'Azienda
che dovranno essere verificate. Quello che intendiamo ottenere è il
mantenimento del livello di occupazione e dei livelli di entrata
fiscale".
Da un anno fa ad oggi ci sentiamo dire le stesse cose, in più
possiamo solo verificare che i livelli di entrata fiscale sono
diminuiti, diversamente da quanto lei un anno fa aveva dichiarato
quindi, vedo solo nubi nere ed è per questo che non sono
assolutamente soddisfatto della sua risposta perché è una risposta
che non dà nessun segno di vitalità.
Mi riprometto, Assessore, a settembre quando riprenderanno i
lavori e quando avremo anche noi consiglieri di minoranza qualche
dato in più, di ripresentare quest'argomento perché non è possibile
che da tre anni si discuta di questa cosa e tutte le volte
l'Assessore risponda sempre nella stessa maniera. I pericoli si
sommano, aumentano.
Voglio ricordare all'Assessore che è inutile che uno nicchi con
la testa perché, quando il sottoscritto è venuto in questa sede ed
ha riferito all'Assessore dei contenuti della sentenza antitrust,
emessa già sei mesi prima, l'Assessore non ne era a conoscenza;
quella fu una cosa gravissima. Non vorrei che questo si ripetesse
anche per altri fatti.
Ribadendo la nostra non soddisfazione sulle risposte, ci
ripromettiamo di riportare quest'argomento nei Consigli di
autunno.
