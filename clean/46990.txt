Classificazione
ASSISTENZA SOCIALE



Oggetto del Consiglio n. 3338 del 22 febbraio 2024 - Resoconto
OGGETTO N. 3338/XVI - Interpellanza: "Verifica sulle
responsabilità che hanno condotto alla presentazione di un esposto
e alla sospensione della patria potestà dei genitori di un minore
valdostano".
Marguerettaz (Presidente) -
Punto n. 47 all'ordine del
giorno. Prima di dare la parola al collega Manfrin, chiedo
ovviamente agli interpellanti e al Governo di considerare la
delicatezza di quest'atto ispettivo e di mantenere il diritto della
privacy
e la sensibilità di quest'argomento, che, come non
vi sfuggirà, è da gestire con particolare attenzione. La parola al
collega Manfrin per la presentazione.
Manfrin (LEGA VDA) -
Grazie Presidente, mi permetta di
ringraziarla e di ringraziare ovviamente l'Assessore per la
disponibilità di poter discutere in chiaro quest'iniziativa e poter
così dare contezza all'Aula di ciò che accade e di ciò che è
accaduto.
Ovviamente rispetterò quanto disposto e quanto richiesto dalla
Presidenza, nello specifico anche a fronte della lettera inviataci
dalla famiglia, che ha sostanzialmente dato il via libera alla
discussione, quindi manlevando qualsivoglia necessità di
privacy
, a eccezione del nome della persona, ma non era mia
intenzione farlo e comunque la vicenda è nota, però ringrazio
davvero perché questo riteniamo sia assolutamente importante che
venga discusso, che tutti possano prenderne visione e soprattutto
possano ascoltare.
Cominciamo con questa vicenda che inizia nel 2019 con una
segnalazione da parte di una pediatra a cui segue una segnalazione
dell'USL della Valle d'Aosta. Che cosa scrive l'USL della Valle
d'Aosta in questa segnalazione al Tribunale dei minorenni del
Piemonte e della Valle d'Aosta che si trova a Torino? Evidenzia in
questa segnalazione che questo minore che è appunto in carico al
medico che ha effettuato questa segnalazione dovrebbe essere
sottoposto a PEG perché questo sistema di alimentazione lo
favorirebbe e contrasterebbe una patologia di cui soffre dalla
nascita. Scrive appunto nell'esposto presentato alla Procura presso
il Tribunale dei minori: "L'utilizzo della PEG non solo si presenta
di facile gestione a differenza del sondino gastrico, ma
consentirebbe di alimentare il minore in modo corretto e adeguato,
evitando così l'utilizzo di SNG, il quale risulta oggi inutilmente
penoso per il minore. L'applicazione della PEG è da tempo vivamente
consigliata dal personale sanitario e inspiegabilmente, ripetiamo
inspiegabilmente, osteggiata dai genitori".
Scrivono poi sempre al Tribunale: "Il consulente, nutrizionista
e gastroenterologo in merito a questa situazione, concordando con i
colleghi che hanno in carico il paziente sulla proposta di
effettuare una PEG per migliorare il supporto nutrizionale e la
qualità della vita del bambino... tuttavia - e qui sta il problema
- i genitori preferiscono optare per una condotta di attesa.
L'Azienda scrivente rileva l'esistenza di valide ragioni cliniche e
mediche affinché il minore venga sottoposto a un trattamento di
maggiore efficacia come l'utilizzo della PEG, sussistendo pertanto
criteri di convenienza e opportunità clinica nell'esclusivo
interesse del minore stesso. Attesa la mancanza collaborazione da
parte dei genitori in relazione allo specifico aspetto delle
modalità di alimentazione e idratazione del minore e la loro
contrarietà o comunque inerzia nel consentire il posizionamento
della PEG e ritenuto che tale intervento rivesta ormai carattere
d'urgenza per il protrarsi di una condizione di malnutrizione o
comunque di un non adeguato supporto nutrizionale, si impone un
intervento a codesta Autorità nell'interesse esclusivo del minore.
Il posizionamento - scrive l'USL - della PEG è soluzione
assolutamente non sperimentale. Le scelte a tutt'oggi operate da
parte degli esercenti la responsabilità genitoriale risultano
pregiudizievoli per l'interesse del minore alla vita e alla salute,
valori pure costituzionalmente tutelati e da ritenersi prevalenti
sui primi, quindi chiede l'apertura di un procedimento di
volontaria giurisdizione per l'emissione di un provvedimento che
limiti la potestà genitoriale di questo nucleo".
Come più volte evidenziato invece dalla famiglia, questo era sì
un intervento sperimentale, soprattutto se applicato su un bambino,
e un intervento assolutamente invasivo, su cui i genitori non
avevano sufficiente storia clinica per poter dare il via libera a
quest'intervento, quindi, sottoposti a questo tipo di scelta, i
genitori hanno preferito evitare un intervento di questo tipo.
Nonostante questo, la Procura presso il Tribunale dei minori di
Torino sospende loro la potestà genitoriale. Ora, chiunque sia
genitore o chiunque intenda diventarlo provi a immaginarsi un
momento nel quale, pur avendo tu una serie di cure e attenzioni
importanti nei confronti di tuo figlio, arrivi una Procura e ti
sospende la potestà genitoriale. Mettiamoci in quest'ordine di
idee.
Che cosa succede? Che ovviamente c'è un ricorso e alla fine del
ricorso la Procura e il Tribunale scrivono: "Il PM ha presentato
ricorso chiedendo degli interventi a favore della minore, la
successiva attività ha dimostrato la competenza e la dedizione con
cui i due genitori si prendono cura delle figlie, riuscendo a
fronteggiare anche le tristi difficoltà espresse dalla malattia
della primogenita. Circa il modo in cui i genitori esercitano la
responsabilità genitoriale sulle figlie non sono emerse criticità e
pertanto non vi è motivo per intervenire sulla stessa - e qui c'è
la parte più importante -, dubbi invece nascono a proposito della
segnalazione relativa alla loro inadeguatezza basata su critiche
che non hanno trovato alcun riscontro".
Noi ci troviamo di fronte al fatto che l'USL della Valle d'Aosta
ha addirittura chiesto la sospensione della potestà genitoriale
dicendo che non vi era una necessaria attenzione nei confronti dei
suoi figli nel prevalente e preminente interesse del minore, e
viene fuori che la segnalazione era basata su critiche che non
hanno trovato alcun riscontro. Allora la mia prima domanda è: ma
come è stato possibile che una cosa di questo tipo sia avvenuta? È
una cosa vergognosa perché, ripeto, chiedo a tutti di immedesimarsi
nella condizione di essere un genitore e di vedersi sospendere la
potestà genitoriale, facendosi dare anche del cattivo genitore,
nonostante la situazione.
È di qualche giorno fa però il fatto che dopo la sospensione e
la revoca di questo provvedimento, la famiglia abbia giustamente
chiesto un risarcimento all'USL per il trattamento subito e credo
che non si possa riassumere meglio che con le parole della
famiglia. Questo è il
post
uscito alcuni giorni dopo:
"L'altro ieri, 1° febbraio, abbiamo ricevuto la sentenza di primo
grado del Tribunale di Aosta, relativa alla causa civile promossa
per il risarcimento danni patrimoniali e non patrimoniali nei
confronti della pediatra dell'Azienda USL della Valle d'Aosta e
della Regione Autonoma Valle d'Aosta per i fatti risalenti al 2019,
quando, a seguito di una denuncia dell'Azienda USL infondata e
della negligenza dei servizi sociali della Regione, il Tribunale
per i minorenni ci ha sospeso la responsabilità genitoriale.
Abbiamo vinto la causa nei confronti dell'Azienda USL e della
Regione, che sono state condannate in solido a risarcire i danni
patrimoniali subiti: 7 mila euro di spese legali sostenute per
difendersi davanti al Tribunale per i minorenni e i danni non
patrimoniali: 20 mila euro. La nostra domanda nei confronti della
pediatra è stata respinta perché il giudice ha considerato che la
sua segnalazione alla Procura per i minori non ha contribuito alla
sospensione della responsabilità genitoriale", quindi evidentemente
anche il giudice dispone che la responsabilità sia ovviamente in
capo all'USL rispetto alla sospensione della potestà genitoriale.
"Ci sono passaggi molto importanti in questa sentenza di 34 pagine
- che io ho e che penso i colleghi abbiano ricevuto - che
sanciscono ciò che noi genitori abbiamo sostenuto fin dal 2020, ma
nessuno ci ha ascoltato. Il giudice ha scritto, ad esempio, che
l'esposto dell'USL presumibilmente - e questo è un passaggio molto
grave - è stato presentato per risparmiare sull'assistenza
infermieristica e che l'USL non ha correttamente rappresentato gli
eventi al Tribunale per i minorenni poiché la sua denuncia non era
scaturita dalla segnalazione della pediatra, ma è stata studiata e
preparata mesi prima dando a un avvocato un incarico per studiare
la questione", e abbiamo anche il foglio dell'incarico
all'avvocato, che era precedente. "Sulla Regione invece che dire? I
servizi sociali hanno omesso di rispondere alla Procura per i
minorenni che gli ha chiesto di relazionare su di noi dopo aver
ricevuto la segnalazione dalla pediatra. Guarda caso in quegli
stessi giorni nasceva il contenzioso per la mancata esecuzione
della sentenza del TAR sul progetto di vita. In questi anni abbiamo
solo cercato di tutelare i diritti di...: diritto a una vita
dignitosa con l'assistenza giusta, con la possibilità di esprimersi
nella vita al meglio delle proprie possibilità, talvolta abbiamo
dovuto chiedere al giudice il rispetto dei diritti e crediamo che
il prezzo che abbiamo pagato per la tenacia è stato molto alto.
Siamo felici di questa sentenza, non abbiamo mai fatto questa causa
per i soldi, nessun risarcimento danni potrà mai restituirci il
dolore, l'ansia e la paura che abbiamo vissuto in quel periodo,
quando ci siamo trovati nella tormenta giudiziaria con una denuncia
che ci accusava di essere pessimi genitori, non in grado di
prendersi cura del figlio con disabilità gravissima e con il
Tribunale che infine ha sospeso la responsabilità genitoriale.
Siamo usciti da questo procedimento presso il Tribunale dei
minorenni con le ossa rotte e senza fiducia nel sistema, ma con un
provvedimento del giudice che diceva, infine, che su di noi
genitori non ci sono dubbi, ma dubbi ci sono verso l'Azienda USL
che ci ha fatto la denuncia. È da lì che siamo partiti alla ricerca
della verità, e che non è stato semplice, perché solo per avere
tutti i documenti, abbiamo dovuto ricorrere contro l'Azienda USL al
Consiglio di Stato. Ci abbiamo messo due anni a completare la
raccolta della documentazione e a marzo 2022 abbiamo notificato la
causa civile, che ha impiegato altri due anni per concludersi con
due condanne per il risarcimento dei danni".
Concludo con la richiesta ovviamente dell'interpellanza che, a
fronte di questo, chiede ovviamente al Governo se sia intenzione
condurre una verifica sulle responsabilità personali che hanno
portato all'esposto e alla sospensione della patria potestà
rivalendosi di conseguenza...
Presidente -
Collega, concluda.
Manfrin (LEGA VDA) -
...e se sia stata fatta un'indagine
per comprendere come si sia arrivati a condurre un sopruso come
quello patito dalla famiglia oggetto della sentenza con
segnalazione definita dallo stesso Tribunale dei minori priva di
fondamento e se sia stata attivata l'assicurazione a copertura
delle spese sostenute.
Presidente -
Chiederei di restare nei tempi. La parola al
collega Marzi.
Marzi (SA) -
Con riferimento alla vicenda portata
all'attenzione, le cui vicissitudini sono occorse in un periodo che
non ci vedevano impegnati nelle materie sanitarie e sociali,
vogliamo anzitutto esprimere vicinanza e solidarietà generale a
coloro che, a vario modo e a vario titolo, naturalmente a partire
dal minore e dalla famiglia, hanno vissuto momenti di grande
difficoltà e situazioni di particolare delicatezza. La vicenda ha
riguardato in prima istanza i servizi sanitari dell'Azienda USL. Le
competenti strutture dell'Assessorato, nei limiti loro consentiti,
e, sulla base delle informazioni rese disponibili, hanno monitorato
la vicenda e l'agire dell'Azienda USL. Nel corso delle
interlocuzioni l'Azienda ha dichiarato di aver operato sempre e
soltanto nel primario e assoluto interesse alla salute, alla tutela
e all'integrità fisica del minore. Quanto agli aspetti della
vicenda che hanno interessato la Regione, la sentenza addebita alla
Regione e al Dipartimento politiche sociali di aver trasmesso
all'Azienda sanitaria anziché riscontrare direttamente la richiesta
urgente di relazione pervenuta dalla Procura minorile. All'esito
del giudizio per risarcimento danni promosso dalla famiglia del
minore nei confronti dell'Azienda e della Regione, come da sentenza
citata, le stesse sono state condannate in solido al risarcimento
del danno patrimoniale e non patrimoniale. I termini per la
proposizione dell'appello non sono ancora decorsi, pertanto la
sentenza, che comunque dichiara la compagnia assicuratrice a
manlevare la Regione, non è definitiva. In ogni caso la Regione ha
trasmesso la sentenza alla Procura regionale della Corte dei conti
per le valutazioni in ordine a responsabilità amministrative
eventualmente connotate da colpa grave. Non è invece configurabile
una responsabilità disciplinare della Dirigente dell'epoca, nel
frattempo collocata a riposo.
Per quanto riguarda l'Azienda USL, ci richiamiamo a quanto
esposto in occasione della trattazione dell'oggetto n. 24. La
Regione aveva attivato la prima polizza assicurativa e aveva
chiamato in causa a manleva la propria compagnia assicuratrice che
la sentenza ha dichiarato tenuta a garantire, manlevare o comunque
tenere indenne la Regione dalle condanne a titolo di risarcimento
danni e spese processuali oggetto di condanna.
Presidente -
Per la replica, la parola al collega
Manfrin.
Manfrin (LEGA VDA) -
Assessore, non posso che essere
gravemente insoddisfatto della sua risposta, che, in sostanza - poi
io comprendo che lei non possa fare altrimenti -, assolve l'USL e
chi ha avuto una responsabilità in questa vicenda in maniera
assolutamente totale. Il fatto che voi abbiate trasmesso gli atti
alla Corte dei conti per rilevare eventuali responsabilità
contabili non toglie invece quella che, secondo noi, è la questione
più grave, perché sicuramente sono stati spesi dei soldi e dei
soldi pubblici, ma qui ci troviamo di fronte a una cosa ben più
grave. L'ho detto prima, l'hanno scritto i genitori: nella sentenza
che è stata rilasciata il giudice ha scritto che: "L'esposto
all'USL - l'ha scritto un giudice e io mi limito a citarlo -
presumibilmente è stato presentato per risparmiare sull'assistenza
infermieristica e che l'USL non ha correttamente rappresentato gli
eventi al Tribunale dei minorenni poiché la sua denuncia non era
scaturita dalla segnalazione della pediatra, ma è stata studiata e
preparata mesi prima dando a un avvocato un incarico per studiare
la questione". Questo lo scrive un giudice. Se un giudice scrive
che si arriva a sospendere la potestà genitoriale di una famiglia
che segue una persona con disabilità, un minore con gravissime
difficoltà perché si devono risparmiare due soldini per
l'assistenza infermieristica, io la trovo una cosa rivoltante. Se
una cosa di questo tipo è successa, è una cosa rivoltante, che ci
colloca fra le Nazioni neanche meno evolute, al di sotto delle
Nazioni meno evolute! "Quel bambino mi costa troppo e io sospendo
la potestà genitoriale perché così tagliamo le spese". Se questo è
confermato - e su questo bisognerebbe fare piena luce, non dire che
non ci sono responsabilità e non sia intenzione di fare una
verifica sulla responsabilità disciplinare del Dirigente che poi è
stato collocato a riposo... -, se questo è avvenuto, è un fatto
gravissimo!
Poi immaginare, come ho detto prima, che voi siate genitori
amorevoli, con attenzioni verso i vostri figli, a prescindere dalla
loro condizione, e un giorno arrivi una persona e dica: "Sai che
c'è? Tu non sei un buon genitore". "Perché?". "Così, non sei un
buon genitore sulla base di segnalazioni", che poi dopo, in un
secondo momento, scrive sempre la Procura, "dubbi nascono a
proposito della segnalazione relativa alla loro inadeguatezza come
genitori, basata su critiche che non hanno trovato alcun
riscontro", quindi io ti sospendo la potestà genitoriale perché tu
sei un pessimo genitore, lo scrivo, faccio una segnalazione di
questo tipo e poi, in realtà, le indagini svelano che quelle
segnalazioni non erano fondate e non hanno trovato alcun
riscontro.
Tutto questo è vergognoso e chi si è reso responsabile di quanto
è accaduto andrebbe punito nella maniera più severa possibile
perché sia da esempio se qualcun altro si permetterà in futuro o
verrà permettersi, per risparmiare due lire di un'assistenza
infermieristica o di qualsiasi altra cosa, di sospendere la potestà
genitoriale, ma non sono soltanto i mesi di sospensione di potestà
genitoriale, ma sono gli anni in cui questa famiglia, da una parte,
è stata tacciata di essere una pessima famiglia con dei pessimi
genitori che hanno trattato male i figli e, dall'altra parte,
costringere queste persone per vedersi riconosciuta la propria
dignità a dover andare in Tribunale, stare anni in Tribunale e
spendere decine di migliaia di euro per vedere riconosciuto un
proprio diritto, che, se fosse stato riconosciuto
in nuce
,
non avrebbe visto queste criticità e quest'umiliazione
pubblica.
Assessore, lo dico per lei, lo dico per la Valle d'Aosta e lo
dico per la nostra sanità: si faccia piena luce su quello che è
accaduto, si puniscano i responsabili a prescindere adesso da
quello che è accaduto e da quella che sarà la responsabilità
contabile, ma cose di questo tipo non devono mai più accadere, mai
più!
Presidente -
Facciamo una breve sospensione chiesta
dall'assessore Marzi, cinque secondi. La pausa per il cambio aria
la facciamo dopo.
La seduta è sospesa dalle ore 10:45 alle ore 10:48.
