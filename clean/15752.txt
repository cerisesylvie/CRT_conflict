Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2055 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2055/X Ratifica di deliberazioni adottate dalla
Giunta regionale in via d'urgenza.
Oggetto n. 2713 in data 14 giugno 1996: Riapprovazione del
programma operativo di iniziativa comunitaria Resider II per il
periodo 1994/97 e variazione al bilancio di previsione della
Regione per l'anno 1996, per l'iscrizione di somme derivanti da
assegnazioni della Commissione Europea per l'attuazione del
programma medesimo.
Presidente Ha chiesto la parola il Vicepresidente Viérin
Marco.
Viérin M. (PpVA) Solo per chiedere un'illustrazione
all'Assessore competente.
Presidente Ha chiesto la parola il Consigliere Tibaldi.
Tibaldi (Ind) In linea di massima è necessario che l'Assessore
dia alcune delucidazioni in merito a questa delibera per il
semplice fatto che sono previste delle modificazioni rispetto a
quella che avevamo votato, o meglio ratificato nel dicembre '94,
sempre relativamente al Resider II.
In particolare, sarebbe opportuno, visto che si fa esplicito
riferimento nella deliberazione che è stata stipulata, o verrà
stipulata apposita convenzione con la società Valle d'Aosta
Structure per l'avvio della progettazione e della realizzazione
degli interventi di bonifica, sapere quali sono i termini di questa
convenzione, che immagino sia già stata prevista nelle sue clausole
essenziali, per conoscere un po' meglio anche quale sarà la
sostanza dell'intervento. Intervento che, come si legge nella
scheda di riferimento, è indirizzato alla bonifica dell'area, al
risanamento ambientale e all'infrastrutturazione dell'area ex
Cogne.
C'è un'altra precisazione che sarebbe opportuno avere, anche
perché qui c'è uno schema che non è sufficientemente chiaro, almeno
per quanto mi concerne: a pagina 55 si fa riferimento alla
ripartizione finanziaria dell'intervento, dove si legge che
l'intervento nella sua globalità è quantificato in quasi 30
miliardi, di questi 5,8 miliardi dovrebbero essere a carico della
Regione e circa 11,718 miliardi dovrebbero provenire dalla Comunità
europea. Non ho capito bene però come si sostanzia l'intervento
regionale in questo triennio '94-97. Riferendosi il Resider II,
come si legge nell'epigrafe della delibera, al quadriennio '94-97,
e visto che il '97 è già il prossimo anno, vorrei sapere come si
sostanzieranno sia la progettazione sia l'esecuzione dei lavori da
parte della società incaricata.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Si tratta di una riapprovazione, che si
rende necessaria per tre ragioni.
Il programma era già stato approvato in data 14 giugno 1996 e
prevedeva finanziamenti che erano disponibili su 4 anni:
1994-1995-1996-1997. A quel momento la richiesta di finanziamento
era per 14,5 milioni di ECU.
Con questa delibera si prende atto che la Comunità europea
invece che 14,5 milioni di ECU ha portato ad una valutazione di
14,693 milioni di ECU in quanto ha tenuto conto della variazione
dei prezzi a livello comunitario. Seconda cosa, le valutazioni di
allora erano con la conversione in lire a 1.950, adesso i calcoli
vengono fatti sulla base di lire 2.000, perciò le somme
corrispondenti vengono lievemente aumentate, per cui si passa da
28,275 miliardi a 29,386 miliardi come totale. Quindi c'è una prima
riconversione delle cifre per l'inflazione europee, una seconda per
il valore della moneta. Poi, siccome la Comunità europea in realtà
ha impiegato due anni e solo recentemente ha approvato questo
programma con questi valori, il programma che prima era presentato
su 4 anni viene riferito solo a 2 anni, 1996 e 1997, quindi i
29,386 miliardi sono così previsti: 11,436 miliardi nel '96, 17,950
miliardi nel '97.
Si prende atto che la Comunità europea ha già reso disponibile
la sua quota di 4,560 milioni, toccherà poi allo Stato e alla
Regione rendere disponibili nel finanziamento complessivo le
proprie quote. Pertanto su 29,386 miliardi la quota regionale è di
5,3 miliardi, la quota della Comunità europea di 11,718 miliardi e
quella dello Stato di 12,367. Quindi la delibera riapprova tutto il
programma perché stato approvato finalmente dalla Comunità europea
in modo definitivo e le cifre hanno subito queste piccole
variazioni. Ma non c'è nessuna variazione al programma vera e
propria.
In merito alle disposizioni operative è stata stipulata una
convenzione con Vallée d'Aoste Structure, con cui si è incaricato
la società di procedere ad un'ulteriore acquisizione di dati per
ciò che riguarda l'intera area Cogne ai fini di approfondimenti
rispetto allo schema Zimatec della perizia relativa alla bonifica;
entro alcuni mesi la società dovrà provvedere ad ottenere tutte
queste informazioni, la pratica tornerà poi alla Giunta regionale
per i successivi incarichi operativi. Quindi la convenzione finora
prevede due tempi di studio: una parte per il reperimento di dati e
informazioni più puntuali in relazione a possibili fenomeni di
inquinamento, una seconda fase previa verifica della Giunta per la
parte di progettazione esecutiva.
Posso far avere copia della deliberazione nel pomeriggio al
Consigliere Tibaldi, in modo che possa prenderne visione.
Presidente Pongo in votazione la ratifica della deliberazione in
oggetto:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Marco Viérin)
Il Consiglio approva
Oggetto n. 2794 in data 21 giugno 1996: Modificazione del testo
della convenzione con le società Edil Legno di Fassy & C: e
Habitat Legno S.p.A., approvato con deliberazione della Giunta
regionale n. 8384 del 21 ottobre 1994 per l'insediamento di
attività produttiva in Comune di Champdepraz.
Presidente É aperta la discussione generale. Se nessuno chiede
la parola, pongo in votazione la ratifica della deliberazione in
oggetto:
Presenti, votanti e favorevoli: 30
Il Consiglio approva all'unanimità
Oggetto n. 2818 in data 21 giugno 1996: Modifica parziale della
delibera del Consiglio n. 184/X in data 6 ottobre 1993 consistente
nella revoca dell'appalto a licitazione privata ed approvazione
dell'appalto mediante pubblico incanto dei lavori di recupero
funzionale delle palazzine n. 2 e 3 dell'area ex Montefibre in
Comune di Châtillon ad uso scolastico.
Presidente É aperta la discussione generale. Se nessuno chiede
la parola, pongo in votazione la ratifica della deliberazione in
oggetto:
Presenti: 30
Votanti e favorevoli: 24
Astenuti: 6 (Chiarello, Collé, Lanièce, Linty, Marguerettaz e
Marco Viérin)
Il Consiglio approva
Oggetto n. 3000 in data 5 luglio 1996: Concessione, ai sensi
della legge regionale 31/1992, di un contributo di lire 7.000.000
allo Sci Club Granda Parey nelle spese sostenute per
l'organizzazione del "Trofeo Robert Rollandoz", gara internazionale
di sci alpinismo, svoltasi a Rhêmes-Notre-Dame il 1° maggio 1996.
Approvazione e impegno di spesa.
Presidente É aperta la discussione generale. Se nessuno chiede
la parola, pongo in votazione la ratifica della deliberazione in
oggetto:
Presenti, votanti e favorevoli: 30
Il Consiglio approva all'unanimità
Oggetto n. 2902 in data 28 giugno 1996: Approvazione della
sottoscrizione di capitale azionario della Crevacol S.p.A. e
impegno di spesa di lire 100.000.000 per l'acquisto di un massimo
di n. 400 azioni. Impegno di spesa.
Presidente Ha chiesto la parola il Consigliere Collé.
Collé (PpVA) Più che come membro di minoranza, vorrei fare un
intervento come Consigliere della zona della nostra comunità
montana, conoscendo un po' quella che è la realtà della Crevacol,
dei sacrifici, degli impegni che in questo ultimo anno la società
ha portato avanti.
Credo che questo 23 percento che la Regione ha come
partecipazione nella Crevacol sia un primo passo, per andare poi -
mi auguro - a quel 35 percento che in buona parte delle società la
Regione ha come partecipazione.
Credo comunque, ne avevamo parlato in commissione, che il
problema della Crevacol così come di altre stazioni sciistiche di
media dimensione, debba essere valutato sul piano politico, per
vedere quale può essere uno sbocco per questo tipo di società.
L'Assessore in commissione ci ha detto che per quanto riguardava le
grosse società c'era una linea politica che la Giunta stava
portando avanti, così come per le piccolissime stazioni, e per
quanto riguardava queste società medie la Giunta stava ancora
valutando. Non voglio qui ricordare che questo tipo di società dà
lavoro a diverse persone, che comunque questo problema non rientra
solo in un discorso turistico ma anche sociale, rivestendo una
importanza socio-economica non indifferente.
Pertanto il mio intervento è solo per ringraziare di questo
primo passo, augurandomi che ce ne sia al più presto uno successivo
e che si vada poi a delineare una linea politica per questo tipo di
società di impianti di risalita.
Presidente Ha chiesto la parola il Consigliere Linty.
Linty (LNPIAP) Condividendo parte di quanto ha detto il collega
Collé, devo dire con rammarico che mi asterrò sulla deliberazione,
non perché non condivido l'intervento della Regione a sostegno
delle società di impianti a fune, ma perché non condivido il fatto
che ci sia questa presenza massiccia dell'azionista pubblico
all'interno delle società di risalita, mentre preferirei che la
Regione desse atto a fondi di rotazione o comunque a forme di
finanziamento chiamiamolo indiretto, senza pregnare il Consiglio di
amministrazione.
Mentre il collega Ivo auspicava che la percentuale di presenza
della Regione all'interno di Crevacol arrivi al più presto al 35
percento, io non gli auguro di tutto cuore che succeda come è
successo a Gressoney, dove la Regione detiene il 68 percento del
capitale della nuova società costituita. Perché quando si parla di
troppa presenza o quando sentiamo parlare nella presentazione dei
bilanci di "Regione leggera", vorrei che il concetto di leggerezza
mi fosse spiegato, quando un ente pubblico partecipa ad una società
di impianti di risalita per il 68 percento del suo capitale.
Presidente Ha chiesto la parola il Consigliere Tibaldi.
Tibaldi (Ind) Mi dispiace non venire incontro a quelle che sono
le esigenze testé indicate dal collega Collé, in quanto
rappresentante della zona di Crevacol. Mi auguro che anche
l'auspicio che ha fatto terminando il suo intervento - del tipo:
speriamo che quanto prima ci sia un altro intervento del genere -
non venga raccolto dalla Giunta, per il semplice fatto che non si
tratta qui di voler ostacolare l'evoluzione di una società piccola
con le sue problematiche relativamente al comprensorio che
gestisce, però forse Collé non ha visto - anche perché la richiesta
è stata fatta dal sottoscritto - un piccolo pamphlet che mi è stato
consegnato di recente dall'Assessore al bilancio, dove sono
indicati in maniera nominativa e puntuale con caratteri molto
piccoli, praticamente quasi illeggibili, tutti gli interventi
finanziari della Regione in materia di società di impianti di
risalita e di innevamento artificiale.
Non mi sono ancora azzardato a fare la somma di quegli
interventi, però sicuramente sono cifre a nove zeri dove
l'intervento della Regione è assolutamente spropositato. Ma lo è
proprio perché non esiste una politica di indirizzo preciso in
materia e questo è il dato drammatico, perché se queste cifre a
nove zeri fossero supportate da un intento politico un po' più
preciso e non così casuale, potremmo anche condividere l'azione
dell'Amministrazione regionale. Purtroppo non è così, tant'è che
abbiamo visto in IV Commissione come ci siano delle modificazioni
societarie repentine anche in riferimento a grosse società, dove ci
sono transazioni di tipo assolutamente poco chiaro, dove ci sono
interessi che si stanno orientando verso l'internazionalità, e
questo avviene nonostante la Regione sia intervenuta con forti
iniezioni di liquidità e quindi con forti iniezioni di soldi dei
Valdostani.
Pertanto, non vedendo una linea politica assolutamente coerente
con quello che è questo esborso casuale di denaro, mi asterrò dal
votare questa deliberazione.
Presidente Altri che intendono intervenire? Dichiaro chiusa la
discussione generale.
Ha chiesto la parola il Consigliere Collé per dichiarazione di
voto.
Collé (PpVA) Solo per dire al collega Tibaldi che un conto sono
Courmayeur, Cervinia, Pila, e cioè i grossi domaines skiables, e un
conto sono le piccole realtà come Crevacol e come altre. Se
vogliamo far vivere la montagna e non lo diciamo solo nelle frasi
dette d'abitudine, credo che questi siano interventi che vanno
incontro a chi coraggiosamente porta avanti delle iniziative
amministrative, affinché la montagna possa vivere. Quindi credo che
i discorsi siano diversi, che non si possa mettere sullo stesso
piano i grossi domaines e queste piccole realtà.
Presidente La dichiarazione di voto, Consigliere Collé? O era
solo un messaggio che voleva mandare al Consigliere Tibaldi, che
avrebbe potuto inviare anche per vie brevi...
Pongo in votazione la ratifica della deliberazione in
oggetto:
Presenti: 28
Votanti e favorevoli: 25
Astenuti: 3 (Chiarello, Linty e Tibaldi)
Il Consiglio approva
Presidente Con questo punto all'ordine del giorno abbiamo
esaurito i lavori della mattinata, il Consiglio è aggiornato ad
oggi pomeriggio.
La seduta è tolta.
