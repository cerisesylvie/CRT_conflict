Classificazione
CASA DA GIOCO



Oggetto del Consiglio n. 3058 del 20 dicembre 2023 - Resoconto
OGGETTO N. 3058/XVI - Interrogazione: "Valutazioni condotte
per la quantificazione degli interventi di ristrutturazione
relativi alla Casa da gioco di Saint-Vincent".
Bertin (Presidente) -
Punto n. 6. Per la risposta, ha
chiesto la parola il Presidente della Regione, ne ha facoltà.
Testolin (UV) -
I colleghi Aggravi e Lucianaz chiedono:
"quali valutazioni e/o stime siano state fatte dall'Amministratore
unico in merito alla cifra di 40 milioni, citata nel già richiamato
articolo, che a suo dire sarebbero necessari per rendere il
"vecchio malato ora sano un po' meno vecchio"; seconda domanda: "se
la già richiamata stima di euro 40 milioni sia stata mai condivisa
con membri del Governo regionale e/o se vi siano state
interlocuzioni per comprendere quali potenziali fonti di
finanziamento si potrebbero perseguire". Non è nostra intenzione
commentare articoli di giornali che non riportano posizioni
ufficiali né dell'azienda, né dell'Amministrazione regionale. La
società, tiene comunque a precisare di non aver avanzato alcuna
richiesta di fondi all'Amministrazione regionale, né al momento ha
programmato investimenti o spese straordinarie se non già previste
dal piano industriale su cui si fonda la procedura concorsuale in
atto. La piena attuazione del concordato, la cui conclusione è
prevista per il 31 dicembre 2024, è al momento la priorità
fondamentale dell'azienda; per ciò che riguarda il futuro della
società, l'Amministrazione regionale, come è noto, ha affidato a
Finaosta uno studio di cui si attendono gli esiti. Per ogni
ulteriore chiarimento e valutazione l'Amministratore unico della
Casino de la Vallée S.p.A. ha offerto la sua disponibilità per
presentare nelle sedi consiliari ritenute opportune l'andamento
della società, ad oggi peraltro largamente positivo sia sotto il
profilo economico che finanziario.
Presidente
- Per la replica, ha chiesto la parola il
consigliere Aggravi.
Aggravi (RV) - "
Non vi è l'intenzione di commentare
articoli", io non chiedevo il commento dell'articolo, io e il
collega Lucianaz, io chiedevo non un commento, io chiedevo se
c'erano valutazioni o stime fatte rispetto a delle dichiarazioni
ufficiali fatte dall'Amministratore e sono commosso che sia
disponibile a venire a parlare in Commissione, perché il
sottoscritto nel suo passato è stato chiamato più volte anche a
giustificare in Commissione cose che non aveva fatto lui, ma questo
fa parte del passato. Io credo che un Amministratore di una società
partecipata, prima di fare certe affermazioni ai giornali debba non
soltanto ben valutare quello che dice, ma soprattutto magari
raccordarsi non soltanto con il proprio azionista, ma soprattutto
con i propri piani e sono ben contento che si segua il piano
previsto dal piano concordatario.
Oggettivamente io su questo punto, su questo articolo... come
posso dire? la vedo come una caduta di stile, come una debolezza di
qualcuno che dovrebbe avere un'attenzione in più rispetto alle
affermazioni che fa, perché, giustamente, da parte dei dipendenti
che hanno fatto dei sacrifici, da parte di chi ha avuto i problemi
che ha avuto vedersi un titolo di quel genere... sinceramente, non
solo non ha fatto piacere, ma ha anche alimentato vecchi fantasmi.
Oggettivamente io credo che, al di là di tutto e prima di tutto,
l'Amministratore unico, quando verrà in Commissione, ci dovrà anche
giustificare il perché ha detto queste cose, prima di parlarci dei
dati e di come stanno andando le cose, perché su quello, io adesso
non voglio dire, ma qualcuno si pavoneggia molto, non sto parlando
di chi è in questa sala, ma ovviamente di chi sta beneficiando di
scelte prese nel passato. Buon lavoro.
