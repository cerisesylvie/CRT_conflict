Classificazione
ATTIVITÀ CULTURALI



Oggetto del Consiglio n. 2461 del 11 maggio 2023 - Resoconto
OGGETTO N. 2461/XVI - Interpellanza: "Intendimenti in ordine
alla programmazione della Saison culturelle 2023/2024 con
particolare riferimento alla valorizzazione della cultura
locale".
Bertin (Presidente) -
Punto n. 42. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Qua c'è ancora dell'ironia, aspetto
un attimo che si calmino i bambini accanto a me e poi possiamo
partire...
Presidente -
Prego Consigliera.
Guichardaz E. (PCP) -
...torniamo a parlare della
gestione tecnico-amministrativa del Teatro Splendor a decorrere
dalla prossima stagione teatrale, quindi 2023-2024, perché dopo gli
annunci di tempo fa e le varie iniziative non se ne è più saputo
nulla. Quindi la
Saison
è finita e con attenzione abbiamo
letto le criticità evidenziate nella relazione affidata allo studio
legale che già avevamo affrontato in un
question time
nostro
e un altro question time dei colleghi di Forza Italia ed
effettivamente in quella relazione si parla di una carenza di
personale, di scarsa adeguatezza della logica amministrativa
burocratica, di carenza di elasticità operativa rispetto alle
esigenze della domanda di mancanza di una struttura autonoma e
responsabilizzata rispetto agli obiettivi dell'ente pubblico e
all'organizzazione della produzione, di difficoltà a sviluppare
specifiche professionalità e competenze tecniche sia direzionali
sia operative.
Rimarcato tutto questo, si evidenzia ancora nella delibera che
iniziava a lanciare l'esternalizzazione per la stagione 2023-2024,
si diceva che la Valle d'Aosta è una terra storicamente vocata alla
propria cultura e alle proprie tradizioni ma che questa eredità non
corrisponde a una pari vivacità dell'attività imprenditoriale e
privata nel settore dello spettacolo dal vivo che riduce
conseguentemente la possibilità di fruizione da parte dei cittadini
di attività culturali diversificate di qualità.
Evidenziato tutto questo, ricordiamo che il Teatro Splendor,
attraverso la
Saison culturelle
, rappresenta comunque il
principale contenitore di eventi e attività culturali e di
intrattenimento della città di Aosta, nonché dell'intera Regione,
tendente sempre al soddisfacimento di obiettivi di carattere
culturale e sociale quali l'educazione alla cultura,
all'accrescimento della sfera morale della collettività, lo
sviluppo della sensibilità artistica e il soddisfacimento
dell'esigenza estetica e di socialità del pubblico.
Considerate tutte queste cose, l'Assessore in risposta alle due
interrogazioni di cui accennavo prima diceva che la Regione sta
cercando di acquisire in blocco una serie di servizi restando
l'organizzatrice della
Saison culturelle
, in modo da
sfruttare le possibilità del mercato e compensare la carenza
interna del personale e le correlate competenze. La declinazione
pratica in questo concetto è in fase di messa a terra da parte
della competente struttura e si sostanzierà in un capitolato della
gara d'appalto; sarà in quella sede che certi percorsi si
espliciteranno meglio, quindi in realtà si sta lavorando a un
modello che produca, per quanto possibile, lo stesso risultato
operando però non maggioritariamente con personale interno. Dopo
questo l'Assessore aveva annunciato nel mese di febbraio una
conferenza stampa per spiegare i contenuti della procedura di
affidamento dell'appalto della gestione di alcuni servizi, fra cui
quello dello Splendor e del servizio di programmazione della
Saison
. Ora a noi è sfuggito se c'è stata questa conferenza
stampa e per questo chiediamo all'Assessore di avere i dati
relativi alla
Saison
della stagione 2021-2022 e di quelli
invece della stagione 2022-2023, se vi siano novità rispetto ai
contenuti della procedura di affidamento in appalto della gestione
di alcuni servizi tecnici dello Splendor e del servizio di
programmazione artistico della
Saison
e quali siano gli
intendimenti della Giunta per la stagione 2023-2024, che ormai è
alle porte, in particolare per la valorizzazione degli artisti
valdostani della nostra cultura e delle nostre lingue.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
La sua prima domanda: i dati
relativi alla
Saison
2021-2022 e all'edizione 2022-2023: i
dati richiesti saranno illustrati nel corso di una conferenza
stampa che si terrà credo già la settimana prossima in occasione
della presentazione della manifestazione musicale "Printemps en
musique" tenuto conto che i dati definitivi e puntuali relativi
all'ultima stagione, che si è appunto conclusa il 27 aprile come da
lei detto, sono in fase di elaborazione. In questa sede si fa
presente però che la
Saison
2021-2022 ha offerto 97
spettacoli tra teatro, musica, musical, danza, operette e cinema
per un totale di 16.522 ingressi complessivi, questi sono ingressi
veri perché sono stati calcolati senza infilarci dentro gli
abbonamenti come se fossero dei numeri reali, questi sono proprio
biglietti staccati, 16.522 ingressi complessivi che sono un numero
interessante.
"Se vi siano novità rispetto ai contenuti della procedura di
affidamento in appalto della gestione di alcuni servizi tecnici
dello Splendor e del servizio di programmazione artistica della
Saison
": relativamente alla procedura di gara per
l'aggiudicazione dei servizi di gestione tecnico-amministrativa e
artistica del Teatro Splendor, si informa che con provvedimento
dirigenziale n. 2488 in data 28 aprile 2003 è stata approvata la
determina a contrarre per l'approvazione dell'indizione della gara
d'appalto e con successiva nota del 2 maggio 2023 si è richiesto
l'avvio della procedura di gara in argomento alla centrale unica di
committenza regionale per i servizi ai fornitori, alla CUC, e a
breve verrà poi pubblicato, reso pubblico il bando di gara e quindi
potremo renderci conto anche del contenuto nel dettaglio.
Per quanto riguarda il punto 3: " quali siano gli intendimenti
della Giunta per la stagione 2023-2024, in particolare per
valorizzare gli artisti valdostani, la nostra cultura e le nostre
lingue", nel capitolato di gara posso anticipare che sono state
previste delle tutele al fine di valorizzare anche le produzioni
artistiche del territorio che saranno rese note poi nel dettaglio
con la pubblicazione degli atti di gara.
Ciò detto, la
Saison Culturelle
non sarà nel 2023-2024
l'unico contenitore di promozione della cultura artistica locale
per la quale io comunque ho una certa sensibilità. Come nel
2022-2023, anche nel 2024 verrà presumibilmente organizzata la
manifestazione "Printemps en musique", che è una manifestazione che
ha trovato e pare stia riscuotendo un buon successo di pubblico,
che dura più di un mese, dal mese di maggio al mese di giugno,
interamente dedicata a propagandare la qualità dell'offerta
musicale valdostana. Inoltre l'Assessorato, nell'ambito di altre
iniziative, quali, per esempio, "Plaisirs de Culture" o "Culture
Été" avrà l'occasione di offrire al pubblico eventi di artisti
anche del territorio. Non dimenticherei in ultimo che l'Assessorato
sostiene la propria cultura, i propri artisti e le proprie lingue
anche attraverso le importanti forme di sostegno finanziario
diverse dall'acquisto di spettacoli, bensì attraverso contributi e
quasi tutte le forme dello spettacolo dal vivo e alle associazioni
deputate alla salvaguardia della cultura locale.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Grazie Assessore, quindi non ci
resta che leggere il capitolato di gara. Quello che io volevo
evidenziarle però è che ho letto con attenzione la relazione dello
studio legale, che sicuramente è ineccepibile rispetto ai contenuti
di tipo economico e giuridico, ma quello di cui non tiene
assolutamente conto invece è l'aspetto culturale di quella
manifestazione. Adesso con interesse leggerò quanto scritto nella
gara d'appalto perché lei ha parlato anche di altre rassegne che
sicuramente sono importanti per i nostri artisti locali, ma il
bello che c'era nella
Saison
era il fatto che ai migliori
artisti nazionali e internazionali c'era in qualche modo anche una
valorizzazione delle eccellenze locali, quindi c'era una sorta di
complementarità e poi, come ha detto anche lei rispetto alla
questione delle presenze, sicuramente è la rassegna che più
rappresenta la cultura in Valle d'Aosta e a cui bisogna tendere con
più attenzione. Io avevo dati un po' più vecchi che mi parlavano di
41 mila presenze, magari adesso chiederò con precisione i dati
perché evidentemente il numero delle presenze, come sono state
calcolate attualmente, è diverso rispetto ai calcoli che si
facevano in passato, perché altrimenti vorrebbe dire che c'è un
calo notevole delle presenze.
Torneremo quindi, qualora il capitolato di gara non ci convinca,
a farle delle ulteriori domande.
