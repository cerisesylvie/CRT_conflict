Classificazione
TRASPORTI E VIABILITÀ
Trasporti



Oggetto del Consiglio n. 3224 del 7 febbraio 2024 - Resoconto
OGGETTO N. 3224/XVI - Interpellanza: "Azioni nei confronti di
Rete Ferroviaria Italiana per l'allargamento del sottopasso
ferroviario di Aosta".
Bertin (Presidente) -
Punto n. 34. Per illustrare
l'interpellanza, la consigliera Minelli ne ha facoltà.
Minelli (PCP) -
Il tema dell'allargamento del sottopasso
ferroviario di Aosta è già stato più volte portato all'attenzione
della Giunta e del Consiglio attraverso varie iniziative del nostro
gruppo consiliare. Lei ricorderà, Assessore, che in una precedente
iniziativa le avevo detto che PCP avrebbe portato avanti a più
livelli la sua azione in questo senso, sia qui in Regione che in
Comune.
Difatti il 20 dicembre scorso, con una lettera del Sindaco e
dell'Assessore all'ambiente, pianificazione e mobilità, avente per
oggetto: "Riscontro alla risposta di RFI all'istanza del Comune di
Aosta circa la richiesta d'intervento migliorativo della
funzionalità mediante allargamento del sottopasso ferroviario
presso la stazione di Aosta", il Comune di Aosta ha nuovamente
sollecitato un'azione nei confronti di Rete Ferroviaria Italiana
affinché, contestualmente ai lavori di prolungamento del
sottopasso, che, sappiamo, sono previsti, si facciano anche quelli
per l'allargamento.
Lo scorso anno era stata RFI stessa, in una lettera del 15
giugno del 2023, a riconoscere che la larghezza dell'attuale
sottopasso della stazione di Aosta (che è esattamente uguale a
quello delle altre stazioni valdostane dotate di sottopasso, mi
sono presa lo sfizio di andarli a misurare con il metro) "É
insufficiente rispetto ai due flussi contemporanei che deve
servire, quello per l'accesso ai treni e quello per
l'attraversamento urbano".
Scrive dunque il Comune nella lettera del 20 dicembre alla
Regione: "Questo flusso è destinato in futuro ad aumentare
considerevolmente, sia perché con l'elettrificazione,
l'ammodernamento e il potenziamento della tratta ferroviaria ci
sarà un ulteriore incremento nell'utilizzo del treno, sia perché il
Comune e la Regione intendono riqualificare la zona F8, sia in
chiave intermodale, sia in termini di servizi turistici e
commerciali, riqualificazione che porterà a un incremento della
mobilità. Pertanto sia l'attuale sottopasso sia un nuovo
attraversamento, in corrispondenza della Tour Bramafan, svolgeranno
un importante ruolo per assicurare la connettività nelle due
direttrici che dalla cosiddetta Porta Sud portano al centro
storico, verso Piazza Chanoux, Via Croix de Ville e viceversa".
È proprio sulla base delle medesime considerazioni che fin dal
2009 la Regione aveva commissionato uno studio preliminare per
verificare la fattibilità dell'allargamento del sottopasso, studio
che aveva evidenziato tale fattibilità (però, aveva evidenziato
anche i costi molto contenuti) e la sua assoluta opportunità, visto
che s'integrava anche con il già previsto prolungamento fino
all'autostazione, considerato il previsto incremento di utilizzo;
la realizzazione dell'allargamento però venne allora rinviata su
richiesta di RFI per le difficoltà tecniche legate alla necessità
ovviamente di dover realizzare i lavori in presenza della ferrovia
in funzione, cosa che era molto difficoltosa.
Adesso, con l'interruzione del servizio ferroviario per
realizzare l'elettrificazione, quest'impedimento viene meno e, di
conseguenza, l'ampliamento può essere agevolmente realizzato anche
nell'arco di tempo coincidente con la programmata chiusura del
traffico ferroviario.
Siamo riusciti nel tempo, come Regione Valle d'Aosta, a far sì
che nel prossimo triennio RFI possa usufruire di 146 milioni di
finanziamenti europei e statali - 110 milioni derivanti dal PNRR,
36 dal contratto di programma per gli interventi di ammodernamento
della ferrovia - quindi credo che non si possano di certo
accampare, da parte di RFI, delle difficoltà finanziarie per un
intervento che all'epoca, mi riferisco appunto a quello studio, i
tecnici avevano valutato con una somma non così pesante, inferiore
al milione di euro, e io immagino che un costo del genere, pur
essendo magari lievitato perché il tempo passa, non è che possa
aver raggiunto chissà quali livelli, anche perché - e c'è da
tenerne conto - allora si prevedeva di fare l'intervento con la
presenza dei treni circolanti, quindi con tutta una serie
sicuramente costosa d'interventi di cantiere.
C'è però anche qualche cosa in più adesso: lei avrà visto,
Assessore, come l'ho visto io, questo dossier, questo inserto, sul
Secolo XIX del 23 gennaio, Nord Ovest Economia, un servizio
riguardante gli interventi ferroviari in Piemonte e in Valle
d'Aosta, e su questo inserto, per la tratta Chivasso-Ivrea-Aosta,
viene fornito un dato ancora diverso rispetto a quello che noi
conosciamo, cioè un dato di 172 milioni d'investimenti più altri 15
per eliminare alcuni passaggi a livello, totale 187 milioni.
Su queste cifre bisognerà poi capire meglio e approfondire ma,
al di là di questo, io credo che non esiste che RFI possa lamentare
delle difficoltà finanziarie per un'opera sostanzialmente ridotta
come l'allargamento del sottopasso di Aosta.
Questa mole di milioni in ogni caso è arrivata a RFI grazie alla
Regione, voglio ricordare che la richiesta d'inserire il
finanziamento dell'elettrificazione dell'Ivrea-Aosta è venuta su
richiesta della Regione e non di RFI, che ha appoggiato ma quando
la scheda era già stata presentata e presa in considerazione,
quindi ora venirci a dire che fra questi 187 milioni che ha a
disposizione non trova lo spazio per un milione, o poco più, per un
intervento sulla stazione di Aosta è quantomeno strano
Con queste premesse e queste considerazioni, quello che
chiediamo è di conoscere innanzitutto "Quale risposta è stata data
alla lettera del Comune di Aosta del 20 dicembre scorso, che
sollecita un impegno per l'allargamento del sottopasso ferroviario
e contiene degli argomenti e degli elementi importanti";
secondariamente "Quali azioni s'intendono assumere affinché RFI
decida infine" - e a questo punto, urgentemente - "Di avviare la
progettazione definitiva ed esecuzione dell'allargamento del
sottopasso".
Presidente -
Assessore Bertschy, ne ha facoltà.
Bertschy (AV-VdA Unie) -
Con la necessaria tranquillità,
visto che è un tema del quale abbiamo parlato molto e poi c'è stata
anche difficoltà a confrontarsi su questo tema, io voglio dire che
intanto, come lei sa bene, nel programma strategico approvato dal
Consiglio regionale nel 2019 questo dossier non c'era, quindi è una
delle cose che è stata poi oggetto di valutazione successiva e poi
di confronti che sembravano terminati e invece si riaprono
sempre.
Rispetto alla risposta della lettera, come ben sa - e devo dire
che in questo senso ho apprezzato l'attenzione da parte di tutti,
il vostro gruppo, di tutti i consigli in questa fase -
l'Assessorato, e in particolare la struttura delle ferrovie, è
stato preso da priorità molto più urgenti e importanti, quindi non
era una priorità la risposta alla lettera del Comune di Aosta,
anche perché i fatti sono noti; le strutture stanno analizzando,
produrremo la nostra risposta e comunque risponderemo sia al Comune
che a RFI, ovviamente nel rispetto degli Enti locali: se gli Enti
locali chiedono una cosa, non siamo sicuramente noi che ci mettiamo
a operare in senso contrario.
Allo stesso tempo, come tutti sappiamo, siamo alle porte della
presentazione del Piano regionale dei trasporti, quindi il Comune
di Aosta, che ha come noi un compito importante rispetto alla
strategia futura, avrà modo di dire anche la sua rispetto ad alcune
scelte importanti che dovremo fare in futuro su questo piano.
Per quello che ci riguarda, noi, una volta terminate queste
valutazioni, risponderemo anche per dare un giusto rapporto a
livello politico con i due enti interessati; però se il Comune
segnalerà che la zona non sarà interessata dal passaggio di treni,
per quello che ci riguarda e dalle informazioni che abbiamo
assunto, non sarà così, quantomeno non lo sarà per tutto il
periodo, perché comunque sulla ferrovia ci sarà la movimentazione
del materiale rotabile e lo spostamento dei mezzi, quindi anche
questo sarà un aspetto da osservare.
Credo che sia necessario un confronto in particolare tra Comune
e RFI perché sul piano politico a noi sembrava che il sopralluogo
del giugno scorso avesse chiuso l'argomento, erano presenti il
Sindaco e l'Assessore; si è riaperta questa vicenda in particolare
perché sotto il profilo tecnico il Comune dice cose diverse da
quello che invece RFI dice nella sua lettera.
Avremo modo di confrontarci sul sottopasso, sul Piano regionale
dei trasporti e su argomenti importanti su questa zona di
fondamentale importanza per la città e per gli sviluppi futuri,
anche sulla viabilità e sulla mobilità delle persone, sia di tipo
pedonale che ciclabile che viaria.
Presidente -
Per la replica, consigliera Minelli.
Minelli (PCP) -
Sì, Assessore, con la dovuta
tranquillità, mi sembra che - almeno da parte nostra - non ci sia
stata difficoltà a confrontarsi e penso nemmeno da parte del
Comune.
Lei mi dice: "Questo argomento nel programma strategico del 2019
non c'era, è stato poi tirato fuori dopo". Io le ricordo che c'era
già molto prima, perché ho fatto riferimento al 2009.
Poi lei dice: "Con il sopralluogo di giugno, sembrava che la
cosa si fosse conclusa, che ci fosse sostanzialmente un accordo e
poi si tira di nuovo fuori".
Io le ricordo che ne abbiamo già parlato di quel sopralluogo di
giugno e già le avevo detto che le cose, da quello che sapevamo
noi, non erano esattamente così, tant'è vero che c'è una risposta,
mi sembra molto chiara, da parte del Comune di Aosta sulla volontà
dello stesso, sulla quale mi sembra che non ci siano davvero dei
dubbi.
Mi conforta il fatto che lei dica: "Se gli Enti locali chiedono
qualche cosa, non ci pronunciamo in senso contrario", e poi lei
dica comunque: "Siamo alle porte della presentazione del Piano
regionale dei trasporti, si devono fare delle valutazioni,
dopodiché risponderemo".
Io rilevo che la frase "Siamo alle porte della presentazione del
Piano regionale dei trasporti" l'ho sentita qui dentro... non
voglio esagerare ma almeno quattro o cinque volte. So per certo che
il Piano regionale dei trasporti era pronto nel 2021 e non si è
voluto portarlo all'attenzione delle Commissioni e del Consiglio; è
stata una scelta che non ho assolutamente condiviso e che ha avuto
delle conseguenze, per quello che mi riguarda, abbastanza
significative. So poi che in conferenza stampa di fine anno,
all'anno successivo, era stato detto: "A febbraio presenteremo il
Piano regionale dei trasporti", doveva essere febbraio 2022, è
passato febbraio 2023, siamo a febbraio 2024, l'anno prossimo
finisce la legislatura.
L'auspicio quindi è davvero che un Piano regionale dei trasporti
che si aspetta dal 1997 arrivi, ma, al di là di questo, che è
comunque una cosa che davvero aspettiamo, sulla questione del
sottopasso, lì c'è un'urgenza dell'allargamento del sottopasso,
perché i lavori si fanno adesso, siamo adesso nel pieno della
sospensione dell'esercizio ferroviario.
Lei dice che non è proprio così, quello che è scritto nella
lettera non è precisissimo perché ci sarà una mobilità, ci sarà
necessità di movimentare anche sulla linea qualche cosa. Per
carità, sarà possibile, ma io credo che realizzare l'allargamento
del sottopasso con i tre anni di chiusura della linea, se non lo si
fa adesso, non lo si fa mai più.
Se la volontà del Comune è quella, se voi non siete contrari,
anzi, mi sembra che si dica: "Sosteniamo quello che chiedono gli
Enti locali", se la ferrovia è chiusa, se RFI ha 182 o 187 milioni,
o fossero anche soltanto 146, di finanziamenti che derivano dallo
Stato e dal PNRR, vorrei ben vedere che non andiamo a chiedere in
maniera un po' convinta e decisa una questione di questo tipo,
anche perché lo dicono loro stessi che quel dimensionamento del
sottopasso è inadeguato. È lo stesso sottopasso che c'è a Verrès e
che c'è a Pont-Saint-Martin.
Io credo che il flusso che c'è ad Aosta, soprattutto in certi
momenti, ma generalmente, non è paragonabile, e c'è tutto il
discorso del raggiungimento della parte opposta della città.
Assessore, io so che lei se vuole è molto bravo a sostenere e a
portare avanti certi argomenti, lo ha dimostrato in tante
occasioni, su argomenti che io magari non condividevo, su altri di
più, però la invito davvero, assessore Bertschy, a lavorare in
questo senso.
Le faccio davvero le mie sollecitazioni e anche i miei
auguri.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 17:17 alle ore 17:40.
