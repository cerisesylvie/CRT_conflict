Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 346 del 30 dicembre 1970 - Resoconto
OGGETTO N. 346/70 - Transazione sul problema della
costruzione di un fabbricato da adibire ad asilo nel Capoluogo di
Villeneuve. Delega alla Giunta.
Rollandoz (D.P.)
- Qui si tratta di un vecchio problema
che non riteniamo eccessivamente edificante per chi l'aveva pensato
in quel momento.
Sarà bene fare un po' di cronistoria. Qui dobbiamo partire dal
1958, quando ebbero la grande idea di approvare, nel programma
lavori di pubblica utilità da eseguire in Valle d'Aosta, la
costruzione di un asilo infantile nel Comune di Villeneuve. Con
deliberazione del 7 gennaio 1959, la Giunta regionale deliberava di
approvare il progetto relativo all'edificio per un importo di lire
12 milioni e delega alla Giunta di affidare l'appalto a licitazione
privata.
Il 28 gennaio 1959, veniva approvata l'aggiudicazione definitiva
all'Impresa Linty Vincenzo dei lavori di costruzione dell'asilo.
Con presa d'atto del 24 luglio 1959, la Giunta regionale
deliberava: 1) di richiedere alla Curia Vescovile di Aosta e al
beneficio parrocchiale di Villeneuve formale atto di impegno a
destinare in perpetuo i locali suddetti e il relativo terreno ad
uso di asilo per i bambini della zona, senza alcuna decisione
particolare; 2) di dare incarico all'Assessore ai Lavori Pubblici,
in attesa del rilascio del suddetto atto impegnativo, di fare
sospendere i lavori di costruzione del fabbricato, non appena fosse
stato collocato il tetto.
Venivano sospesi con ordine di servizio del 28.7.1969 i primi
lavori.
Si fa presente che all'atto della sospensione dei lavori erano
state eseguite opere per un importo effettivo di Lire 6 milioni 765
mila, consistenti nelle strutture in cemento armato, murature
perimetrali, coperture del fabbricato. A tutt'oggi la costruzione è
allo stato in cui si trovava all'atto della sospensione dei lavori,
però, come stabilità, le solette si sono abbastanza assestate e da
una perizia fatta redigere dall'Amministrazione regionale l'anno
scorso, risulta che, per riportare l'opera allo stato in cui era
stata costruita, occorrono 5 milioni per rifare i solai.
Questa Giunta ha provveduto a far redigere una perizia per la
valutazione di questo fabbricato allo scopo di definire questa
annosa questione dei rapporti sorti tra la Prebenda Parrocchiale di
Villeneuve e la Regione, in seguito all'esecuzione delle
sopramenzionate opere principali edilizie, la Giunta regionale
ritiene opportuno e conveniente, come soluzione accettabile dalle
due parti interessate, di proporre la cessione delle opere stesse
alla Prebenda Parrocchiale mediante versamento della somma di lire
2 milioni quale indennità e conguaglio.
Savioz (P.C.I.)
- Io dirò soltanto due cose perché di
questo problema ce ne siamo inzuppati il cervello in diverse
occasioni e in diverse circostanze e, soprattutto, abbiamo avuto
occasione di parlarne a lungo durante la nostra permanenza in
maggioranza.
L'unica cosa che mi permetto di rilevare da questa
documentazione è il fatto che prima di tutto che cos'è che ha
portato alla rottura delle trattative? È stato il fatto che, prima
cosa, i preti non hanno voluto assolutamente creare l'Ente morale
e, seconda cosa, quando ci siamo accorti in che buco volevano fare
questa specie di asilo, naturalmente chiunque si sarebbe ribellato
perché significava mettere dei bambini in una condizione
impossibile, senza luce e spazio inesistente.
Io, francamente, non ho mai visto un tugurio simile in tutta la
Valle d'Aosta, andate a vedere, lo vedete ancora adesso, malgrado i
lavori siano stati fatti. Quindi, a un certo punto, lì si doveva
impedire che quella casa fosse rimasta ancora in piedi; si dovrebbe
arrivare alla demolizione per farne un piazzale in quanto il centro
di Villeneuve ne ha un bisogno enorme perché non sa dove girarsi, e
lì potrebbe essere fatto un bel piazzale per metterci, non so, le
macchine. Ma, a prescindere da queste considerazioni, vi è una cosa
che mi colpisce, ed è che la Regione ha speso dai 6 ai 7 milioni di
lire e loro adesso ci vogliono dare due milioni, mentre loro
rimangono i proprietari di tutta l'opera e ne trarranno sicuramente
dei vantaggi, perché nessuno meglio di loro sa amministrare: per
questo bisogna togliergli tanto di cappello.
Ora, io dico, è possibile che questo possa essere chiuso in
questo modo, a mio modesto avviso, io direi, tenuto conto anche di
tutte le larghezze che noi abbiamo nei confronti del clero
valdostano, sotto diverse e svariate forme, non ultima anche la
meccanizzazione delle campane, per cui si spendono milioni e
milioni, e poi, quando si tratta di recuperare del denaro che
abbiamo speso del denaro di tutti, vedo che questi stringono la
borsa in tutte le maniere.
Quindi, a mio modesto avviso, sarebbe logico che, se non
vogliamo recuperare tutti i sei milioni che abbiamo speso e per
realizzare delle opere che servono a loro - non è che non servano -
se ne recuperi almeno una buona parte; i due milioni sono
assolutamente insufficienti. Non vado oltre, perché ci sarebbe
altro da dire.
Manganoni (P.C.I.)
- Io ho fatto solo alcune
moltiplicazioni e addizioni: la Regione ha speso 6.765.000 nel
1958, che con gli interessi e la svalutazione oggi equivalgono
almeno a venti milioni, no?
Ora, noi chiudiamo la questione per due milioni. Non è che
facciamo un affare eccessivamente buono e vantaggioso per la
Regione - comunque è un problema da definire - però questo dovrebbe
insegnare all'attuale Giunta e alle future Giunte che prima di
fare, di iniziare delle costruzioni di asili, si rifletta e le
condizioni si mettano prima, perché, naturalmente, questa è
un'eredità che abbiamo ricevuto dalla Giunta precedente al 1959 e
questi sono i capolavori che combinava Berthet - non è che io
voglia accusare Berthet perché non è presente - perché allora era
l'Assessore all'Istruzione pubblica. Quindi, la situazione è
questa: io mi metto nei panni dell'Assessore Rollandoz... Chiedere
i 21 milioni come avrebbe chiesto solo il giusto, io immagino cosa
gli succedeva, è vero che due milioni sono anche poco, siamo
obiettivi... però prendendo due milioni più, due milioni meno, la
situazione economica della Regione non cambiava. Comunque queste
lezioni dovrebbero servirvi e facciamo molto attenzione a fare dei
passi, come li faceva l'ex Assessore Berthet in quel tempo.
Andrione
(U.V.)
- Le Conseiller Manganoni a raison
quand il dit que cette question remonte très loin dans le temps et
tout spécifiquement à une certaine politique qu'on a fait
l'élection du 1969. Cela remonte à une époque très ancienne, et
vraiment cela a été un des pires exemples d'une certaine
administration.
Comme j'ai été l'Assesseur qui a défendu, au moment donné, qu'on
donne autre argent à cette école maternelle de Villeneuve, je crois
qu'il est bien de définir la question même si les divisions ne
sont, peut-être, pas aujourd'hui vraiment une juste et équitable
valeur de ce qu'on a fait en tant que Région en ce moment. Il faut
dire que quand nous avons pris ce bâtiment, les travaux avaient
déjà été faits et par conséquent, aujourd'hui il est nécessaire de
définir la question et de s'en tirer d'une façon ou de l'autre
parce que cela a été une mauvaise opération administrative et, par
conséquent, il faut liquider le "pastis" au prix le plus bas, donc
avec deux millions nous nous empirons, et je crois que tout ce
qu'on peut dire c'est que j'espère qu'on ne parlera jamais plus
dans ce Conseil de l'Ecole maternelle de Villeneuve, parce que cela
nous a embêté, Bordon s'en souvient, pendant de nombreuses réunions
dans le passé.
Montesano (P.S.D.I.)
- Altri che chiedono la parola?
Allora se l'Assessore vuole rispondere.
Rollandoz (D.P.)
- Io non entro nel merito sul fatto che
il posto sia infelice, come dice il Consigliere Savioz, nessuno più
di me può dirlo dato che sono di Villeneuve. Comunque, quest'opera
è stata valutata come se fosse stata eseguita con i prezzi di oggi
e verrebbe a costare 12 milioni 994 mila; poi è stato valutato il
deprezzamento di quest'opera in 11 anni per un totale di 1 milione
- e rimane 11 milioni -; poi è stato calcolato il costo del
fabbricato rurale che è stato demolito che insisteva prima su
questo appezzamento. Per questi fabbricati rurali avevamo degli
stati di consistenza fatti precedentemente, firmati da dei tecnici
del luogo.
Il fabbricato rurale è stato valutato 2.337.000, poi c'è la
perizia redatta dall'Ing. Luboz per quanto concerne il rifacimento
dei solai che sono compresi in questi dodici milioni, per
6.021.000; queste differenze porterebbero come calcolo esattamente
a due milioni 339 mila.
Possiamo anche essere d'accordo che forse è poco, però è l'unico
modo per definire questa questione, a meno che vogliamo andare a
processo.
Quindi, io prego il Consiglio di accettare questa soluzione per
non sentire più parlare di questo ex asilo.
Montesano (P.S.D.I.)
- Altri che chiedono la parola?
Allora il Consiglio è chiamato a votare. Volevo soltanto indicare
che al quarto capoverso dell'allegato dopo la parola
"trattativa"
c'è da aggiungere
"non"
perché la
trattativa non è per esito positivo, è vero.
Allora chi approva alzi la mano? Contrari? Astenuti? Il
Consiglio approva.
Oggetto n. 14.
