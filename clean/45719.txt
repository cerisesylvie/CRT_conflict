Classificazione
FINANZA REGIONALE E LOCALE
ISTRUZIONE PUBBLICA



Oggetto del Consiglio n. 2374 del 20 aprile 2023 - Resoconto
OGGETTO N. 2374/XVI - Interpellanza: "Mancato accesso delle
istituzioni scolastiche ai servizi della CUC e ritardi
nell'attivazione del PNRR".
Bertin (Presidente) -
Punto n. 52. Illustra il
consigliere Marquis.
Marquis (FI) -
Premesso che dal 2014, per gli effetti
della legge regionale 13/2014, i Comuni si avvalgono per
l'acquisizione di beni e servizi di INVA nella qualità di centrale
di committenza, da allora la legge è stata innovata nel 2021, in
occasione della pandemia, comunque sono sostanzialmente 8 anni che
sta andando avanti questa esperienza, un'esperienza possiamo dire
positiva e perché è crescente la consapevolezza che, per gestire
queste pratiche, queste procedure, occorre una grande
qualificazione e soprattutto occorre un continuo aggiornamento
perché diventa sempre di più una prestazione di tipo specialistica.
Inoltre nel 2022 è stato predisposto un regolamento regionale per
quanto concerne le istituzioni scolastiche dove in sostanza è stato
affidato loro la possibilità e l'incarico di rivolgersi, per quanto
concerne l'acquisizione di forniture e servizi, a Consip o
diversamente di provvedere in forma associata nella gestione
dell'operazione.
Dopodiché abbiamo avuto modo in diverse occasioni in Consiglio
regionale, anche quando è stato sostanzialmente discusso il
regolamento di amministrazione e di organizzazione delle
istituzioni scolastiche, del problema che le segreterie delle
scuole... lamentavano questo tipo di impegno... di trasferire la
competenza a INVA, ovvero di avvalersi della disponibilità di INVA
per l'acquisizione dei servizi, perché nel frattempo inoltre si era
creato il problema che bisognava gestire le pratiche del piano
nazionale di ripresa e resilienza. Abbiamo avuto diverse occasioni
anche in Consiglio, l'ultima su cui si è intervenuti è stato il 4
febbraio, in occasione dell'insediamento di questo Governo... si
era lamentata da parte nostra ancora la mancanza di deliberazione
che desse la possibilità di affidare la convenzione con INVA delle
istituzioni scolastiche e in quell'occasione ci era stato detto:
"no, la cosa è già stata fatta ed e già conclusa". Adesso prendiamo
atto e siamo soddisfatti che è stata presa la delibera n. 344 l'11
aprile che dà alle scuole la possibilità di accedere a questa
convenzione e a questi servizi.
Dal momento che abbiamo presentato l'interpellanza è un po'
anche l'occasione per chiedere qual è la ragione di questi ritardi
perché noi avevamo capito che il tutto era fermo e non si poteva
procedere perché serviva un atto a monte di tipo autorizzativo.
Nella delibera non viene citato nessun atto di autorizzazione
propedeutico alla definizione di questa delibera e sostanzialmente
questa è l'occasione per chiedere conto all'Assessore, a livello
informativo, di come stanno le cose su questa vicenda.
Presidente -
Risponde l'assessore Caveri.
Caveri (AV-VdA Unie) -
Lei, consigliere Marquis, ha già
citato la DGR 344 dell'11 aprile scorso con cui si è approvato lo
schema di convenzione tra la CUC e le istituzioni scolastiche per
l'accesso ai servizi della CUC in via sperimentale fino al 31
dicembre 2023 senza oneri a carico delle scuole. Questo degli oneri
era una delle preoccupazioni che gravavano sulle istituzioni
scolastiche. Si è deciso di andare fino alla fine dell'anno per
acquisire gli elementi necessari per quantificare il livello di
utilizzo della centrale di committenza e quindi avere una piena
contezza delle esigenze delle istituzioni scolastiche, tra l'altro,
a fine 2023 scade la convenzione principale fra Amministrazione
regionale, CELVA e gli altri Enti con la CUC. Si è atteso - e
questa è la spiegazione che lei voleva avere - che fosse ultimato
l'iter dell'approvazione dei finanziamenti in ambito PNRR prima di
procedere con l'approvazione formale della convenzione pur avendo
già predisposto tutto da tempo dopo un confronto con le istituzioni
scolastiche. Infatti, i progetti PNRR presentati dalle scuole
attraverso una piattaforma che si chiama "Futura", dovevano farlo
entro il 28 febbraio del 2023, sono stati approvati solo nei giorni
scorsi dal Ministero, pertanto le scuole dovranno ora procedere,
entro il mese di giugno, ad appaltare l'acquisizione di servizi e
forniture previsti dalle schede progetto; naturalmente si può dire
che le scuole si sono già portate avanti, quindi possiamo dire che
non ci sono stati ritardi o criticità nell'accesso dapprima alla
costruzione della delibera e poi naturalmente riteniamo oggi che
non ci saranno problemi per la fruizione dei fondi del PNRR.
L'Amministrazione regionale ha provveduto a supportare le scuole
nell'attività di progettazione e di assistenza tecnica,
organizzando in data 15 febbraio un primo incontro ad hoc, alla
presenza della Sovrintendente agli studi e del dottor L., che è
Dirigente della struttura semplificazione, supporto e progetto per
l'attuazione del PNRR, per spiegare al personale scolastico tutte
le possibili azioni di supporto che servissero a garantire lo
svolgimento delle attività richieste nel processo di attuazione
complessiva dei PNRR e anche per seguire tutti gli adempimenti
successivi: preparazione, monitoraggio, controllo, rendicontazione,
audit, valutazione, analisi, attività di supporto amministrativo
alle strutture operative e anche naturalmente informazione e
comunicazione.
Tra l'altro, come lei sa, oltre a poter usufruire della CUC,
verrà in qualche maniera sollevato l'insieme delle segreterie
scolastiche da una serie di adempimenti che verranno poi realizzati
a cura dell'Amministrazione regionale o attraverso questa
convenzione stipulata con INVA e con Finaosta.
Il 5 aprile - e ho partecipato anch'io - è stato organizzato un
secondo momento di confronto con i dirigenti scolastici e con i
capi delle segreterie con la CUC regionale per capire meglio le
procedure da seguire per effettuare gli acquisti relativi al
PNRR.
La dottoressa P., responsabile della CUC, ha illustrato ai
dirigenti e al personale di segreteria i diversi strumenti
disponibili di acquisto, lei ha citato Consip ma c'è anche Me.Va.,
c'è PlaCe-VdA per sostenere le spese di progetto.
Infine il 5 maggio è in programma un terzo incontro
informativo/formativo dedicato a illustrare alle istituzioni
scolastiche, perché questo avviene in Italia, le novità costituite
dal nuovo Codice dei contratti pubblici che è stato approvato nel
marzo del 2023. Dando un'occhiata all'attività e avendo avuto un
confronto anche molto positivo nel corso dell'incontro del 5
aprile, direi che tutto quello che è stato messo in campo ha
soddisfatto le istituzioni scolastiche, quindi contiamo sulla
possibilità che non si creino problemi nella spesa,
nell'investimento, che riguarda quella parte del PNRR.
Presidente -
Replica il consigliere Marquis.
Marquis (FI) -
Ho ascoltato con attenzione la sua
risposta che sostanzialmente ha dato conto di quello che è stato il
percorso che ha portato alla deliberazione, alcune puntualizzazioni
che mi lasciano qualche perplessità nel merito. Lei ha asserito che
avete aspettato che ci fossero i progetti approvati dal piano
nazionale di ripresa e resilienza, perché diversamente non sarebbe
stata fatta questa convenzione? Io non credo che la necessità di
questa convenzione sia strettamente correlata al discorso del PNRR,
perché le garantisco che le istituzioni scolastiche che hanno delle
difficoltà nelle segreterie avrebbero apprezzato da tempo la
possibilità di accedere alla centrale unica di committenza per la
centralizzazione degli acquisti, perché hanno delle difficoltà in
tal senso. Guardi, sono voci che arrivano da quel settore, non è
che me le sono inventate io. Questo quindi è un primo problema
perché la centralizzazione degli acquisti tutti sanno che porta
delle economie di scala, c'è anche a livello regionale. Soprattutto
crea delle difficoltà sotto il profilo amministrativo e di natura
burocratica, perché se ci sono dei contratti aperti, tipo per la
fornitura di cancelleria o quant'altro, è molto più semplice
accedere tutti allo stesso punto di aggregazione.
Detto questo, abbiamo capito che il carattere sperimentale
deriva dal fatto che a fine 2023 scade la convenzione generale,
quindi dovrà essere tutto riconsiderato insieme, noi contiamo
vivamente che quest'esperienza possa avere continuità perché
riteniamo che la centralizzazione, in questo caso la possibilità di
avvalersi di strutture competenti, è un fattore positivo per quel
che riguarda le istituzioni scolastiche, così come per tutti gli
altri settori della Pubblica Amministrazione, perché la Pubblica
Amministrazione va tutta in quella direzione, non si capisce perché
le istituzioni scolastiche non possano anch'esse andare nella
stessa direzione. Questo sarebbe anche da spiegare, cioè è
difficile da comprendere vedendolo dall'esterno, abbiamo invitato
anche i Comuni, l'USL, tutti che partecipano e quindi è bene che si
vada avanti su quest'iniziativa. Pertanto la ringraziamo per la
risposta.
