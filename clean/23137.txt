Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2407 del 11 gennaio 2007 - Resoconto
OGGETTO N. 2407/XII - Approvazione della mozione:
"Realizzazione dell'accordo di programma tra la Regione, il Comune
di Aosta e il CONI in materia di infrastrutture sportive".
Mozione
Ricordato l'accordo di programma tra "Regione Valle d'Aosta,
Comune di Aosta, Comitato Olimpico Nazionale Italiano, per la
realizzazione di opere sportive e diverse nella città di Aosta", in
cui veniva deliberata la costruzione una struttura da destinare per
le attività di atletica indoor, completa di una serie di ulteriori
superfici sportive da destinare al training specifico delle
seguenti attività: pugilato, arti marziali, judo, tennis tavolo,
scherma, ginnastica, pesistica, arrampicata libera, attività per
disabili;
Evidenziato che in tale accordo di programma il CONI si
impegnava a restituire al Comune di Aosta il terreno di Via Guédoz,
su cui insisteva una precedente palestra del CONI, mentre il Comune
si impegnava ad assumerne la gestione direttamente o con ricorso
all'affidamento del servizi;
Preso atto che l'attuazione del predetto accordo di programma
è sottoposto al monitoraggio da un Collegio presieduto dal
Presidente della Regione, cui partecipano altresì il Sindaco del
Comune e il Presidente del CONI;
il Consiglio regionale
Impegna
il Presidente della Regione a presentare entro 60 giorni alla
Commissione competente una relazione dettagliata sulla
realizzazione dell'accordo di programma in oggetto e sul
mantenimento degli impegni presi dai differenti contraenti, con
particolare riguardo alla restituzione delle aree del CONI alla
città di Aosta.
F.to: Sandri - Fontana Carmela - Ferraris - Fiou
Président
- La parole au Conseiller Sandri.
Sandri (GV-DS-PSE)
- Mi sembra vi sia tempo sufficiente
per illustrare questa mozione, che nella parte deliberativa è molto
semplice. La mozione chiede al Presidente della Regione in quanto
Prefetto - perché di questo si tratta, nel senso che ha le funzioni
di Prefetto in base a una legge che riguarda gli accordi di
programma che interessino enti che siano nazionali -, di presentare
entro 60 giorni alla Commissione competente una relazione
dettagliata su questo accordo di programma che interessa la Regione
Valle d'Aosta, il Comune di Aosta e il Comitato olimpico nazionale
italiano. Tale accordo di programma era finalizzato alla
costruzione di una struttura per l'atletica "indoor" da realizzare
in Regione Tzamberlet ad Aosta e naturalmente conteneva una serie
di altre strutture sportive, particolarmente delle palestre, come
più avanti spiegherò. Il problema fondamentale è che uno dei nodi
principali di questo accordo di programma era la restituzione alla
città di Aosta da parte del CONI nazionale di un terreno che la
città di Aosta aveva ceduto al CONI nel 1959 per lire 1.000 per la
costruzione della famosa palestra CONI, che fu costruita in quegli
anni e che non è durata tantissimo, quindi doveva essere restituita
per la stessa cifra al momento dell'inizio della consegna del
cantiere per la costruzione della nuova struttura; questo è il
principale motivo per cui abbiamo chiesto questo tipo di
presentazione di tale relazione dettagliata, per capire cioè com'è
successo questo.
Per capire però in dettaglio le motivazioni che ci hanno spinto
a questo tipo di richiesta, credo sia importante rifare una piccola
cronistoria. La realizzazione del "Palaindoor" in Regione
Tzamberlet nella città di Aosta prende spunto dalla deliberazione
del Consiglio regionale la n. 1217/1995; questo è un dato
importante perché identifica, come previsto dalla legge, l'organo
competente per quanto riguarda la Regione Valle d'Aosta a
deliberare in materia. Tale accordo di programma fra la Regione
Valle d'Aosta, il Comune di Aosta e il Comitato olimpico nazionale
viene concretamente poi stipulato l'8 settembre 1995 e concerne la
realizzazione di una struttura per le attività di atletica e
"indoor" completata da ulteriori superfici sportive da destinare a
"training" specifico delle seguenti attività: pugilato, arti
marziali, judo, tennis tavolo, scherma, ginnastica, pesistica,
arrampicata libera, attività per disabili, nonché per altre
eventuali attività sportive. Al fine del raggiungimento di tale
obiettivo, la Regione si impegna alla costruzione - si diceva in
quell'accordo di programma - di una struttura per queste attività,
nonché ad acquisire i diritti di superficie dei terreni destinati
al Palazzetto dello sport, che doveva essere piazzato lì vicino, e
al complesso tennistico, identicamente che si voleva realizzare in
tale zona. Da parte sua il CONI nazionale si impegnava a restituire
alla città di Aosta il terreno di Via Guédoz, che era, tra l'altro,
la vecchia sede dell'antico cimitero di Aosta che fu smantellato
dopo la II Guerra mondiale, con l'allora esistente, ma fatiscente
struttura di palestra, già causa di incidenti con risvolti
giudiziari, nonché a predisporre il progetto preliminare della
nuova struttura. Oltre alla restituzione per lire 1.000 di tale
terreno alla città di Aosta entro e non oltre la consegna del
cantiere, il CONI dava immediatamente autorizzazione al Comune
all'abbattimento della palestra esistente per motivi di sicurezza.
Naturalmente vi erano gli impegni degli altri attori: della Regione
autonoma a costruire, del CONI a restituire, mentre la città di
Aosta si impegnava a destinare a parcheggio pubblico l'area di Via
Guédoz, a favorire l'allestimento in un'area in località Tzamberlet
da destinarsi agli spettacoli itineranti, cedendo alla Regione i
diritti di superficie di tale area e rinunciando ai trasferimenti
che erano previsti dalla legge per "Aosta capoluogo",
corrispondenti agli interventi che il Comune aveva già pensato di
fare in quell'area, che erano circa 400mila euro; il Comune si
impegnava, infine, a gestire il complesso sportivo - cito -
"direttamente o con ricorso all'affidamento del servizio"
. A
completamento degli impegni di questi 3 attori, la Regione si
impegnava a cedere in comodato gratuito al Comune la struttura,
subito dopo l'acquisizione delle agibilità previste dalle vigenti
norme di legge, mentre il Comune si impegnava a concedere pari
tariffe e il diritto di accesso ai cittadini, gruppi e società
sportive anche non residenti e non aventi sede in Aosta, a
garantire per 20 anni agevolazioni tariffarie per facilitare
l'accesso alla struttura delle società sportive, in particolare
quelle affiliate al CONI, a determinare agevolazioni tariffarie e
utilizzi determinati di fasce orarie annualmente con il bilancio
comunale, le agevolazioni suddette e le determinazioni delle fasce
orarie comunque dovevano essere concordate fra Comune e CONI. Non
si capisce dal testo dell'accordo se è il CONI nazionale o il CONI
regionale. Infine, concordavano le 3 parti che la verifica
dell'accordo come la risoluzione di qualunque vertenza potesse
nascere successivamente venisse demandata a un Collegio presieduto
dal Presidente della Regione in quanto Prefetto, cui partecipano il
Sindaco del Comune e il Presidente del CONI, eventualmente anche a
mezzo di un suo delegato munito di procedura speciale. In caso di
inadempienza delle parti veniva prevista la possibilità di nomina
di un Commissario "ad acta" e, in caso di mancata accettazione
della procedura, le parti avevano il diritto alla risoluzione degli
oneri del contratto.
Questo era l'accordo di programma così come è stato scritto, ma
soprattutto così come è stato approvato da questo Consiglio e dal
Consiglio comunale di Aosta. Cosa succede dopo? Qui siamo nel
settembre 1995; nel marzo o aprile 1996 la vecchia palestra CONI
viene demolita a cura della città di Aosta ad un costo di
135.872,39 euro. Questo comporta un onere importante e nel 1997 si
riunisce per la prima volta il Comitato di verifica, cui partecipa
il Capo di Gabinetto per delega del Presidente, l'Assessore
regionale al turismo, non si capisce a quale titolo, il Capo
Servizio infrastrutture per lo sport e il tempo libero, "idem", il
Sindaco della città di Aosta, e qui ci siamo, l'Assessore comunale
allo sport e commercio, e anche qui non si capisce, infine il
Presidente del Comitato regionale Valle d'Aosta CONI, che aveva la
delega del CONI nazionale. Da tutto questo verbale non si evince
alcun tipo di problema, non solo, si ribadiscono tutta una serie di
questioni fra cui l'impegno della città di Aosta a gestire il nuovo
complesso sportivo: vengono definite le tappe del progetto,
dell'autorizzazione, della concessione edilizia... e si rinvia al
mese di gennaio 1998. Successivamente non abbiamo altra
documentazione di questo Comitato di verifica, ma abbiamo la
documentazione di una fitta corrispondenza fra la città di Aosta e
il CONI, perché dopo che il cantiere fu aperto il 28 maggio 2001,
circa 4 anni dopo, si è determinato un periodo di 5 anni
(1996-2001) in cui vi era un terreno a disposizione del Comune che
però era ancora di proprietà legittima del CONI. Dal 2002 al 2004
il CONI non trasferisce il terreno, come era suo obbligo, a partire
dal 28 maggio 2001 alla città di Aosta, nessuno si preoccupa di
questo, nessuno richiede al CONI di rispettare questo che è l'unico
impegno che il CONI aveva, ma anzi inizia una corrispondenza perché
il CONI pretende dei soldi. La città di Aosta dice: "tu valuta
quanto è l'affitto di questo terreno all'anno e lo andiamo a
scalare dai costi della demolizione, che sono 135mila euro"; alla
fine concordano fra città e CONI che l'affitto di quest'area è a
valere a circa 12.500 euro all'anno, che equivalgono per il periodo
interessato a circa 130mila euro, che sono grosso modo la cifra
spesa per la demolizione, per cui viene concordato che è "pari e
patta"; comunque 2002-2003-2004 il CONI se ne frega e non
restituisce alla città di Aosta il terreno, ma qui sorge un
problema importante: di chi è la disponibilità del terreno in
questo momento? In tutti i documenti si parla genericamente del
CONI, mischiando il Comitato regionale Valle d'Aosta del CONI, il
Presidente nazionale, un delegato con procura del Presidente
nazionale; la nostra impressione è che quel terreno non sia più
oggi del CONI, non lo sia più dal 2002, ma quando il CONI nel 2002
costituisce la "CONI Servizi S.p.a.", che diventa lo strumento per
la gestione del patrimonio del CONI, probabilmente il terreno a
quel punto non è più a disposizione del CONI, ma della "CONI
Servizi S.p.a.". Sarebbe interessante capire se vi è stato tale
spostamento e se questo è stato fatto al valore che era previsto
dalla normativa, cioè le 1.000 lire del 1959, piuttosto che le
1.000 lire del 2001, o se è stato iscritto nel patrimonio della
"CONI Servizi S.p.a." al valore di mercato: queste sono alcune
delucidazioni che chiediamo al Presidente Caveri, per capire come
mai il CONI non ha ottemperato ai doveri che aveva.
Cambiano le cose a partire dal 22 dicembre 2004 perché
incominciano una serie di riunioni di questo Collegio di verifica;
allora 22 dicembre 2004, presenti il Presidente della Regione,
l'Assessore al turismo, il Sindaco di Aosta e l'Assessore allo
sport e forse un rappresentante del CONI... qui sono citati i nomi,
non sono citate nel verbale le funzioni e questo mi dispiace, fra
l'altro è un richiamo che faccio al Presidente, anche se questo non
era legato al suo "pro tempore", ma al suo predecessore, che nelle
verbalizzazioni siano sempre segnate le funzioni che occupano le
persone, non i nomi, perché nessuno è tenuto a sapere le cariche
che hanno le persone. In questo verbale è emersa - si dice -
anzitutto una specifica mozione di indirizzo del Comune di Aosta,
di cui peraltro non vi è il testo, e sulla base di essa è emersa la
necessità di definire il valore dell'affitto del terreno di Via
Guédoz adibito a parcheggio dei locali del sottotetto nella nuova
struttura da concedere al CONI, in modo da stabilire la relativa
compensazione. Siamo arrivati all'assurdo che la città di Aosta, al
posto di fare il suo dovere di richiedere al CONI, quindi di aprire
una vertenza con il CONI che restituisca quel terreno, dice:
"bisogna affittarlo, bisogna pagare l'affitto", senza contare i
soldi che avevamo speso per la demolizione. Il 28 dicembre viene
deciso di affidare ad un professionista esterno all'Amministrazione
regionale il compito di valutare, viene in questo verbale approvato
un testo che è stato messo a punto il 22 dicembre, non si capisce
in quale riunione, è una cosa poco chiara dal punto di vista
normativo, comunque si concorda quanto segue:
"il Comune di Aosta si impegna a concedere al CONI come
struttura di servizio afferente agli impianti in comodato gratuito
per il periodo corrispondente all'affitto del terreno di Via
Guédoz, e con successivo canone da definire, i locali sottotetto
della struttura sportiva a totale compensazione delle spese dovute
dal mese di marzo 1996 per l'affitto dell'area adibita a parcheggio
ex palestra CONI. I costi di adeguamento dei locali sottotetto
saranno finanziati con risorse proprie della Regione ed entro il 25
febbraio 2005 il Comune e il CONI si impegnano a concretizzare
quanto prima"
.
Qui succedono 3 cose interessanti: la prima, il Comune di Aosta,
senza fare alcuna verifica, si impegna a dire:
"siamo in torto
quindi vi dobbiamo pagare l'affitto"
e come scambio
dell'affitto è l'utilizzo dei locali del sottotetto della struttura
sportiva, da far determinare a un tecnico il periodo
corrispondente. Dall'altra parte emergono dei lavori di adeguamento
dei locali sottotetto che nell'accordo di programma non esistono,
fra l'altro non sono stati deliberati dal Consiglio comunale, né
dal Consiglio regionale, non si capisce bene a quali lavori si
riferiscano. Passano 3 mesi e il 10 marzo 2005 - è sempre il
verbalizzante che segna questi nomi - Carlo Perrin, Luciano Caveri,
Antonio Pollano, Guido Grimod, Daniela Piassot decidono delle cose
non si capisce però in base a quale... è interessante questa
riunione, perché manca il terzo, il CONI non manda nessuno. Si
prende atto che il Sig. Ottoz, colpito da grave lutto familiare, è
assente, ma non si capisce se questo Sig. Ottoz è delegato...
insomma il CONI non è presente. Si prende atto in questa riunione
che la Regione ha provveduto a inviare al Comune di Aosta e al CONI
una stima effettuata dal tecnico incaricato. Passano alcuni giorni
e siamo al 25 marzo, altra riunione sempre con questa "forma" dei
nomi senza sapere chi sono; dopo aver esaminato la perizia
estimativa redatta dal tecnico incaricato dalla Regione - che, fra
l'altro, non viene citato, qui stranamente, quando i nomi servono,
non si citano -, il quale sembra essere lo stesso che ha fatto il
progetto preliminare e che adesso casualmente è Responsabile
tecnico del CONI della Valle d'Aosta, ossia abbiamo preso per
definire i rapporti come arbitro fra Regione, Comune e CONI quello
che è il tecnico di fiducia del CONI. Questo professionista
comunque presenta una relazione tecnica che dimostra che, a fronte
dell'affitto dell'area per 5 anni, di un'area dismessa, quindi di
un'area adibita a parcheggio, perché poi è stato il Comune che ci
ha speso dei soldi e lo ha fatto mettere a posto, ma che era un
terreno di terra battuta... a fronte di 5 anni di un terreno di
questo genere, il CONI ha diritto a 11 anni di una struttura nuova!
Credo che questa sia già una cosa su cui riflettere. Come mai,
chiediamo al Presidente Caveri, un diritto della città di Aosta di
avere indietro un proprio terreno diventa una penalità per la
città, ma una penalità talmente grave per cui, a fronte
dell'affitto di un terreno di qualche migliaio di mq., vi sfido ad
andare ad affittare un terreno di questo genere quanto vi possa
costare, ci obblighiamo per 11 anni a dare in comodato gratuito e a
restituire come affitto di una palazzina nuova di zecca con
amplissimi spazi per palestre e altre cose del genere, ma il peggio
deve ancora arrivare.
Siamo arrivati a questo tipo di ribaltamento dei ruoli, però i
passaggi più delicati avvengono nel settore della gestione.
L'accordo di programma prevede che la gestione del nuovo complesso
sportivo spetti al Comune, ribadito anche dal Comitato di vigilanza
del 1997, direttamente o con ricorso all'affidamento del servizio.
Non si evidenziano qui altra modalità come il comodato gratuito o
l'affitto. A tale riguardo è importante riconoscere che la
normativa regionale ancora lo scorso anno con la legge n. 18/2006,
la "omnibus", ha ribadito questo concetto che gli enti pubblici non
possono affidare a chi gli pare, per quanto possa essere un ente
così significativo come il CONI, un servizio, perché si evidenzia
che l'affidamento deve essere comunque fatto con evidenza pubblica.
In particolare, al punto b) dell'articolo 10 della legge n. 18/2006
si dice:
"occorre l'avviso pubblico come modalità di pubblicità
nella procedura di selezione a qualunque titolo venga essa
esercitata"
. Non solo, per quanto riguarda la gestione, bisogna
tener conto che, a parte questo tipo di impegni, la gestione doveva
rispondere a tutti quegli impegni che il Comune di Aosta si era
preso: avere delle tariffe agevolate, degli orari particolari per
l'accesso... comunque sulla questione della gestione torneremo più
avanti.
Arriviamo al mitico 12 gennaio 2006, in Regione Tzamberlet si
riuniscono tutta una serie di persone che hanno delle deleghe e
redigono questo verbale di consegna della struttura. Guardiamolo un
attimo: con tale verbale, contrariamente all'accordo di programma,
che diceva che, al momento in cui fossero date le autorizzazioni di
legge per quanto riguarda gli impianti elettrici, edili, vigili del
fuoco... doveva dare alla città di Aosta questo tipo di struttura,
il Direttore delle opere edili Ing. "tal di tali", Direttore della
Direzione opere edili dell'Assessorato del territorio della Regione
Valle d'Aosta riceve dall'impresa "ATI, Associazione temporanea di
impresa, Paolo Beltrami S.p.a.", Paolin Gaetano... prende questa
struttura e la consegna al Direttore della Direzione grandi
infrastrutture e impianti a fune dell'Assessorato del turismo della
Regione autonoma Valle d'Aosta, la quale la dà a un Signore che si
definisce rappresentante del CONI come Vicepresidente vicario del
CONI della Regione autonoma Valle d'Aosta, su delega del suo
Presidente, che dichiara di ricevere in consegna la struttura
completa di tutti gli arredi e attrezzature e ne garantisce l'uso
corretto, provvedendo alla loro manutenzione e conservazione.
È interessante questo verbale, perché ci sono una serie di
passaggi che non si capiscono. Innanzitutto viene detto qui il 22
dicembre 2004 che l'accordo di programma è stato integrato dalle
parti succitate, cioè si evidenzia che quello che ha fatto il
Consiglio di verifica, che doveva attenersi a fare delle verifiche
del buon funzionamento o a sanare delle diatribe fra i componenti,
ha modificato l'accordo, ma questo non è così importante. I lavori
eseguiti in questo verbale hanno ottenuto il collaudo statico, il
collaudo tecnico dell'impianto elettrico, il collaudo tecnico
dell'impianto antincendio, il collaudo tecnico dell'impianto
idrosanitario, è stato fatto l'accatastamento... quindi sono nelle
condizioni di poter essere trasferiti. Il CONI, e non si capisce
bene chi perché qui ci sono 2 rappresentanti del CONI, uno, il
Procuratore del Presidente del CONI nazionale, che è l'unico, a mio
avviso, attestato a gestire questa cosa, un altro che è
Vicepresidente vicario del CONI della Regione autonoma Valle
d'Aosta: non conosco alcun CONI della Regione autonoma Valle
d'Aosta, conosco un Comitato regionale valdostano del CONI
nazionale, per cui non capisco quale sia la verifica, ed è un altro
dei punti che chiederemo al Presidente. Dice:
"il CONI di Aosta,
stante la necessità per il CONI di utilizzare la pista di atletica
leggera, la sala di riscaldamento degli atleti e gli spogliatoi
annessi nel rispetto delle previsioni progettuali, ha richiesto che
gli sia consegnata la struttura".
Il CONI si permette di
richiedere la consegna della struttura quando non è previsto da
alcuna parte dell'accordo di programma ed è l'unica parte che è
palesemente in difetto. Si impegna naturalmente ad aver cura della
sua corretta manutenzione e conservazione, ivi compresi gli arredi
e le attrezzature con il risultato che succede quello che vi
dicevo. Il Sig. Centelli, Vicepresidente vicario del CONI della
Regione autonoma Valle d'Aosta, su delega del Presidente Sig. Bruno
Oro, che a mia informazione non è Presidente del CONI - credo sia
Giovanni Petrucci -, ottiene questo, vi è una dichiarazione che
dice di ricevere in consegna la struttura e di utilizzarla per
tutte le cose e vengono identificate tutta questa serie di cose. La
cosa interessante è che il delegato nazionale del CONI non firma
questo atto di presa in carico, abbiamo un verbale di consegna fra
3 attori: Regione, città di Aosta, CONI nazionale, in cui il CONI
nazionale non firma.
In questa situazione di confusione, in cui i ruoli sono
ribaltati, in cui il CONI fa il bello e il cattivo tempo a spese
della città di Aosta, noi ci aspetteremmo che la Regione svolga un
ruolo di tipo positivo, nel senso di cercare di trovare il modo di
rimettere le cose a posto, invece no, il 26 aprile 2006 succede una
cosa che trovo abbastanza fuori dall'ordinario. Viene presentato un
verbale del Comitato di vigilanza, organizzato dal punto di vista
formale come una deliberazione di Giunta, c'è una copertina che
dice:
"Accordo di programma sottoscritto fra Amministrazione
regionale della Valle d'Aosta, Comune di Aosta e CONI in data 8
settembre 1995 pubblicato..."
eccetera,
"... verbale della
seduta del Collegio ex articolo 8 in data 12 aprile 2006"
...
allora, nelle persone... abbiamo il Sindaco, il rappresentante del
CONI e il Prefetto della Regione autonoma Valle d'Aosta; il
Presidente della Regione premette quanto segue:
"l'accordo è
stato in parte adempiuto, ma in alcune sue previsioni risulta ormai
superato o superabile per mutate esigenze patrimoniali"
. Alla
fine questo Collegio delibera di apportare le seguenti
modificazioni ed integrazioni agli articoli sottorichiamati
dall'accordo di programma, cioè la Regione non vuole più i diritti
di superficie dei terreni adiacenti il "Palaindoor", perché non
vuole fare più né il tennis, né il Palazzetto dello sport, il
Comune non è più disponibile a cedere alla Regione questo, ma alla
fine dice:
"gestione del nuovo complesso"
. Il secondo comma:
la Regione si impegna quindi a cedere le strutture in comodato
gratuito al Comune subito dopo l'acquisizione dell'agibilità
prevista dalle norme di legge, tenete conto che questo è successivo
al fatto che è compiuto, cioè questi hanno compiuto l'atto e vanno
a cambiare la legge successivamente con un effetto retroattivo di
3-4 mesi. Il Comune dice invece tale nuovo comma... e questa sembra
una roba di legge... cioè dice:
"il Consiglio regionale ha
cambiato un comma..."
, ma questi non potevano fare nulla... il
Comune assumerà in carico...
Caveri
(fuori microfono)
- ... dice "cazzate"... è
mezz'ora! Legga l'accordo di programma....
Presidente
- ... Luciano, per cortesia...
Sandri (GV-DS-PSE)
- ... Presidente, grazie.
Il Comune assumerà in carico la gestione della struttura
denominata "Palaindoor" a partire dal completamento delle opere
rimanenti, ultimazione dell'ultimo piano del "Palaindoor",
rifacimento delle tribune del campo di atletica, realizzazione
della struttura dell'arrampicata esterne e dei campi da tennis. Vi
faccio presente che i campi da tennis, le tribune del campo di
atletica sono non previsti in alcuna pagina dell'accordo di
programma, non c'entrano niente, l'arrampicata libera è stata
omessa dal progettista fornito dal CONI, che ha deciso che non era
più importante questa cosa e poi è ricomparsa più tardi, l'ultima
questione è il famoso ultimo piano del "Palaindoor" di cui parlerò
dopo, dando atto che nel frattempo la gestione dello stesso è
attribuita - ma qui siamo ad aprile e da gennaio ad aprile chi è
che l'ha gestita? E sulla base di quale autorizzazione? - in via
sperimentale e provvisoria al CONI, come previsto dai verbali del
Consiglio di verifica... sottoscritto il 12 gennaio; al CONI,
quindi, non al CONI della Regione Valle d'Aosta. Qui si gioca
spessissimo per cui nel verbale il CONI nazionale si rifiuta di
firmarlo e viene firmato dal CONI regionale, la struttura viene per
3 mesi gestita da un ente che non si sa, a sanatoria si fa questo
tipo di deliberazione, messa molto bene, è molto carica la
formattazione, perché potrebbe indurre al mischiare, ma qui è
importante capire quali sono i limiti di questo Consiglio di
verifica. Il Consiglio di verifica non aveva alcun potere di
cambiare niente, perché questo è un contratto come si fa fra
persone di tipo diverso, che è impegnativo per tutti i contraenti.
Alla fine di ogni contratto c'è scritto sempre dappertutto che, se
si litiga, si mettono degli arbitri, se poi gli arbitri non si
mettono d'accordo, ne scelgono un terzo che faccia l'arbitrato e,
se non si mettono d'accordo sul nome del terzo, lo fanno fare dal
Presidente del tribunale. La normativa in materia è chiarissima. Il
comma 7 dell'articolo 27 della legge n. 11/1998, quella che norma
gli accordi di programma, prevede che le modifiche degli accordi di
programma sono effettuate con le procedure previste per la
formazione degli stessi e che visto che la formazione dell'accordo
di programma deve passare prima di tutto dal Consiglio regionale...
qui vi è qualcuno che si è permesso di violare il comma 7
dell'articolo 27 e di cambiare una competenza del Consiglio
regionale con l'accordo scritto non si sa bene quando, né dove, né
in base a quale autorizzazione... questa cosa è stata ribadita più
volte, perché nella legge n. 54/1998, al comma 9 dell'articolo 105,
rimanda per quanto riguarda gli accordi di programma alla legge n.
11/1998! Dal punto di vista del Collegio, l'articolo 8 della legge
n. 27 sulle funzioni di questi comitati è chiarissima, l'accordo di
programma contiene disposizioni istitutive della Commissione di
vigilanza sull'attuazione dell'accordo. La Commissione poi è
costituita dai rappresentanti degli enti, delle amministrazioni
stipulanti l'accordo di programma, quindi già quella seduta in cui
non ce n'era uno non è valida ed è presieduta dal legale
rappresentante dell'ente che ha deliberato l'atto finale
dell'accordo. La Commissione vigila sulla corretta applicazione
dell'accordo, può acquisire documenti ed informazioni presso i
soggetti stipulanti, può disporre ispezioni ed accertamenti, può
diffidare il soggetto inadempiente, cosa che non ha mai fatto in 10
anni, ad adempiere entro un preciso termine, decorso il quale
l'ultima cosa che può fare la Commissione è richiedere la nomina di
un commissario "ad acta" per il compimento degli atti e
dell'attività su cui si è verificata l'inerzia o il ritardo.
L'unica cosa che doveva fare il Prefetto, o il Sindaco, o il
rappresentante del CONI e che non è stata mai fatta quindi era
quella di chiedere al CONI di restituire quello che doveva
restituire.
Le modalità dell'affitto, fra l'altro, se si vede l'accordo di
programma al punto n. 6 nell'ultimo periodo... viene stabilito che
vengano concordate successivamente alla realizzazione della
struttura, quindi abbiamo un Comitato di vigilanza che si occupa di
una cosa che non fa parte dell'accordo di programma, ma che avrebbe
dovuto essere decisa successivamente ovviamente fra solo le 2
parti. La Regione quindi si mette in mezzo a una cosa che non fa
parte dell'accordo di programma, che avrebbe dovuto essere decisa
successivamente alla realizzazione e alla consegna dei lavori. Da
questo emerge in sintesi un problema complesso, che cercherò di
riassumere in 7 punti principali: primo, capire quali sono le
conseguenze dell'inottemperanza da parte del CONI, che ormai sono
quasi 6 anni che non rispetta il proprio impegno, di restituire un
terreno che era della città di Aosta, che fu dato al CONI per
costruire una palestra che il CONI non ha saputo gestire
decentemente, perché dopo 20 anni era già distrutta, anzi provocò
anche dei danni materiali a dei ragazzi... doveva restituire questo
terreno al prezzo di lire 1.000. Oggi questo terreno non si sa più
di chi è in mano, se del CONI Comitato regionale della Valle
d'Aosta, se del CONI nazionale, se della "CONI Servizi S.p.a.", e
soprattutto a quale valore, perché questo potrebbe essere uno dei
motivi che ostacolano il passaggio.
Secondo punto: capire se è avvenuto un danno patrimoniale,
perché da questa ricostruzione si evince che un diritto della città
di Aosta di veder restituito tale terreno è diventato un costo e,
se riuscite a spacciare l'affitto di una bella struttura nuova che
è all'ultimo piano del "Palaindoor"... della metà del valore
dell'affitto... invece di un parcheggio (fra l'altro, fatto dalla
stessa città di Aosta)...
Terzo punto: vi è il problema di queste modifiche di una
deliberazione del Consiglio regionale apportata in quel verbale del
26 aprile 2006, esistono le violazioni multiple, come abbiamo visto
negli anni, per quanto riguarda la legge n. 11/1998, gli articoli
26, 27, 28 della legge e i successivi richiami normativi, esistono
problemi urbanistici, perché le modifiche al terzo piano sono
sempre molto confuse, non si capiscono bene, poi però si capisce.
Innanzitutto queste modifiche, per quello che si sa, sembra che
trasformino l'ampio sottotetto di questa bella struttura in uffici,
come sede del CONI; anzi, se andate a vedere sui siti, la "Fidal",
il CONI Valle d'Aosta... hanno già la sede lì come uffici, quando
in quella zona gli uffici non sono previsti dalla norma
urbanistica. Chiedo quindi che il Presidente Caveri venga in
Commissione a spiegarci come mai e chi abbia dato l'autorizzazione
a fare queste cose. La cosa peggiore è che alcuni membri del
Consiglio comunale di Aosta si sono recati al "Palaindoor" e vi
hanno trovato delle tramezze, soprattutto all'ultimo piano, ma non
solo, e un'altra serie di cose che non erano previste da alcuna
parte. Non vi è depositata negli uffici preposti del Comune alcuna
dichiarazione di inizio attività, allora mi chiedo anche: questo
fantomatico CONI della Valle d'Aosta ha tenuto con cura tali locali
che gli sono stati affidati o il Sindaco di Aosta dovrebbe chiedere
di diffidare per il ritorno alla situazione "quo ante" degli uffici
così come erano previsti dal progetto? Non lo so, lo chiedo al
Presidente Caveri, ma credo sarebbe interessante da capire questo
tipo di passaggio, e qui arriviamo agli ultimi 2 punti a mo' di
ciliegina sulla torta.
Problema della gestione. Da testimonianze che ci sono state
riportate, da prendere con tutto il beneficio di inventario, da
qualche mese le palestre vengono affittate alle società sportive,
non vi è una deliberazione del Consiglio comunale che preveda le
agevolazioni che dicevamo prima, non vi sono nel bilancio del
Comune di Aosta le agevolazioni e tutte le altre modalità di orario
di accesso, esiste una trattativa privata fra persone che poi non
si capisce a che titolo parlino, perché una volta si presentano
come CONI... poi il CONI non può fare le ricevute, le ricevute le
farà la "Fidal", le ricevute ci sono e non ci sono, i soldi sono
versati, ma non ci sono "pezze" di appoggio per capire a chi
vengono versati, sulla base di quali tariffe, sulla base di quale
orario, si può avere dal lunedì al venerdì, ma il sabato non si
tocca, vi è una confusione totale! La cosa grave è il livello di
queste tariffe: 500 euro per una palestra che hanno in comodato
gratuito! Con tutti i dubbi che abbiamo già messo prima, e che
vorremmo verificare, ci sembra un modo per "strozzare" lo sport in
Valle d'Aosta! Abbiamo speso tutti questi soldi, il CONI nel suo
statuto nazionale dice che vuol promuovere, dopodiché questo sta
diventando il modo per "strozzare" e molte di queste società sono
in evidente difficoltà, perché è un prezzo esagerato e sembra che
vi siano già trattative per l'affitto dei locali delle federazioni,
cioè si ottengono tali locali con tutti questi dubbi e tutte queste
cose, fatti ad ufficio per la sede di federazioni e, se vuoi 1
scrivania paghi "tot", se vuoi 2 scrivanie paghi di più... siamo a
livelli di un mercanteggiamento senza alcun tipo di controllo, che
è fuori dalla logica dell'accordo di programma di cui stiamo
parlando.
Infine, il problema dei protagonisti del CONI nazionale. Ho già
espresso più volte in questo intervento quali sono i miei dubbi
sulla legittimità di una serie di atti, ma lo sono in particolare
per quanto riguarda la componente del CONI. Chiedo che il
Presidente della Regione, nel momento in cui verrà ad illustrare in
Commissione tutte le illustrazioni che fughino i dubbi che abbiamo
presentato oggi, venga con l'attestazione del CONI nazionale, che
ci dica a chi dobbiamo fare riferimento, che ci dica chi ha
intestato oggi quel terreno, che ci dica a che titolo parli il Sig.
"X", piuttosto che il Sig. "Y", perché abbiamo l'impressione che lì
vi sia molta confusione, ma soprattutto che ci dica dove vanno a
finire i soldi che le associazioni sportive devono pagare per poter
utilizzare tale struttura. Questa è una sintesi per quanto lunga,
vi garantisco assolutamente ristretta del malloppo di carta che vi
è dietro tale "dossier". È un "dossier" che trovo molto
complesso... ma soprattutto che per le particolarità, per le
differenze rispetto a quello che ci si può aspettare di una
corretta conduzione di un accordo di programma... suscitano immense
perplessità. Dato che, finché non è dimostrato il contrario,
bisogna essere positivi, siamo assolutamente disponibili a sentire
qui o in Commissione tutte le giustificazioni di tutti i passaggi.
Naturalmente alla fine faremo un saldo, a noi piace fare i saldi,
non dire solo le partite attive o le partite passive a seconda
delle nostre convenienze... e tireremo le nostre conclusioni.
Presidente
- La parola al Presidente della Regione,
Caveri.
Caveri (UV)
- La brevità della mia replica non sarà
purtroppo corrispondente ai 50 minuti del collega Sandri, verrebbe
di esordire al posto di cari colleghi, Signori della Corte, perché
ci siamo trovati di fronte a un'arringa molto ricca, piena
purtroppo di inesattezze. Non ho alcuna intenzione di polemizzare,
non mi devo esprimere su quanto ha detto il Consigliere Sandri in
quest'aula, assumendosene tutte le responsabilità del caso anche
nelle gravi inesattezze, ma devo solo dire qual è l'atteggiamento
del Governo regionale rispetto alla mozione presentata e, rispetto
alla quale, non abbiamo alcuna difficoltà a presentarci nella
Commissione competente a spiegare gli avvenimenti. Vede,
Consigliere Sandri, della stessa cosa si possono dare tante
interpretazioni, soprattutto se si usano toni forti e si intinge la
propria penna o la propria lingua, al posto di metterla
nell'inchiostro, nel veleno, ma la verità è molto semplice.
Mi sono ritrovato come Assessore al turismo questo "dossier", me
lo sono ritrovato nelle funzioni prefettizie perché questo accordo
di programma risale all'epoca nella quale, in assenza di una
legislazione regionale e statale in materia, l'unico legittimato a
fare gli accordi di programma non era il Presidente della Regione,
ma il Presidente della Regione nelle sue funzioni prefettizie. Uno
dei gravi errori che lei ha ripercorso durante tutto il suo
intervento è stato quello di adoperare la legislazione regionale
quando questo è invece un accordo del 1993 che è precedente a tutta
la legislazione regionale sugli accordi di programma. Fra l'altro,
devo dire che i funzionari del Comune di Aosta, specie quelli a lei
vicini, hanno sempre ritenuto che quell'accordo di programma non
valesse come variante urbanistica, mentre "da che mondo è mondo"
gli accordi di programma sono variante urbanistica. Qui invece,
ogni volta in maniera pignola, veniva chiesta una qualche variante
urbanistica.
Concludo dicendo questo. Quando ho iniziato ad occuparmi di
questa vicenda, la logica è stata quella di sveltire al massimo i
lavori e soprattutto di cercare di aprire il "Palaindoor", perché
sarebbe stato gravissimo realizzare una struttura di questa
bellezza, una struttura che oggi ci viene invidiata da moltissime
città italiane e questa medesima struttura l'avessimo tenuta
chiusa. Tutto quello che è stato fatto, glielo dico per
rassicurarlo, perché i "fantasmi" della Procura della Repubblica
sono già stati evocati da alcuni Consiglieri comunali di Aosta, è
stato fatto sulla base di pareri legali, ne ho qui uno dell'avv.
Garancini che si occupa del ruolo che può avere il Collegio, a cui
lei fa riferimento, e, nel momento in cui il Collegio ha operato
alcune modifiche, lo ha fatto nella certezza giuridica di poter
fare queste modifiche; pertanto, senza entrare nei particolari e
affilando le "sciabole" per l'incontro in Commissione, credo che da
parte del Governo regionale non vi sia alcuna difficoltà ad
accogliere la mozione.
Presidente
- La parola al Consigliere Ottoz.
Ottoz (UV)
- Essendo il Consigliere Sandri medico, capirà
se gli dico che mi sembra di aver assunto una dose di apomorfina,
che non è uno stupefacente, ma una roba che serve per vomitare, un
emetico come si dice in Ospedale. Non è l'unico, vi è anche l'acqua
calda salata, vi sono diverse cose...
Vorrei fare una premessa, che riguarda due aspetti... vi chiedo
scusa, colleghi consiglieri, vi impongo lo sforzo di distinguere
quando parlo, a causa della confusione di ruoli di cui soffro a
detta del Consigliere Sandri... Penso, infatti, che si riferisse a
me parlando di CONI regionale, CONI nazionale, CONI provinciale,
CONI comunale, CONI di circoscrizione e magari CONI condominiale...
Abbiamo in Regione 74 Comuni e ovviamente Aosta è diversa. Non
esiste un Comune, salvo Aosta, del quale le società sportive - e
qui parlo come rappresentante del mondo sportivo - si lamentino,
cioè in tutti gli altri Comuni le società sportive trovano negli
uffici comunali, nel Sindaco, nell'amministrazione, nei dirigenti,
la massima disponibilità ad affrontare in modo collaborativo i
problemi che il mondo dello sport ha. Magari non si può e allora si
spiega perché non si può, e poi si cerca in qualche modo di... Non
vi è una società sportiva che si lamenti di un altro Comune della
Valle d'Aosta...
Al contrario non c'è una sola società di Aosta - anzi forse una
c'è... ma è un "volet" che non vorrei aprire, una sola società,
credo possiate immaginare qual è, quindi non è un problema... la
quale non si lamenti del rapporto che ha con il Comune di Aosta, il
quale sembra faccia di tutto contro le società... - certo
inconsapevolmente nella volontà politica che dovrebbe cercare il
consenso per trovare i voti, - quindi c'è qualcosa nel
meccanismo... "il y a quelque chose qui grince dans les rouages"...
non c'è una società sportiva - ripeto, salvo una, - che non sia
profondamente insoddisfatta, che non si lamenti in tutte le sedi
del comportamento di tutto il Comune di Aosta a tutti i livelli,
salvo quello degli eletti quando fanno delle promesse. Un esempio
rapidissimo: ho saputo da fonti informali che in questi giorni
verrà approvata una deliberazione sul nuovo regolamento comunale
dei contributi alle società sportive, per i quali sarebbe previsto
invece un tavolo di concertazione richiesto, promesso al mondo
sportivo dal Sindaco Grimod e istituito, il quale non è mai stato
convocato, e i funzionari del Comune di Aosta dicono: "siamo a
posto, perché va bene così".
Vorrei solo limitarmi a rispondere alle cose che non voglio
definire falsità, ma comunque inesattezze, spero dovute, data la
nota buona fede del collega Sandri, a disinformazione. "Non si sa
cos'è il CONI", perché nell'era di "Internet" il CONI credo sia,
secondo il Consigliere Sandri, fantomatico e virtuale. Abbiamo
sentito la versione del Consigliere Sandri su tutti i passaggi
della vicenda, temo che il collega Sandri abbia avuto i documenti
dai soliti funzionari del Comune di Aosta che hanno solo la metà
dei documenti, perché troppo spesso al si scrive Comune di Aosta e
il Comune non risponde, e quando si va a vedere perché non ha
risposto... la lettera non era mai stata protocollata, tant'è che
il CONI regionale e il sottoscritto, come Procuratore speciale sia
del Presidente Petrucci sia della "CONI Servizi S.p.a.", cioè sia
del CONI Ente pubblico che del "CONI S.p.a." di proprietà 100% del
Ministero del tesoro o dell'economia, quando scrivo una lettera al
Comune di Aosta vado all'Ufficio protocollo e me la faccio
protocollare aperta per essere sicuro che sia "arrivata". Purtroppo
dalla documentazione che lei ha avuto mancano dei documenti.
Vorrei fare un commento rapidissimo rispetto a una cosa che ha
detto il Presidente Caveri, e cioè che il parere legale al quale il
Presidente ha accennato non è stato preso l'altro ieri perché lei
ha fatto l'interrogazione. "Il gruppo dei 3" istituito in base
all'articolo 8 dell'accordo di programma e che dall'articolo 9 ha
il potere di integrare, nonché modificare...
Ebbene, non ha neppure mai modificato, perché vi è sempre stata
la seguente posizione del Comune...: "secondo noi poi dovremmo
andare in Consiglio comunale".
Perché il Consiglio comunale è il "babau" che aleggia sempre su
tutte le decisioni, tutti sono terrorizzati dall'andare a finire
nel Consiglio comunale! È una questione di atteggiamento, perché
anche gli altri 73 Comuni hanno un Consiglio comunale, collega
Sandri! Detto questo, i pareri legali di cui parla il Presidente
Caveri sono pareri che sono stati chiesti negli anni, non sono
stati chiesti per lei, e lo potrà vedere se avrà modo di
verificarne le date, per segnare tutti i passaggi in cui è stato
necessario acquisirli per vincere le vischiosità e gli ostacoli
posti dagli uffici comunali, che non vedevano "di buon occhio"
questo accordo di programma.
Vorrei iniziare ora sottolineando una sua inesattezza, cioè che
nell'accordo di programma il Comune avrebbe rinunciato a 400mila
euro; le ricordo che nell'accordo di programma il Comune non ha
rinunciato a nulla, sono stati spostati 800 milioni di lire - e
quindi 400mila euro di oggi - che derivavano dal precedente accordo
di "Aosta capoluogo" con cui il Comune avrebbe dovuto rifare la
tribuna del "Tesolin" e l'illuminazione del campo, ma il Comune non
aveva fatto nulla. Al momento di stilare l'accordo di programma i
funzionari comunali e regionali concordarono che, se il Comune
avesse rinunciato a questi 400mila euro e in cambio la Regione
nell'ambito dei lavori avesse fatto la tribuna e l'illuminazione
del campo, si sarebbe risolto il problema con una committenza unica
nella realizzazione dell'opera, e finalmente si sarebbero fatte le
cose, perché il Comune di Aosta ha i soldi e non fa le cose che si
impegna a fare. Il Comune quindi non perse nulla, rinunciò a 800
milioni di lire per non fare un lavoro da 800 milioni, che invece è
stato spostato dall'accordo di programma alla Regione. Come è
inesatto il fatto che nell'accordo di programma non si parli dei
tennis, se ne parla: non solo all'interno del fabbricato principale
vi è già la "club house" del circolo del tennis, vi sono gli
spogliatoi maschili e femminili, vi sono gli spogliatoi istruttori
e istruttrici e vi è l'ufficio per il tennis, tanto che
nell'accordo di programma si è sempre...
Che poi un dirigente del Comune - di cui non faccio il nome -
abbia sempre sostenuto che il tennis lì c'era, ma non faceva parte
dello scambio terreno del "Palaindoor"... purtroppo per lui
nell'accordo di programma il tennis c'è, quindi è falso anche
questo o è un'inesatta lettura dei documenti.
È vero poi che l'accordo di programma parla di gestione diretta
o di affidamento del servizio.
Ne parla, infatti, però nel 1995.
Forse le sfugge che sono intervenute leggi successive, cito non
a caso la legge n. 289/2002 - la finanziaria del 2003. All'articolo
90 detta in 25 commi - che poi sono diventati 26 con le leggi
successive che hanno emendato all'indietro, all'italiana, - una
serie di regole per il mondo sportivo e al comma 25 dice in quale
modo gli enti locali devono affidare in via prioritaria gli
impianti e stabilisce che le Regioni debbono legiferare in merito,
tanto che la Regione con la legge sugli enti locali di
quest'estate, all'articolo 9, ha stabilito le modalità di
applicazione. Lei ne ha letto un comma, ve ne sono altri -
richiesti specificamente dal Comune di Aosta - che non prevedono
quanto lei ha appena detto.
Proseguo con le sue affermazioni che riguardano le tariffe. È
curioso che l'accordo di programma parli di tariffe uguali...
perché? Perché il Comune di Aosta ha il vizio maledetto di
praticare tariffe diverse per quelli di Aosta e quelli di fuori, ma
quelli di fuori sono di Gressan, piuttosto che di Sarre, o di
Saint-Christophe, o di Quart, o di Pollein, o di Charvensod, cioè
sono cittadini che partecipano alla vita dell'Aosta allargata e che
non possono pagare 13,5 euro per entrare al "Tesolin", perché il
Comune di Aosta lo ha stabilito, anziché 0,50 come le società
sportive di Aosta, perché sono tutti Valdostani! Posso capire che
paghino 50 euro quelli d'Ivrea, anche se non lo condivido, ma non
posso capire che un cittadino di Quart o di Pollein debba pagare
alla società 13,5 euro perché non è d'Aosta, perché i funzionari
hanno interpretato la norma in questo modo. Queste sono le tariffe
che sono state stabilite dal Consiglio comunale e proprio per
evitare questo si è ritenuto di stabilire un criterio di
uguaglianza in tutta la valle e ciò fu proprio inserito
nell'accordo di programma, su richiesta di qualcuno, per evitare
"colpi di mano" di determinati uffici. Lei poi mi ha detto che non
sa in forza di cosa... partecipo all'accordo di programma: ho
sempre partecipato all'accordo di programma in virtù di una delega
scritta del Presidente Petrucci e, prima, del Presidente Pescante.
Ad un certo punto, non so se per un "lapsus", il Sindaco Grimod
rispose in un'intervista alla "Gazzetta Matin", a una domanda del
giornalista che chiedeva:
"cosa c'entra questo Ottoz?"
...
poiché il Consigliere Venturella aveva presentato un'interpellanza
in Comune: "
ma cosa c'entra questo Ottoz..."
, il Sindaco
dunque rispose:
"in effetti, Ottoz non ha una delega vera e
propria, però è sempre venuto lui, il CONI..."
,
eccetera. Riportai allora al Sindaco la fotocopia della
delega che non si trovava più, poi fu trovata non protocollata - ma
fu trovata - e il Sindaco obiettò che quella era una lettera e non
una delega. Allora andammo a Roma il sottoscritto, il Presidente
del CONI regionale - poi le spiegherò come funziona il CONI in
Italia - e il Sindaco Grimod dal Presidente del CONI Petrucci. Il
Sindaco ripropose a Petrucci la sua obiezione che quella era solo
una lettera e Petrucci rispose in presenza di testimoni - il Sig.
Oro è vivo -:
"non c'è alcun problema, cosa le serve: una
procura speciale, "ad acta", notarile, come la vuole...? Signorina
prepari subito due..."
e gli diede a mano, davanti a testimoni,
la delega, la procura speciale. In virtù di questa procura
speciale, purtroppo per il Comune di Aosta, io partecipo a questa
vicenda.
È falso o, meglio, è inesatto ed è un'interpretazione maliziosa
dell'accordo di programma, che il costo della demolizione abbia
qualunque riferimento con la questione dell'affitto. Il Comune
vuole usare il terreno nel frattempo che non è suo? Se lo vuole
usare, è autorizzato a demolire e usarlo come parcheggio di
superficie. Perché è scritto che le modalità di affitto saranno
stabilite successivamente (non dopo il 2010, ma dopo la firma
dell'accordo di programma)? Perché il "successivamente" si
immaginava coincidesse con il momento dell'attivazione del
parcheggio, che fu l'unica "roba" veloce che fece il Comune di
Aosta in questa cosa, in quanto a marzo 1996 fu aperto il
parcheggio che il Comune da allora usa tranquillamente.
Vi è tutto un carteggio, Consigliere Sandri, che il Comune o i
suoi referenti in Comune non le hanno dato, sulle richieste del
CONI al Comune per fare un accordo per l'affitto, di farlo a
condizioni favorevoli per il Comune, perché era Sindaco Thiébat e
potrebbe testimoniarlo, e non vi sono risposte a queste lettere.
Alla quinta o sesta lettera, dopo 3-4 anni, vi è una lettera di un
suo referente in Comune che dice: "il CONI ha pagato 1.000 lire,
gli diamo 1.000 lire". Non si fa così, non è 1.000 lire! Lo avete
messo anche a pagamento, vi è un parcheggio a pagamento dove i
cittadini di Aosta pagano al Comune per parcheggiare su un terreno
che non è di quest'ultimo. È vero che è stato concordato il
passaggio e tutto, quindi possiamo anche considerarlo virtualmente
del Comune, né nulla vuole il CONI per il pagamento, ma sta di
fatto che vi è un parcheggio a pagamento su un terreno che al
catasto non è del Comune, poi che lei possa sostenere che sarebbe
diritto del Comune averlo, questo è un altro "paio di maniche" e
può essere verificato in altre sedi.
Lei poi ha fatto dei passaggi strani. Sulla delega o si
presume... e le ho già risposto, ma lei ha fatto dei passaggi
strani dicendo che dopo il 2001, data di inizio lavori, è
cominciato il casino. No, il casino è cominciato molto prima, è che
lei ha i solo documenti a partire dal 2001! Perché vi è qualcuno
che ha interesse a presentare una versione artatamente distorta dei
fatti, mischiando le cose.
Cosa c'entra il CONI con la "CONI Servizi S.p.a."? Ad un certo
punto il Governo italiano ha fatto una legge per la quale tutte le
proprietà immobiliari e non e il personale del CONI dovevano
passare a una società che si chiama "CONI Servizi S.p.a." di
capitale pubblico, 100% del Ministero del tesoro. Cosa accadde in
quella circostanza? Che un anno e mezzo prima... dato che la
costituzione della "CONI Servizi S.p.a." comportò una serie di
posizioni del Governo, rapporti fra CONI e Governo e una serie di
cose complesse, accadendomi casualmente di far parte della Giunta
nazionale del CONI, quindi prefigurando che poteva complicare la
vita il fatto che questo terreno andasse a finire ad un altro
soggetto giuridico, scrissi più volte raccomandate con ricevuta di
ritorno sollecitando riunioni dell'accordo di programma, che furono
fatte, sollecitando che il Comune definisse il problema
dell'affitto, in modo che non si corresse il rischio che il terreno
andasse a finire alla "CONI Servizi S.p.a.". Dopodichè, è pur vero
che il CONI avrebbe mantenuto gli impegni perché avrebbe fatto una
riserva alla "CONI Servizi", e mi occupai personalmente a Roma
perché ciò avvenisse, ma intanto fu avvisato il Sindaco di Aosta,
vi sono le lettere e, se vuole, posso farle vedere tutto, perché
vado alle riunioni dell'accordo di programma, dove tutti hanno un
faldone così e io ne ho uno alto così: non ho capito che documenti
ho io in più, c'è una "ectoplasmizzazione" di documenti. Gli altri
mi dicono: "ma come fai ad avere questa cosa qui che io non ce
l'ho?". Non lo so perché non ce l'hai, non te l'avranno data. Fu
fatto comunque da me presente per iscritto che si profilava questa
situazione della "CONI Servizi S.p.a." e che sarebbe diventato più
complesso il recuperare alla fine la questione.
Lei ha detto un'altra cosa, che spero sia stato un errore, ossia
che la "CONI Servizi S.p.a." avrebbe dovuto mettere a patrimonio il
terreno di 4.000 e oltre metri quadri del valore di circa 5
miliardi a 1.000 lire, che era il valore a cui l'aveva comprato.
Non è possibile per legge! Una S.p.a. che è sottoposta alla legge
italiana e al Codice civile non può mettere a patrimonio un bene
senza mettere il valore. Che nel 1957, dove fra l'altro l'accordo
fu fatto in una settimana e la palestra fu costruita in un anno, il
Comune abbia dato il terreno a 1.000 lire, è sicuramente vero, ma
non vi era un impegno "sine die" a ricomprarlo a 1.000 lire, lo ha
dato e il CONI gli ha portato...
Le segnalo peraltro che quando lei dice:
"come il CONI ha
tenuto la palestra CONI..."
, cioè il palazzo della palestra di
Via Guédoz... le do due informazioni che le mancano: la prima, non
è vero che è durata poco perché è stata aperta nel 1958 e chiusa
nel 1984; la seconda, è stata costruita e consegnata al Comune di
Aosta che l'ha gestita e che non ha mai fatto la manutenzione
straordinaria, come è tendenza del Comune non fare la manutenzione
straordinaria sulle opere che costruisce la Regione, e poi chiedere
alla Regione che la faccia e fare altri accordi, non solo il Comune
di Aosta questo...
Però la palestra CONI non è mai stata gestita dal CONI, mi
dispiace per lei, Consigliere Sandri, è stata costruita e data al
Comune che l'ha gestita e che non ha effettuato sicuramente la
manutenzione straordinaria necessaria... se è vero che nel 1981
sono cominciati i problemi sull'inagibilità sopravvenuta...
comunque è durata 26 anni, non è molto, ma è abbastanza per un
edificio non sottoposto alle necessarie opere di ripristino di
manutenzione straordinaria.
Sono d'accordo con lei sul concetto di danno erariale e di
interruzione di servizio, perché, secondo me, è il Comune, che non
vuole farsi carico del "Palaindoor", che potrebbe essere chiamato a
rispondere di un danno erariale e di interruzione di servizio.
Perché? Perché il problema nasce in quanto gli uffici comunali,
resisi conto che una volta data l'agibilità - e la Regione non
poteva non darla perché l'impresa aveva finito i lavori e questa
era una delle condizioni contrattuali... - avrebbe dovuto farsi
carico dell'impianto o affidarne la gestione con un bando in
accordo con la posizione assunta dal Consiglio comunale... ma gli
uffici non erano neanche in condizione di predisporre il bando!
Sono gli uffici del Comune che hanno detto:
"non siamo in
condizione di prendere in mano questa questione"
, quindi la
proposta, che è venuta dagli uffici comunali, portata in sede di
accordo di programma dagli uffici comunali, è stata: "lo vorremmo
prendere in carico quando è finito, quando ci sarà il tennis, la
tribuna del "Tesolin" e l'arrampicata sportiva".
Questa è una richiesta precisa del Comune, le piaccia o non le
piaccia! L'alternativa era: il Comune non lo prende, il
"Palaindoor" è finito, sta chiuso in una città che ha i problemi
che sappiamo per gli impianti sportivi, che ha 3 palestre
scolastiche chiuse perché il sistema delle rimesse a norma non
funziona come dovrebbe, per cui ci va più tempo di quanto previsto
e dove vi è una tensione abitativa di palestre molto alta.
Mi dispiace di non aver potuto essere presente a una riunione
dell'accordo di programma, le garantisco che dal 1995 ad oggi non
ho mancato ad alcuna riunione dell'accordo di programma. Forse le
sfugge un dettaglio ed è che quella riunione, per un'imprevedibile
circostanza, è stata fatta all'ora del funerale di mio padre. Mio
padre purtroppo non lo sapeva, gli avrei detto: "muori domani
oppure muori 2 giorni prima", ma non sapeva che il Consigliere
Sandri avrebbe detto che sarei stato assente, quindi poveraccio è
morto quando ha potuto morire! La ringrazio quindi della sua
gentilezza... di aver rimarcato la mia imperdonabile assenza!
Il problema del perito che sarebbe lo stesso del progetto
preliminare e che adesso è il tecnico del CONI Valle d'Aosta... È
un suggerimento malizioso: questo ha fatto il progetto, poi ha
fatto la perizia, allora è diventato consulente... errore! L'arch.
Franco Cometto è il CIS, consulente impianti sportivi, del CONI
regionale della Valle d'Aosta da tempo immemorabile, sono arrivato
nel 1994 e lui era lì da non so quando, aveva collaborato con
Ghignone, con Fiorentino Bérard, che fu reggente non è mai stato
Presidente, con Lanivi, e non è diventato consulente perché ha
fatto la perizia, ma è stato proposto da un Signore che si chiama
Carlo Perrin, perché, come dice l'accordo di programma, si è deciso
di scegliere un perito d'accordo fra le parti. La proposta l'ha
fatta l'attuale Senatore Carlo Perrin e Grimod, Sindaco di Aosta,
perché quella volta ero presente - perché avevo un papà solo... -
ha detto:
"Franco Cometto va benissimo"
, e io dovevo dire:
"no, non mi va bene"
? Mi dica lei, perché glielo chiedo:
dovevo dire "non mi va bene?" Non è diventato tecnico del CONI
regionale grazie a queste vicende, lo era da 20 anni.
E perché ha fatto il progetto preliminare? Perché nell'accordo
di programma, su mia specifica richiesta, fu messo che il progetto
preliminare fosse a carico del CONI:
E perché? Perché la Valle d'Aosta è piena di piscine corte o con
l'acqua bassa, di palestre in cui mancano 5 metri non si possono
fare le cose, perché, contrariamente alla legge nazionale, la Valle
d'Aosta raramente, se non quando ha acceduto al credito sportivo,
ha chiesto il parere tecnico del CONI sui progetti. Tutti hanno
fatto impianti sportivi, poi scopri che lì non si può fare il
campionato di serie... che là il soffitto è basso, che lì l'acqua è
alta e così via, quindi abbiamo detto:
"facciamo noi
gratuitamente..."
- lo ha pagato il CONI, quindi gratuitamente
per l'accordo di programma -
"... il progetto preliminare, così
siamo sicuri che l'impianto ha le caratteristiche che
servono"
.
Lei ha detto una cosa curiosa: che, a fronte di 5 anni
dell'utilizzo del parcheggio, il CONI ha diritto a 11 anni di una
struttura nuova, palazzina nuova, piena di palestre...
Non è informato, non è così. Si sta parlando di 11 anni di
comodato gratuito al netto delle spese condominiali, corrente,
riscaldamento... che saranno pagati, si sta parlando di 400 metri
quadri dell'ultimo piano e non di tutto il palazzo. Il palazzo non
c'entra niente in tutto questo, stiamo parlando di 400 metri quadri
dell'ultimo piano, anzi in realtà sono 330, per 11 anni a fronte di
un parcheggio, di un affitto. E perché è stato possibile farlo?
Perché nell'accordo di programma non è scritto che la sarà
stabilita somma dovuta per l'affitto... ma le modalità, quindi,
ricorrendo al concetto che "modalità" permetteva anche un'azione
transattiva sulla questione, è stato deciso di fare questo in virtù
di una deliberazione del Consiglio comunale. Perché quello che lei
ha letto sta scritto in una deliberazione del Consiglio comunale
del 2004, l'accordo di programma ha recepito quanto ha stabilito il
Consiglio comunale. Detto questo, gli uffici si sono dichiarati non
in grado di gestire, quindi hanno chiesto loro di prendere in
carico l'impianto al momento della sua ultimazione.
Lei dice "la città di Aosta consegna al Direttore, un Signore
che si definisce delegato"...
"un Signore che si definisce delegato" è il Sig. Gabriele
Centelli, Vicepresidente regionale del CONI, siccome la cosa, per
rispetto di alcune preferenze che abbiamo per l'autonomia rispetto
allo statalismo, è stata...
Intanto il CONI è uno, è a Roma, ha dei comitati regionali, ha
una partita IVA unica per tutta Italia, quindi si tranquillizzi non
c'è problema. I problemi interni del CONI li lasci al CONI.
Ovviamente il CONI regionale ha un Presidente e un Vicepresidente,
ha una Giunta, quindi è giusto che, trattandosi di un impianto
sportivo, cioè di un aspetto amministrativo, non di una questione
politica all'interno dell'accordo di programma, che sia il
Presidente regionale del CONI che firma.
Poi quest'impostazione è opinabile, se lei vuole...
Dice che l'accordo è stato integrato, qui non ho il testo
dell'accordo, vi è proprio la parola "integrazione" nell'accordo.
Le costituzioni si dividono in rigide ed elastiche a seconda che
contengano oppure no i meccanismi previsti per modificarle; gli
accordi di programma avranno un modesto grado di elasticità, ed è
quello all'articolo 9 il passaggio che dice che il collegio dei 3 -
Presidente della Regione, Sindaco, Presidente del CONI - possono
interpretare, integrare, nonché modificare, cosa che non è mai
stata fatta - e sono stati chiesti di volta in volta pareri legali,
- proprio perché ogni volta qualche funzionario del Comune faceva
arrivare i suoi pareri legali, firmati da lui, come se fosse...
Sorvolo su frasi offensive, tipo:
"non conosco alcun CONI
regionale della Valle d'Aosta"
, penso che il Consigliere Sandri
abbia questo afflato nazionale per cui il CONI regionale lo fa...
no?
"Bruno Oro delegato che non è Presidente del CONI": è Presidente
del Comitato regionale del CONI, eletto da tutti i Presidenti e i
delegati delle federazioni valdostane. È stata una conquista nel
1983 ottenere che non fosse più un delegato il Responsabile
regionale del CONI, come era ad esempio Ilario Lanivi, ma un
Presidente eletto sul territorio dalle società sportive del
territorio. Mi stupisco che lei non conosca questi meccanismi;
quindi questo fantomatico CONI, con quell'aspetto virtuale molto
"Internet" che le dicevo, purtroppo per lei, esiste!
Bello e cattivo tempo a spese della città di Aosta: in realtà
abbiamo fatto di tutto per aiutare la città d'Aosta, che è
bravissima nel non farsi aiutare. Tafazzi in realtà, penso sia nato
ad Aosta. Tribune, terreni, tennis non previsti, arrampicata libera
omessa dal progettista del CONI: lei non ha letto le carte.
L'arrampicata libera, che era prevista nell'accordo di programma e
prevista all'interno del primo progetto, è stata tolta su richiesta
della dott.ssa Pitet che interveniva alle riunioni dell'accordo di
programma con delega della dott.ssa Benzoni, e fu detto che il
Comune di Aosta non voleva caricarsi anche di una parete di
arrampicata libera, quando si stava facendo una parete a
Villeneuve, che in una logica intercomprensoriale di gestione degli
impianti andava tolta la parete di arrampicata libera e così fu
espunta dal progetto, su richiesta della dott.ssa Pitet, che trovò
in quella sede l'accordo dell'arch. Balliana. Era presente alla
riunione l'Assessore Favre, era presente Pino Schimizzi, la
dott.ssa Mele... se vuole, le faccio l'elenco, perché vorrei che le
dessero i verbali delle riunioni di preparazione del progetto! Non
è quindi mai stata omessa dal progettista, è stato imposto di
toglierla, così come riducemmo alcune dimensioni in funzione dei
costi di gestione prevedibili.
Della palestra che non era gestita dal CONI, ma dal Comune di
Aosta ho già detto, del successivamente... ho già detto, vorrei
parlare un attimo dei problemi urbanistici.
I problemi urbanistici, per quanto ne so, hanno due aspetti: o
in quella zona, essendo zona sportiva, non possono stare uffici
destinati agli impianti sportivi e allora è abusivo l'ufficio della
piscina coperta, è abusivo l'ufficio che il Comune affitta al
Comitato regionale delle bocce nel bocciodromo, è abusivo l'ufficio
che il Comune affitta alla "Fidal" all'interno del campo "Tesolin"
per il Comitato regionale - che sono 2 stanze che vorrei che il
Consiglio venisse a visitare per capire in quali condizioni si
lavora... - allora tutto questo è abusivo?
No, è abusivo solo l'ultimo piano del "Palaindoor", dove non ci
saranno uffici, ma saranno destinati i locali a servizi afferenti
alle attività che si svolgono nel "Palaindoor", l'ASIVA non potrà
avere il suo ufficio perché questa non è prevista nell'accordo di
programma oltre alle attività che possono essere aggiunte, come
dice l'accordo di programma. Potranno avere un loro spazio per
lavorare la ginnastica, il tennis tavolo, le arti marziali,
l'atletica, l'arrampicata libera. Potranno avere una loro scrivania
per lavorare, ma non potranno averla le attività non afferenti,
questo sta scritto chiaramente in quanto si è deciso a livello di
accordo di programma.
"Sui siti, il CONI ha la sede di..."
Non mi risulta che in nessun sito del mondo, e la sfido a
dimostrare il contrario, stia scritto che la sede del CONI
regionale non è in Via Festaz 79 al primo piano! È vero che la
"Fidal" è al n. 41, che non è il numero di "Palaindoor" di Corso
Lancieri, ma del "Tesolin" perché il Comune gli affitta i locali,
infami e decrepiti locali dentro al "Tesolin", dove vi è la muffa!
Muffa che potrebbe essere buona per la penicillina, magari si trova
un antibiotico nuovo, adesso che c'è questo problema
dell'"antibiotico resistenza", ogni tanto con la muffa si trovano
degli antibiotici nuovi...
È falso! Il CONI non ha mai pubblicato da nessuna parte, né sta
scritto su nessun sito che ha la sede lì, il CONI ha la sede in Via
Festaz 79.
Le tramezze trovate sono un argomento interessante, perché ieri
il Comune, dopo aver fatto una serie di sopralluoghi per vedere
queste pareti, che, fra l'altro, si vuole quasi addirittura fare
credere che le abbia montate il CONI, ha mandato un perito ieri il
Comune prima della Commissione. Il perito ha stabilito che non si
tratta di pareti, che si tratta di arredi - e la invito ad andare a
vedere che si tratta di arredi, - e ha scritto nella perizia che
non si doveva fare alcuna DIA per quegli arredi.
Che poi gli uffici regionali, per eccesso di zelo, abbiano
presentato una DIA firmata dal Presidente Caveri...
Questo è un problema del Comune. Non serviva la DIA, è stato
stabilito ieri mattina dal perito che il Comune ha mandato per
dirimere la questione se queste "robe", che sono tipo uffici a
pianta aperta, cioè separatori di diversi luoghi di lavoro, sono
pareti oppure no, richiedono una dichiarazione di fattibilità o una
richiesta di concessione urbanistica, il perito ha stabilito - lo
ripeto - che non era neppure necessaria, la DIA.
Il punto interessante è quello della gestione. La Regione non
può più tenerlo perché ha avuto l'agibilità, il Comune non lo vuole
prendere. Lasci stare i suoi amici, che lo vogliono prendere per
qualche cooperativa di Modena, il Comune non lo vuole prendere e,
quando ha fatto fare una perizia a un Signore, sul quale potrei
farle avere alcune informazioni, che ha fatto una perizia
delirante, della quale ho dovuto commentare alcune parti
personalmente al Sindaco in un documento riservato.
Viste le risultanze di questo tipo di operazione... si sono
spaventati ancora di più.
Non mi risulta che in nessuna sede sia stato detto che il Comune
è pronto...
Dopodiché lo può fare seguendo le indicazioni della legge
regionale, anche perché prioritariamente lo deve fare. Basta
leggere e fare quello che stanno facendo in tutta Italia gli altri
Comuni o che fanno gli altri 73 Comuni della Valle d'Aosta,
Consigliere Sandri!
"Strozzare"... "strozzare" è interessante perché non viene
affittato nulla, viene chiesto un contributo a chi utilizza il
"Palaindoor" per poter contribuire alle spese, e solo a un terzo
delle spese. Lei sa quanto fa 5.000 euro l'anno? Sono 5 euro l'ora,
che è un terzo di quello che chiede una società che ha preso la
concessione della palestra scolastica, fatta con i soldi della
Regione, per le scuole di Charvensod, un terzo!
Sandri
(fuori microfono)
- ... ha chiesto anche 12
euro!
Ottoz (UV)
- ... non è assolutamente vero, un terzo!
Le dirò di più: la tariffa è a mese e poi l'UISP, che mi sembra
essere vicino al suo cuore, può venire qui e testimoniare come
stanno le cose, non mi sembra che l'UISP sia l'ente di promozione
sportiva dell'"UV", mi sembra sia l'ente di promozione sportiva dei
"DS", guarda un po'! Pensa che dolo! E se chiamiamo qui il Sig.
Finessi, "la fa nero"... spiega perché questo è l'unico modo di
andare avanti perché il Comune non vuole prendere in carico e siamo
lì "a tirarci tutti il culo" dalla mattina alla sera!
La prego di non fare questi gesti, altrimenti chiedo la deroga
per poter... la prego di essere educato! Perché il sabato? Perché
se il sabato non si riesce a riempire tutto, non si riescono
neanche a controllare i costi di riscaldamento e non può venire il
Consigliere Sandri a dirmi: "vorrei andare dalle 14,00 alle 15,00
di sabato".
Il sabato è chiuso, perché se lei prende 50 settimane per 6 ore
al giorno... scusate, per 5 giorni per 6 ore al giorno viene un
numero di ore, lei divide e vede che il contributo è modestissimo.
Le dirò di più: la raccomandazione unica che ha fatto il Comune
privatamente è stata:
"non mettete delle tariffe così basse fa
metterci in difficoltà con le tariffe che facciamo noi"
...
Per carità, stiamo gestendo questa cosa nell'interesse della
Comunità facendo dei sacrifici che lei non è abituato a fare!
Consigliere Venturella, lei sa bene qual è il problema degli
impianti sportivi di Aosta. Dopodiché sono disponibile a venire in
qualunque momento con tutti i documenti in Commissione a
ripercorrere tutto l'iter, così come si è dichiarato disponibile il
Presidente Caveri, e spiegare tutti i passaggi. Stiamo facendo un
servizio alla Comunità, garantiamo un servizio che diversamente la
comunità sportiva non avrebbe e mi fa vomitare, ripeto, vomitare,
che si vada a speculare per motivi di bassa "macelleria politica"
su una questione che riguarda i nostri giovani. Se avete dei
problemi con il Comune di Aosta, risolveteveli nel Comune su
problemi politici importanti per lo stesso Comune, non togliendo la
possibilità di allenarsi, fare moto e prevenire tutte le malattie -
dall'obesità all'anoressia, passando per tutto il resto -, non
mettiamoci in condizione di rovinare i nostri giovani.
L'alternativa è semplice, Consigliere Sandri, lo chiudiamo...
Poi però la gente viene a casa sua e scende in piazza perché non
le cose non stanno come dice lei.
Sono disponibile a venire in Commissione.
Presidente
- La parola al Consigliere Venturella.
Venturella (Arc-VA)
- Richiamato da più parti, volevo
solo prendere per buona e come un messaggio di speranza tale
citazione, che potrebbe sembrare fuori luogo in questo consesso, il
fatto che siamo disponibili a discutere in Commissione prima,
tornando poi in Consiglio, perché tale faccenda abbiamo scoperto
che un po' ingarbugliata lo è. A differenza di quanto ha dichiarato
il Consigliere Ottoz sulla completezza della documentazione a
disposizione del Consigliere Sandri, sono, come il Consigliere
Ottoz sa, in possesso di tutta la documentazione precedente il
2002, quindi, quando il collega Ottoz si riferiva ad accordi presi,
a lettere, ho ben presente perché in Consiglio comunale la
battaglia su cosa ne facciamo del "Palaindoor" il nostro gruppo la
portò avanti.
Credo vi siano 4 punti critici che questo Consiglio, insieme al
CONI e all'Amministrazione comunale di Aosta, dovrà risolvere e
questi punti sono: la cessione dei diritti di superficie,
l'affitto, 11 anni, sono punti da chiarire in Commissione, perché
personalmente avevo informazioni che risalgono a quello che è
ancora il documento valido per me: l'accordo di programma dell'8
settembre. Altro punto critico, e comunque un punto ancora da
chiarire, è cosa fare dell'ultimo piano del "Palaindoor". Credo che
ciò che ha detto il Consigliere Ottoz sulla destinazione d'uso di
quei locali, rispetto anche ai locali del Palaghiaccio, del campo
sportivo scolastico che qualcuno si dimentica sempre di citare, il
"Tesolin", e della piscina sia vero, perché so che lì vi sono degli
uffici di 2 società sportive, che poi sono passati a 3 in piscina,
uffici riferiti al bocciodromo e anche per la "Fidal" al campo
sportivo scolastico "Tesolin".
L'ultimo punto riguarda la gestione, che era affidata in
esclusiva al Comune di Aosta, dall'accordo di programma... e che
qualcuno si è accorto che in corso d'opera questa gestione poteva
essere problematica dal punto di vista della sostenibilità
finanziaria e ha portato questi problemi. Mi permetta però,
Presidente Caveri, di ricordarle una cosa: non ho la sua competenza
in questioni amministrative e giuridiche, ma l'accordo di programma
dell'8 marzo 1995 è stato firmato dal Presidente della Regione per
nome e per conto del Consiglio regionale, come è stato firmato dal
Sindaco di Aosta...
(interruzione del Presidente della Regione, fuori
microfono)
... infatti, il testo dell'accordo di programma è stato
approvato in una seduta del Consiglio regionale, così come il testo
dell'accordo di programma è stato approvato in una seduta del
Consiglio comunale di Aosta, dei 2 soggetti che sono pubbliche
amministrazioni e, per quanto riguarda le modificazioni, chiedo
anche al collega Ottoz di rileggersi l'accordo di programma ai
punti nn. 8 e 9 che parlano di verifica sull'esecuzione. I compiti
di questo famoso collegio presieduto dal Presidente della Regione
non sono quelli di vedere come va l'accordo di programma e quindi
di modificarlo, assolutamente no, lo dice lo stesso accordo di
programma ed è poi un'interpretazione diversa sulla quale ci siamo
anche scontrati in Consiglio comunale. Cosa voglio dire? È
un'ipotesi che faccio, Presidente Caveri: qualsiasi modificazione
che non sia parziale o che non provenga da una vertenza deve
obbligatoriamente passare in Consiglio regionale, perché, se faccio
un accordo di programma fra un Consiglio regionale, poi è chiaro
che la firma materialmente è del Sindaco e del Presidente della
Regione, ma se l'accordo è fatto fra 2 organi che sono di tipo
politico-amministrativo, nessuno ci può togliere competenze perché
lo facciamo in nome e per conto della cittadinanza, non in nome e
per conto del Presidente Caveri o di un Sindaco, o di un delegato!
Queste modificazioni sono sostanziali, non sono parziali
modificazioni, quello che si è dimenticato di dire il collega Ottoz
è che è vero che il Collegio può modificare, ma solo parzialmente
modificare, che è una cosa ben diversa, ma solo in caso di
vertenza. Credo quindi che il luogo deputato per statuto e per
legge a lavorare sul testo di un accordo di programma... che
possiamo stabilire che non vada più bene quello, ma lo si dica e si
torni in Commissione e quindi in Consiglio. Voglio citare una
lettera che è un po' datata, era quella a cui mi riferivo, collega
Ottoz, quando dicevo che ho tutta la documentazione prima del 2002,
una lettera del 1° febbraio 1996 - ho una specie di tabella "Excel"
con tutti i documenti che sono una pila alta da 14 a 15 cm. - in
cui l'Assessorato regionale dello sport scriveva sulla cessione dei
diritti di superficie:
"la cessione dei diritti di superficie
per il tennis potrebbe essere la stessa di quella relativa al
"Palaindoor", cioè fare un unico atto, se il Comune però dovesse
individuare un unico lotto; in caso contrario, vi dovrebbero essere
nuove trattative e definito un nuovo accordo di programma"
. Gli
uffici regionali competenti dicono che, se si cambia il tipo di
passaggio anche solo dal punto di vista amministrativo, si deve
addivenire a un nuovo accordo di programma e il destinatario di
questo era il Presidente della Regione, quindi credo sia il
Consiglio regionale che debba discutere di questo, perché il
"Palaindoor" come il Palazzetto dello sport, come il Palaghiaccio è
fatto per i cittadini, per gli sportivi...
Caveri
(fuori microfono)
- ... che per fortuna
sono dentro... perché fosse per il Comune di Aosta sarebbero
fuori!
Venturella (Arc-VA)
- ... Signor Presidente, quando
sentivo parlare l'amico Ottoz, che reputo, dal punto di vista
tecnico sportivo, amministrativo politico e anche come delegato
rappresentante, una persona ottimamente preparata, ma, quando lo
sentivo parlare di Comune di Aosta, di amministrazione, di Sindaco,
si dimentica forse l'amico Ottoz da quale parte il Sindaco di Aosta
proviene? È forse del gruppo "Arcobaleno"? È un Sindaco targato
"UV"! E la storiella dei funzionari e dei dirigenti che
ricattano...
(nuova interruzione del Presidente della Regione, fuori
microfono)
... allora esiste anche la possibilità, e il Presidente Caveri
come tutta la Giunta ne fanno spesso uso, di fare nomine
fiduciarie, quindi che vi sono state delle incomprensioni fra
Comune, CONI e Regione questo è assodato, pertanto qualcosa bisogna
fare. Il "Palaindoor" è costruito, è fuori da ogni logica pensare
che si possa tenerlo chiuso, oppure demolirlo - non si può -,
allora bisogna far sì che i soggetti per statuto preposti al
cambiamento dell'accordo di programma si mettano attorno a un
tavolo e comincino a lavorare, ma deve tornare tutto in Consiglio
regionale.
Volevo poi fare una piccola correzione al collega Ottoz sul muro
di arrampicata. A differenza di quanto ha detto, sul muro di
arrampicata che prima compare e poi scompare, lei scriveva l'8
luglio 2002 al Sindaco e al Presidente della Regione dicendo:
"il CONI ha ricevuto numerose sollecitazioni per la costruzione
del muro di arrampicata"
, ricorda che esso fu tolto dalla
progettazione per intervento di Balliana nel 1996. Lei non cita né
funzionari comunali, né dirigenti comunali....
(interruzione del Consigliere Ottoz, fuori microfono)
... ma lei ha scritto anche di peggio. Sicuramente il problema è
impellente. Ieri sera sull'ANSA è comparso un dispaccio di agenzia
nel quale la Commissione consiliare avvisa di aver licenziato un
provvedimento... questo non ci compete, ma noi per chiarezza
potremmo far sì che tutta l'informazione giri in maniera libera e
democratica... è stata negata l'audizione in Commissione da parte
della maggioranza comunale del Presidente della Regione e del CONI,
quindi i Commissari comunali chiedevano l'audizione del Presidente
della Regione e del CONI, credo che...
(nuova interruzione del Presidente della Regione, fuori
microfono)
... mi pare che la maggioranza sia targata nella stessa
maniera... benissimo allora si potrebbe far sì che, per evitare
fraintendimenti, per evitare che queste discussioni degenerino...
credo che democraticamente, dal punto di vista dell'informazione,
sia il delegato del Comitato regionale CONI che il Presidente della
Regione chiedano un'audizione in IV Commissione...
Presidente
- La parola al Consigliere Comé.
Comé (SA)
- Il mio sarà un intervento breve, solo per
esprimere da parte del nostro gruppo il voto su questa mozione che
impegna il Presidente a presentare entro 60 giorni alla Commissione
competente... e io, in quanto Presidente della Commissione, mi
dichiaro fin d'ora disponibile per discutere, anche perché mi
sembra che oggi siano state messe in campo tante dichiarazioni,
prima da parte del collega Sandri in un intervento che sembrava più
un'arringa che una dichiarazione, poi da parte del collega Ottoz,
il cui intervento andava in senso opposto, arrivando a tacciare di
falsità molte affermazioni fatte dal collega Sandri.
Non voglio entrare nel merito della questione, cosa che faremo
in Commissione, ma volevo solo riprendere uno spunto che aveva
sollevato il Consigliere Ottoz, che diceva:
"in Valle d'Aosta ci
sono 74 Comuni, 73 funzionano bene e uno invece ha dei grossi
problemi"
. Ritengo che i 73 Comuni della Valle d'Aosta
funzionino bene perché vi è un sistema più snello mentre ad Aosta
vi è una pletora di dirigenti che, quando la "virgola" non è posta
al punto giusto, non viene dato il parere di legittimità, perché
non vogliono rischiare niente, quindi non si guarda quello che è
l'interesse e le esigenze anche urgenti dei cittadini, ma ripeto
non vogliono assolutamente dare alcun tipo di parere, perché hanno
sempre una grande capacità di interpretazione delle leggi in senso
restrittivo, non a favore del cittadino, ma l'importante è
tutelarsi. Se la palestra sta chiusa, poco importa? Questa potrà
essere aperta solo quando, con i tempi biblici, tutti i dirigenti
dei diversi uffici di competenza avranno espresso il loro parere.
Questa è la differenza fra i 73 Comuni e il Comune di Aosta, il
Comune di Aosta dovrebbe prendere ad esempio gli altri 73 Comuni
della Valle.
Per quanto riguarda invece la discussione sull'accordo
"Palaindoor", sarà la Commissione che entrerà nel merito.
Presidente -
La parola al Consigliere Lattanzi.
Lattanzi (CdL)
- Bella discussione kafkiana! I "DS" ci
dicono che c'è un problema nella gestione fra CONI, Comune e altre
strutture sportive e sono in maggioranza al Comune di Aosta, sono
stati per 15 anni in Regione e si scoprono "verginelle" a
denunciare la "mala gestio" della politica e dell'amministrazione
nel Comune di Aosta, dove loro sono da 20 anni in maggioranza...
siete uno spettacolo! Il collega Ottoz da sempre nell'"UV", da
qualche mese "Indipendente", ma che appoggia la maggioranza
regionale, ha appoggiato il Sindaco Grimod, è dell'"UV" insieme a
quelli che gestiscono il Comune, uomo di sport, si erge a difensore
degli sportivi, peccato che dovrebbe decidere quando si mette il
"cappello" del politico e quando si mette quello del CONI! Magari
si può fare il "gioco delle 3 carte", un momento si è Consiglieri
regionali e si appoggia la maggioranza politica e 2 minuti dopo si
è contro quella maggioranza politica... e qui è vero, è
condivisibile quanto ha detto, così come quello che ha detto il
collega Sandri, condivisibili gli argomenti, peccato che siete un
po' incoerenti! I Dirigenti del Comune di Aosta, Minelli e Benzoni
per non fare nomi, sono da 20 anni criticati da tutti; quando c'è
un problema al Comune di Aosta, la colpa è di Minelli e Benzoni, ma
chi ce li ha messi? Ce li avete messi voi! Assumetevi delle
responsabilità, fate delle scelte, è la politica che fa le leggi e,
se i dirigenti rispettano le leggi, è la politica che deve cambiare
le leggi! Se siete in mano ai dirigenti è per le vostre scelte
politiche! Anche al collega Comé, che, oltre che essere amico, uomo
di sport... chiedo: "Stella Alpina" dove sei? In maggioranza al
Comune di Aosta e in maggioranza al Palazzo regionale... sono 20
anni che condividete le scelte e ci sentiamo fare lezioni di
dirigismo da chi sceglie gli uomini! Credo che questo sia stato un
ottimo dibattito per ricordarci che questa Regione è in un guado
politico, dove tutti sono contro tutti e tutti sono con qualcuno.
Vorrei escludere i gruppi "Arcobaleno" e "Forza Italia" che in
questi anni sono stati all'opposizione di tali scelte, che sono
politiche, diventano amministrative e vengono scaricate sui
dirigenti. Se i dirigenti non funzionano, bisogna avere il coraggio
di revocarli, assumendosi delle responsabilità. Una certa
amministrazione unionista diessina per 15 anni si è assunta la
responsabilità di mettere funzionari e dirigenti in alcuni posti,
non vanno più bene? Cambiateli! Non si può fare perché non ci sono
le leggi? Non si possono mettere dirigenti fiduciari? Fate le
leggi, avete le maggioranze, quando le cose vi interessano, sui
provvedimenti sensibili vengono fuori maggioranze da 24, fate la
maggioranza da 24 e cambiate le leggi! Mettete i funzionari
fiduciari, fate in modo che ogni maggioranza possa nominare i suoi
dirigenti e non scaricare poi la colpa sui dirigenti che si mettono
di traverso sui suoi intendimenti politici.
Vi ringrazio di questo suntuosissimo dibattito di
amministrazione e politica, però denota ancora una volta che questa
Regione è nel guado, perché vi è... non Destra e Sinistra... non vi
è né Destra, né Sinistra, né sopra, né sotto... vi è uno "scarica
barile". Il buon senso dovrebbe far evitare di fare dei dibattiti
così kafkiani, per non dire peggio, certo è l'auspicio che alle
prossime regionali e comunali la gente, quella famosa gente che si
rivolge ai Consiglieri per lamentarsi... la gente scelga chi
votare, perché, se vota unionista, che difenda un certo interesse,
ma poi sta in una coalizione che quell'interesse lo distrugge,
l'elettorato deciderà chi dovrà al prossimo giro governare il
Comune di Aosta.
Si parla in queste ore di una Commissione del bilancio del
Comune di Aosta che non ha avuto i numeri neanche ieri per portare
avanti l'approvazione del bilancio del Comune. Di chi sarà la
colpa? Vedremo alle prossime comunali di chi sarà la colpa! Sono in
esercizio provvisorio, non hanno i numeri politici per poter
portare avanti la gestione e l'amministrazione di un Comune, ma
vediamo alle prossime comunali la gente cosa vota, lo vedremo, se
prevarrà l'opportunità di tenere amministratori politici che fanno
la maggioranza e anche l'opposizione. Noi ci vantiamo di essere
all'opposizione di questo sistema, ma non di Destra o di Sinistra,
ma di un sistema che in Valle d'Aosta ormai non funziona più.
Questo ne è uno dei tanti casi eclatanti.
Presidente
- La parola al Consigliere Sandri.
Sandri (GV-DS-PSE)
- Vi sono alcune cose che sono emerse
dal dibattito che meritano qualche piccola riflessione. Anzitutto
non chiedo le scuse al collega Ottoz, perché non mi sembra corretto
essere formale in questo modo, ma non mi sono permesso di
utilizzare frasi dispregiative come far posto alle "Cooperative di
Modena", bassa "macelleria politica" e men che meno mi sono
permesso di mettere in discussione la gravità di quella assenza o
di attribuire al collega Ottoz l'assenza in quella Commissione nel
giorno in cui era stato colpito da un lutto, ma mi sono permesso di
evidenziare che nella sua assenza qualcuno si sia permesso di fare
una riunione e di ritenerla valida, quindi rimando questo
spregevole attacco sulla mia sensibilità di fronte a un lutto al
mittente! Prendo atto con rammarico che da tutte le posizioni non
so bene con quale "cappello"... io posso rubare al collega Lattanzi
questa bella espressione, con quale "cappello" parlasse, che con
qualunque "cappello" parlasse il collega Ottoz non ha dato la
risposta unica che doveva dare, perché non ha restituito il terreno
alla città di Aosta. È arrivato perfino a dire: "virtualmente è già
da considerare della città di Aosta"; sì, ma fra il "virtualmente"
e il "di fatto" è molto diverso. Prendo allora atto che questo è un
dato che rientra nella "strategia Marguerettaz", cioè quella di
Bruno Vespa di parlare di tutto meno che di quello che importa... è
che abbiamo trovato un altro aderente al sindacato dei
"Bruno-Vespisti".
Alcune questioni. Sulla posizione del collega Ottoz credo sia
salvato dal fatto che l'incompatibilità e l'ineleggibilità in Valle
d'Aosta è ancora normata da una norma del 1962, perché mi sembra
sia stato evidente stamani che non si può stare qui dentro avendo
la posizione di delegato dal Presidente nazionale di un ente
importante come il CONI e di fare il Consigliere regionale. Sono 2
posizioni incompatibili, per cui colpa nostra che non abbiamo
ancora presentato il progetto di legge e colpa di tutti di non aver
legiferato in materia; è la dimostrazione pratica che su questo
tema è urgente mettere una profonda chiarezza.
Un'altra questione riguarda alcune affermazioni che sono state
fatte; non do del falsario a nessuno, se qualcuno si vuole
considerare tale, è libero di farlo; quando un terreno ha un
vincolo normativo come quello di un accordo di programma, non per
le 1.000 lire con cui è stato acquisito, ma con il fatto che sia
inserito in un accordo di programma che è vincolante per tutti i
contraenti, i contraenti lo devono mettere a bilancio, questa è una
norma civilistica, al valore che è previsto da questi accordi. Se
la "CONI Servizi S.p.a." - e, secondo me, il Presidente della
Regione dovrebbe avvisarli di questo - ha al libro patrimoniale
questo terreno a un valore diverso da lire 1.000, evidentemente per
gli amministratori di quella società si può prevedere un danno, di
cui le implicazioni giudiziarie e di bilancio se le faranno loro,
perché è evidente che dovranno abbattere i valori patrimoniali e
chi dovrà pagare questo lo vedremo.
La seconda questione riguarda la manutenzione della vecchia
palestra CONI e qui mi permetto di ricordare uno dei momenti più
belli della mia formazione politica: quando ascoltammo Primo Levi,
che ci raccontò della sua storia personale... La manutenzione
straordinaria di quell'immobile, proprio perché era una
manutenzione straordinaria, non è competenza del gestore, ma del
proprietario. Questi allora sono dati di conoscenza di chiunque
vive in un condominio, quindi penso che ne debba tenere conto.
Per quanto riguarda la posizione del progettista che diventa
anche tecnico di fiducia, non ho mai detto che è stato messo lì
dopo grazie a questa cosa, ho detto che era il tecnico di fiducia -
e lei mi conferma - da sempre! Lei se lo è trovato perfino lì, è
quindi evidente che si è utilizzato il tecnico di fiducia da sempre
del CONI per esprimere un parere in cui il CONI è una parte
contraente.
Su alcuni altri dati farò una considerazione finale. Vi sono 2
cose che volevo sottolineare: la prima è il problema della
contribuzione. Credo che, da questo punto di vista, vi sia materia
per approfondimenti, che vanno oltre quelli della Commissione e mi
riservo di valutare anche dal punto di vista di responsabilità
personale tale punto. Non è possibile che i contributi, in
qualunque forma vengano richiesti, non abbiano la possibilità di
essere verificati e controllati. Vengono fuori ipotesi che sono da
verificare, ma dove i costi sono nettamente superiori a quelli che
lei dice, i costi medi delle palestre sono 3 €/h e non 5...
comunque sono superiori, però sono state anche ipotizzate tariffe
di molto superiori, perché si fanno pacchetti, nel senso che se tu
vuoi utilizzarle 6/8 ore, devi comunque prendere "h24", espressione
molto innovativa con cui qualcuno "si riempie sempre la bocca".
Credo che anche dal punto di vista fiscale e finanziario bisognava
mettere un po' di luce.
Ultima considerazione puntuale: mi dispiace per il collega
Lattanzi, nel senso che ancora in Comune di Aosta i dirigenti
vengono nominati per concorso e siamo ancora in quella generazione,
forse in contraddizione con il Centro-Sinistra nazionale, che
preferisce che i dirigenti siano eletti per concorso, non inseriti
per nomina fiduciaria, per cui le valutazioni che ha fatto sui
dirigenti della città di Aosta se le può "rimangiare", perché non
sono stati messi lì dal "PCI", non sono stati messi lì dai
"Soviet", Kruscev credo che in materia non abbia mandato... né
Putin... abbia dato nessun tipo di indicazione. Vero è invece - e
questo dimostra la parte politica da cui viene fuori - che anche
sulle nomine fiduciarie dell'Amministrazione regionale, quel famoso
15% riservato, considerate le ultime cose che abbiamo visto nelle
deliberazioni di Giunta, qualche riflessione sarebbe opportuna. La
considerazione finale di questa discussione generale credo sia da
mettere insieme alle elasticità richiamate dal collega Ottoz alla
massima legalità del collega Comé e alla differenza che lui ha
evidenziato fra i 73 Comuni da un lato e la città di Aosta
dall'altro. Noi abbiamo un altro metodo di valutazione, le cose
sono legali o illegali, le cose sono giuste o ingiuste: non esiste
nessuna emergenza, la necessità di tenere aperta una palestra,
piuttosto che mantenere aperta una struttura, piuttosto che tenere
aperta una viabilità o altra cosa, che giustifichi il violare le
leggi, le regolamentazioni, l'aggirare la norma e il fare delle
cose che non ha nessun senso fare. Sono mentalità diverse, speravo
che queste mentalità fossero esterne al massimo organismo
dell'Amministrazione della Valle d'Aosta; mi rendo conto che sono
profondamente incardinate almeno in coloro che l'hanno espresso e
spero che nel lavoro che sarà fatto in Commissione ci si attenga
tutti alla necessità che innanzitutto dobbiamo rispettare la
Costituzione, lo Statuto della Valle d'Aosta e le nostre leggi,
perché questo è un giuramento che abbiamo presentato in quest'aula
al momento del nostro insediamento.
Presidente
- La parola al Consigliere Ottoz.
Ottoz (UV)
- Una breve replica, perché alle volte il
fatto di non toccare tutti gli argomenti... - dato che il discorso
del Consigliere Sandri era stato un "discorso fiume" - non vorrei
che fosse scambiato con un voler eludere le questioni poste.
Innanzitutto ringrazio il Consigliere Venturella perché ha detto
cose che in parte non condivido, ma mi sembra che abbia affrontato
in modo laico e sereno la vicenda. Ha toccato essenzialmente due
punti, cioè ha detto "fino a quando..." e "non dobbiamo
chiudere...", poi ha fatto un passaggio sul fatto che la modifica
dell'accordo di programma doveva e dovrebbe necessariamente passare
dal Consiglio.
Non mi addentro nel discorso se il Presidente del Consiglio
possa firmare, perché diventa un argomento complicato, però
anzitutto... fino a quando chiudiamo... lo concludo rispondendo a
tutti e anche al Consigliere Sandri.
Forse non sono stato chiaro, ma l'accordo di programma...
Primo, siamo tutti d'accordo... - e lo siamo stati dalla prima
riunione del Collegio dei 3 che presiede al controllo dello stato
di avanzamento, - che se l'accordo di programma fosse modificato -
ancorché già contiene nel testo la possibilità di essere
modificato... - che, qualora fosse stato modificato, si sarebbe
dovuti passare in Consiglio regionale e in Consiglio comunale.
La questione è un'altra ed è stata sempre se, su passaggi
difficili da superare per l'atteggiamento di alcune parti..., la
decisione che si voleva prendere si configurasse come modifica o no
dell'accordo di programma, se fosse contenuta o meno nel testo
attuale dell'accordo di programma, approvato dal Consiglio
regionale del marzo 1995 e nel febbraio 1995 dal Comune.
I pareri legali su questo punto sono stati richiesti
all'unanimità dai partecipanti e hanno sempre dato come risultato
che quelle decisioni erano ricomprese legittimamente all'interno
del testo attuale dell'accordo di programma. Per questo motivo sono
d'accordo sul fatto che una modifica dell'accordo dovrebbe passare
in Consiglio, ma non c'è stata modifica dell'accordo e forse su
tale punto esistono pareri discordi. I pareri legali sono comunque
che non vi è stata modifica dell'accordo di programma.
Il secondo punto riguarda un'osservazione che poi è stata
ripresa anche dal Consigliere Lattanzi, cioè che parlare di certe
cose equivale a parlare di persone che magari vanno identificate
con una targa politica e quindi che ci sarebbe una certa
contraddizione nel fare certi discorsi su determinati passaggi
gestionali del Comune di Aosta, tenuto conto di qual è la
maggioranza del Comune di Aosta, tenuto conto di qual è la
maggioranza in questa Assemblea e di chi ognuno di noi rappresenta
e con chi si identifica.
Vorrei far notare 2 cose: non credo, e poi anche qui vi è lo
sbobinamento, come si può fare per il Consigliere Sandri, di aver
fatto il minimo attacco politico al Comune di Aosta, parlando di
eletti ho sempre detto che il problema è altrove, comunque vi è la
registrazione che lo può testimoniare. In ogni caso, così come
sarebbe giusto e auspicabile, come lo richiedono i Consiglieri
Venturella e Lattanzi, che uno conosca la targa di quello di cui
sta parlando male, perché forse ha la sua stessa targa, non sarebbe
male che anche i funzionari comunali girassero con la targa, in
modo che almeno uno saprebbe muoversi meglio. Girassero quindi con
la targa e decidessero sulla legittimità delle questioni e non
volessero con comportamenti surrettiziamente tecnici influenzare le
decisioni politiche: le decisioni politiche le prendono gli eletti
e i funzionari devono vigilare che queste decisioni siano congrue,
legittime... ma quando i funzionari attraverso i loro pareri
tecnici portano avanti posizioni politiche, la cosa diventa più
complicata.
Terza osservazione. Lo dico come notazione semplice però
interessante: non esiste un Comune d'Italia, che sia Brescia,
Alessandria, Formia, Roma, Firenze, Bologna, Padova, Udine, di cui
abbiamo addirittura le convenzioni, che, quando affida un impianto
sportivo alla comunità sportiva, sia essa una società o una
federazione, non abbia come prassi consolidata quella di farsi
carico delle utenze a fronte del fatto che non ha alcun altro costo
e, purtroppo, questo è un problema che il Comune di Aosta nega,
novellando la prassi di tutti i Comuni d'Italia. Quindi ha
inventato (fu un brevetto che risale agli anni 1995-1996) il costo
zero, non per l'utente, ma per il Comune. D'altra parte, la
gestione in questo momento, lo sforzo che si fa per tenere aperta
tale struttura, non a caso è definito sperimentale e provvisorio e
come sperimentale e provvisorio ha lo scopo di evidenziare i vizi
occulti della struttura e di verificarne i costi, che è un compito
importante per il Comune, che, quando conoscesse i reali costi,
potrebbe fare a maggior ragione dei ragionamenti sulle modalità di
gestione da adottare qualora lo gestisse direttamente.
Sono d'accordo con il Consigliere Lattanzi quando dice: "fate le
leggi".
È innegabile... se le leggi non ci vanno bene, perché provocano
conseguenze nefaste, dovremmo pensare a come rifare leggi che
evitino queste conseguenze nefaste.
Sul dibattito politico aperto dal Consigliere Lattanzi non mi
esprimo, perché non mi interessa molto. Il Consigliere Sandri - e
passo all'ultimo intervento -, non ho chiesto le scuse del
Consigliere Sandri, non mi interessano; capisco che sarebbero - ed
è comprensibile - scuse di circostanza - e quindi non le ho
chieste, non le ho avute, non mi interessano. Non sapevo, e qui
comunicherò la cosa al Prof. Cappelletti che fa parte sia
dell'Accademia della Crusca che del Comitato direttivo
dell'Istituto dell'enciclopedia italiana, di cui è stato anche
Presidente del Comitato scientifico, che l'espressione "cooperative
di Modena" è un insulto a tutti gli effetti, cosa che non mi
risultava. Lo segnalerò, potrei poi segnalarlo anche a Umberto Eco
quando gli mando dei "finneghismi" di cui lui fa collezione.
"Cooperative di Modena" è un insulto, sappiatelo.
Non so se l'insulto sia la parola "Modena", o la parola
"cooperativa" o se sia l'epesegesi della particella "di", perché
"di Modena"... comunque "cooperative di Modena" è un insulto,
sappiatelo anche per evitare querele fuori di qui...
"Io poi vorrei sapere dal Consigliere Ottoz perché non ha
restituito il terreno alla città di Aosta...".
No, io ho semplicemente detto, intanto - per la questione del
contenzioso, - che il contenzioso sta nelle carte, che forse il
Consigliere Sandri non ha, e che è stato regolato...
La questione del passaggio del terreno è stata risolta da oltre
un anno, ogni 2 mesi chiediamo al Comune che ci dia il testo che
sarà presentato dal notaio per il passaggio del terreno, perché
possa essere fatta la procura precisa per poterlo firmare, perché
la mia procura speciale mi dà poteri non illimitati, non posso
alienare parti del patrimonio. Per questo lo tranquillizzo,
peraltro dicendo che il CdA della "CONI Servizi S.p.a." con
l'approvazione dei revisori dei conti, dei Sindaci in quel caso, ha
già deliberato il passaggio, si tratta solo di andare dal notaio e
per fare questo manca un passaggio. Il Comune ha detto ultimamente
che ce l'ha il notaio Marcoz. Allora ho mandato la mia segretaria
dal notaio Marcoz, scusate... il terribile Gabriele Centelli, un
"lapsus", dal notaio Marcoz a chiedere la bozza dell'atto che il
Comune ha predisposto per il passaggio del terreno di Via Guédoz,
in modo da prendere tutti i riferimenti catastali precisi in modo
che la procura non abbia problemi. Il notaio Marcoz ha risposto che
non sa niente di questo atto, adesso andrò dalla dott.ssa Cafiero,
poi farò il giro dei notai, in ogni caso le garantisco che il
problema del passaggio del terreno è risolto da tempo, si tratta
solo di andare dal notaio a firmare. Sono stati fatti tutti gli
atti preventivi, checché ne dicano in Comune.
Sull'incompatibilità le lascio...
"implicazioni giudiziarie riguardano il valore..." si tratta di
questioni civilistiche che sono già state risolte dalla "CONI
Servizi S.p.a.", e sulla manutenzione straordinaria della palestra
forse dimentica il Consigliere Sandri che c'era non un accordo di
programma, perché nel 1958 non esisteva l'istituto dell'accordo di
programma, vi era una convenzione in cui il Comune si era fatto
carico di questo, come vi era una convenzione per il campo
"Tesolin", che è su terreno comunale, ma di proprietà del CONI, sul
quale il Comune sostiene che, siccome è su terreno suo, è suo, però
non ha iniziato un procedimento di usucapione, e per la
manutenzione straordinaria ha concordato con la Regione che la fa
la Regione; sono accordi che vengono fatti.
Sulla palestra CONI il Comune si era fatto carico
contrattualmente della manutenzione straordinaria e non è stata
fatta. Mi limito a notare la cosa, ma sono accordi che vengono da
lontano.
Non vi è alcun problema a dimostrare, siccome è un rovello che
mastica il Consigliere Sandri all'interno del suo cuore, la
questione delle tariffe e delle ricevute.
Sono state fatte con il nostro revisore dei conti che si chiama
Antonio Carlo Franco, che probabilmente conoscete perché fa parte
anche del mondo sportivo.
Chiudo facendo un riferimento... mi ha parlato di Kruscev, ma
non vorrei arrivare al XX° Congresso, Putin è meno datato... sulla
questione della "elasticità" che non significa illegalità:
elasticità vuol dire che noi siamo qui per risolvere i problemi
della gente, siamo qui a rappresentare la gente che ci ha votato -
sono stato primo degli esclusi nel 1998 e primo degli illusi nel
2003 - e che vorrebbe che ci occupassimo delle loro cose bene, in
modo che i problemi si risolvano. Qui allora non si tratta di
elasticità intesa come illegalità. Inoltre, quando si parla di
legalità e illegalità, pregherei il Consigliere Sandri di non
confondere con giusto e ingiusto che sono categorie morali... le
categorie giuridiche non sono categorie morali, lo diceva già un
signore nel 1750. Siamo qui per risolvere i problemi della gente e
allora abbiamo tre possibilità - non credo mai al terzo escluso -:
la prima è permettere che i nostri figli, i vostri figli e i figli
di coloro che ci hanno dato il mandato di amministrare "pro
tempore" questa Regione, possano continuare ad usufruire
dell'impianto nel modo attuale con i sacrifici di tutti; la seconda
è che il Comune se ne faccia carico, ma non chiudendo perché, se il
Comune chiude domattina...
La terza ovviamente è che il Comune se ne faccia carico al più
presto, consentendo però ai figli nostri e dei nostri concittadini
di continuare ad usarlo in modo provvisorio e sperimentale fino a
quando...
Così non avremo né l'interruzione del servizio, né negheremo al
Comune di poter esercitare nel modo corretto e legale le sue
prerogative.
Président
- La parole au Conseiller Sandri, pour
déclaration de vote.
Sandri (GV-DS-PSE)
- Ovviamente sul problema della
votazione, intanto volevo ringraziare il Presidente Caveri, perché
mi sembra corretta dal punto di vista istituzionale l'accettazione
della mozione che lui, a nome del Governo e della maggioranza, ha
fatto.
La seconda questione era rispetto a un tema che prima mi sono
dimenticato di citare, che però vorrei lasciare agli atti... ed è
che uno dei temi collegati strettamente ai temi che si discuteranno
in Commissione è quello della rappresentanza del CONI. Tenuto conto
che lo statuto del CONI prevede che la rappresentanza è del
Presidente nazionale che ha la rappresentanza legale e tenuto conto
che, dalle informazioni che sono emerse in quest'aula, non è stato
chiarito chi poteva rappresentare il CONI nel momento di
acquisizione di questo immobile, se il legale rappresentante del
Presidente, Ottoz, o il Sig. Centelli, delegato della delegazione
valdostana del CONI, mi riservo su questo tema tutte le cautele del
caso.
Président
- Je soumets au vote l'acte:
Conseillers présents et votants: 31
Pour: 31
Le Conseil approuve à l'unanimité.
