Classificazione
AMMINISTRAZIONE REGIONALE
Ordinamento degli uffici e del personale
ISTRUZIONE PUBBLICA
Istituzioni scolastiche



Oggetto del Consiglio n. 1296 del 23 febbraio 2022 - Resoconto
OGGETTO N. 1296/XVI - Interrogazione: "Notizie in merito ai
costi del servizio di riscaldamento negli edifici pubblici
regionali e nelle scuole".
Marguerettaz (Président)-
Point n° 15 à l'ordre du jour.
La parole à l'assesseur Marzi.
Marzi (SA) -
In premessa, per il contenimento dei costi
di locazione e di gestione degli immobili utilizzati unitamente ad
altre finalità di razionalizzazione, nello scorso mese di settembre
abbiamo istituito uno specifico gruppo di lavoro per la
riorganizzazione logistica delle sedi dell'Amministrazione
regionale.
Il gruppo di lavoro, costituito da figure apicali
dell'Amministrazione e da dirigenti delle strutture coinvolte, ha
operato sotto il coordinamento del sottoscritto per delega del
Presidente della Giunta e sta predisponendo una proposta di
organizzazione logistica degli uffici dell'Amministrazione
regionale. La proposta si sta definendo secondo criteri di
utilizzo, soprattutto legati alla differenza tra strutture di
staff
e strutture operative, e la valorizzazione delle sedi
di proprietà anche attraverso la dismissione di alcune locazioni
passive valutando ipotesi di accorpamento di uffici e strutture e
di alcune specifiche funzioni in sedi comuni.
È opportuno inoltre ricordare il punto 1 dell'impegnativa
dell'ordine del giorno presentato durante la discussione della
finanziaria regionale due mesi fa dai Capigruppo di maggioranza e
approvato con trentaquattro voti. Cito testualmente: "a definire e
sottoporre al Consiglio regionale, entro centoventi giorni, una
proposta di piano d'azione strategico inerente l'incentivazione
della riqualificazione del patrimonio immobiliare valdostano per
perseguire l'obiettivo
fossil fuel free
, ponendo particolare
attenzione alla riqualificazione nei centri storici e nelle zone
marginali e per attivare una fase di rilancio economico nel settore
edile che tanto può dare in termini di occupazione e benessere alla
comunità valdostana".
Rispondo ora puntualmente ai dati richiesti con il primo quesito
relativamente a quanto speso dalla Regione negli anni 2020-2021 per
il servizio fornito: nel 2020 la spesa è stata pari a euro
729.387,66 - IVA esclusa - per un consumo di 9,093 gigawatt/ora.
Nel 2021 la spesa è stata pari a euro 1.102.862,11 - IVA esclusa -
per un consumo di 10,96 gigawatt/ora. La differenza di spesa tra il
2020 e il 2021 è condizionata in parte dall'incremento dei consumi
a seguito dell'andamento climatico e in parte dall'incremento della
tariffa avvenuto a fine 2021.
Rispondendo al secondo quesito: "quanto si ipotizza di spendere
nell'anno in corso a seguito degli aumenti ipotizzati", analizziamo
più in dettaglio le voci di spesa. L'Amministrazione regionale paga
la fornitura di calore secondo una tariffa binomia composta da una
quota fissa, proporzionale alla potenza impegnata, e da una quota
variabile legata ai consumi. L'incremento del costo del gas ha
condizionato maggiormente l'aggiornamento delle tariffe, il costo
del mercato è passato da 12,27 euro standard a metro cubo del
quarto trimestre 2020 a 47,80 euro standard a metro cubo nel quarto
trimestre del 2021. L'aumento totale riscontrato da ottobre 2020 a
ottobre 2021 è stato pari al 36 percento. Per calmierare i forti
aumenti in tale periodo, il fornitore ha applicato per i propri
clienti una riduzione complessiva del prezzo di vendita di circa il
10 percento agendo sulla componente della materia prima gas. Allo
stato attuale è molto difficile fare una previsione di spesa
ovviamente attendibile vista la continua evoluzione del mercato di
approvvigionamento delle materie prime.
Ipotizzando il permanere delle attuali condizioni, si potrebbe
preventivare per tutto il 2022 una spesa complessiva di circa
1.600.000 euro IVA esclusa e quindi, di conseguenza, un aumento del
costo di circa mezzo milione di euro. In questo caso l'aumento
rispetto al 2021 risulterebbe pertanto di circa il 35-40 percento,
ahimè.
Presidente -
Per la replica, ha chiesto la parola il
collega Baccega.
Baccega (GM) -
Grazie Assessore. Credo che la risposta
sia stata sicuramente esaustiva, era importante per noi conoscere
quali erano le incidenze degli aumenti legati alle problematiche
dell'incremento dell'energia. Era stata anche sollecitata da una
riunione che si è tenuta con la Telcha nei giorni scorsi dove ben
trenta amministratori di condominio hanno dovuto prendere atto di
incrementi di questo tipo piuttosto significativi, sono incrementi
che poi inevitabilmente si ripercuotono sulle famiglie, quindi, da
questo punto di vista, è importante conoscere per noi Consiglieri
quali sono le eventuali ricadute per poi poter determinare tutte
quelle azioni di sostegno che si possono fare.
Ci sono ancora due quesiti ulteriori che sono nati
nell'approfondimento dell'interrogazione, magari in una fase
successiva li affronteremo: "quale quota dell'energia termica
prodotta dall'impianto Telcha viene ricavata dalle pompe di calore
utili al recupero delle acque di raffreddamento interne dello
stabilimento della Cogne Acciai speciali", questa è una nota, e
"quale quota è prodotta con il riscaldamento a gas". Se non sbaglio
Gas France è un partner o socio della Telcha, quindi se ci sono
delle eventuali riduzioni per questa
partnership
esistente.
Comunque l'interrogazione era legata ai due quesiti a cui lei ha
risposto con giusta determinazione e per questo la ringrazio.
