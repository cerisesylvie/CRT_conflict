Classificazione
TRASPORTI E VIABILITÀ
Viabilità



Oggetto del Consiglio n. 1234 del 23 marzo 2005 - Resoconto
OGGETTO N. 1234/XII - Soluzione delle problematiche inerenti ai
collegamenti viari tra la città di Aosta e le aree Cogne dismesse.
(Interpellanza)
Interpellanza
Premesso che:
- l'accordo di Programma stipulato nel 1997 tra la Regione e
il Comune di Aosta, relativamente alla riconversione delle aree
industriali Cogne dismesse dall'omonima acciaieria, prevedeva
all'articolo 3 alcuni importanti interventi viabili a carico
dell'amministrazione municipale;
- le opere di cui alle lettere a, b, c - tutte funzionali a
consentire un adeguato ed efficiente raccordo della nuova strada di
attraversamento l'area Cogne con la città - non sono state
realizzate entro il termine previsto del 2001 e anzi sono state
stralciate dai piani lavoro dell'Amministrazione comunale;
i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1. qual è l'intendimento - in termini di tempi, finanziamenti
e opere - dell'Amministrazione regionale relativamente alle
irrisolte questioni di collegamento viario che pone la nuova strada
di attraversamento dell'area Cogne;
2. quali sono le motivazioni dello stralcio delle opere di
cui in premessa.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Tale interpellanza prende le mosse da una
discussione che è stata fatta in tempi relativamente recenti in
quest'aula ed era la proroga della legge e del piano finanziario di
Aosta capoluogo, quel piano decennale che è partito con la legge n.
3/1992 e che, nonostante siano passati 10 anni dalla sua previsione
iniziale, è tuttora "in alto mare". L'"area Cogne" è un'area
centrale rispetto a una riqualificazione della città, oltre che
dell'area stessa, e noi ricordiamo come nel 1997 l'Amministrazione
regionale e il Comune di Aosta ebbero modo di sottoscrivere un
accordo di programma nel quale venivano dettagliati gli interventi
di recupero, suddividendo gli impegni della Regione da quelli del
Comune di Aosta. A distanza di parecchio tempo abbiamo constatato
che le previsioni contenute all'articolo 3 di quell'accordo di
programma, in particolare le previsioni più importanti che
riguardavano gli oneri del Comune di Aosta, sono rimasti "lettera
morta", nonostante che, in base a quell'accordo di programma, vi
fossero dei tempi ben definiti, ovvero il 2001. Quali sono le opere
sulle quali più nulla si dice? Sono tutta una serie di opere viarie
di collegamento alla nuova strada di attraversamento delle "aree
industriali Cogne" dismesse, in particolare è lo sbocco sul
quartiere Dora, lo sbocco in zona Pont Suaz e il collegamento di
zona Pont Suaz con la zona "F8". Quando, qualche Consiglio fa, ci
siamo trovati a deliberare sull'ennesima proroga del piano
decennale per Aosta capoluogo, abbiamo avuto modo di constatare che
questi interventi venivano stralciati da quel piano. Vorremmo
capire allora che ne sarà di questi interventi dal punto di vista
dell'integrazione della recuperanda "area Cogne", perché, se
andranno in porto le previsioni ottimistiche dell'Assessore
Ferraris, che ipotizzano una concentrazione di nuove attività
produttive in quell'area, è evidente che i flussi di traffico che
dovranno collegare quell'area al resto della città troverebbero una
difficoltà negli estremi del quartiere Dora e della zona del Pont
Suaz, che non sono sufficientemente collegati con il resto della
rete viaria cittadina.
Vorremmo capire qual è l'intendimento che la Giunta esprime a
seguito di quell'atto amministrativo, licenziato poco tempo fa dal
Consiglio regionale, con cui si prende atto dello stralcio
dall'accordo di programma di importanti opere a carico del comune.
Vorremmo comprendere poi quali sono le motivazioni che hanno
portato a distanza di parecchi anni a rinunciare all'esecuzione di
quelle opere e come pensa l'Amministrazione regionale, d'intesa con
l'Amministrazione comunale, di dare un collegamento viario completo
e funzionale all'"area Cogne", considerando che i ritardi degli
insediamenti produttivi sono minori rispetto ai ritardi delle opere
di collegamento viabile, perché, se per gli insediamenti produttivi
la realizzazione quanto meno edilizia sta proseguendo, perché
"Vallée d'Aoste Structure" sta rispettando il suo calendario, dal
fronte dei collegamenti viari nulla è accaduto. Vorremmo conoscere
dall'Assessore quale tipo di considerazioni sono state fatte in
alternativa alle opere stralciate.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Al fine di dare una risposta a questa
interpellanza, ho rivisitato la relazione predisposta dal Comune di
Aosta, in accordo con il comitato di sorveglianza, fatta per l'atto
amministrativo di rivisitazione del programma di Aosta
capoluogo.
Il primo intervento, relativo all'articolo 3 lettera a) relativo
alla ristrutturazione delle vie Paravera e Valli Valdostane, è in
parte realizzato: assumendo come punto centrale di riferimento la
rotonda, i lavori lato ovest sono da ritenere completati, mentre
sul lato est è stato ammodernato il tratto che conduce al passaggio
livello intersecante via Carrel. Più complessa appare la
costruzione dell'ulteriore tratto di collegamento con il sottopasso
di via Clavalité, in quanto bisogna trovare una soluzione
soddisfacente dal punto di vista funzionale e che tenga conto del
raccordo che si rende necessario realizzare tra le "Ferrovie", il
Comune di Aosta e "Vallée d'Aoste Structure". L'intervento, il cui
costo stimabile in 8.000.000 di euro è particolarmente elevato, non
è considerato prioritario dal Comune di Aosta, che lo ha stralciato
dai suoi strumenti programmatori relativi ai lavori pubblici;
quindi questa risorsa è stata riallocata, come indicato nel piano
discusso da questo Consiglio.
Per quanto riguarda l'intervento di cui all'articolo 3 lettera
b) relativo alla costruzione del nuovo tratto stradale, a sud della
zona "F8", che collega via Pont Suaz e la nuova strada est-ovest
dell'"area Cogne" con via Garin, è in corso di realizzazione un
primo lotto di lavori ricompreso tra via Grand'Eyvia e via Kaolack,
che rappresenta all'incirca un terzo dell'intero percorso. Del II
lotto l'Amministrazione comunale dispone del progetto esecutivo
approvato e per avviare l'affidamento dei lavori l'ufficio tecnico
competente è in attesa della conclusione della procedura
espropriativa.
Per quanto concerne l'intervento di cui all'articolo 3, lettera
c), relativo alla costruzione di una rampa di collegamento tra via
Valli Valdostane e la strada statale n. 26, è stata fin da subito
abbandonata in ragione dei costi elevati ed a causa del forte
impatto visivo e ambientale. In alternativa è stato redatto uno
studio di fattibilità che prevede la realizzazione di 2 rotonde
sulla strada statale n. 26: solo la prima delle due, quella
all'incrocio con via Amato Berthet, sarà realizzata, mentre
l'altra, all'altezza del sottopasso ferroviario, non è tecnicamente
realizzabile, per cui bisognerà trovare un'altra soluzione. In
parallelo è stata attivata la progettazione di un collegamento a
sud della palestra del "Villaggio Dora", tra via Page e la nuova
strada di attraversamento dell'"area Cogne", che dovrebbe dare già
una grossa risposta per questo collegamento. Il ritardo nella
realizzazione delle predette opere è stato motivato
dall'Amministrazione comunale, ma possiamo dire con molta
ragionevolezza, in quanto si trattava di trovare delle soluzioni
per la viabilità interessante il quartiere Dora in maniera
concertata con gli abitanti, altrimenti questo rischia di diventare
una sorta di quartiere troppo esposto al traffico in entrata e in
uscita dalla città di Aosta.
Tutti e 3 gli interventi scontano un grave ritardo rispetto ai
tempi indicati nell'accordo di programma sottoscritto nel 1997. Qui
mi trovo a ribadire quello che avevo già detto in occasione della
discussione sul piano decennale, che riprende l'esito degli
incontri con il comune, cioè rivedere l'accordo di programma stesso
e contestualmente lo stralcio di alcune parti degli interventi dal
piano decennale a favore di altre opere cantierabili in tempi
relativamente brevi. Alcune di queste opere devono essere oggetto
di un tavolo di confronto fra l'Amministrazione comunale e
l'Amministrazione regionale, che non solo deve andare a rivedere
tale piano decennale, ma credo che su alcuni interventi non si
possa più pensare di delegare al Comune di Aosta, ma si tratta di
interventi la cui importanza è tale da farli rientrare nell'ambito
della pianificazione degli interventi di interesse regionale.
Président - La parole au Conseiller Frassy.
Frassy (CdL) - La replica non può che esprimere preoccupazione,
non solo per i ritardi che sono nei fatti, ma anche per gli scenari
che mi sembra essere ancora tutti da scrivere. Questa
preoccupazione è evidente nelle conclusioni che lei ha tratto nel
dare risposta alla nostra interpellanza, quando dice che è
necessario arrivare a una revisione dell'accordo di programma,
accordo di programma che forse avrebbe dovuto essere oggetto di
revisione forse già da tempo, perché questi impegni avevano una
scadenza che era il 2001.
Voglio però ricordarle che, rispetto alla sua risposta, vi sono
alcuni dettagli che non collimano con quanto scrive il Comune di
Aosta nella relazione, fra l'altro allegata alla deliberazione di
Consiglio, con la quale abbiamo prorogato l'applicazione del piano,
perché, mentre lei ci diceva adesso che vi è l'intendimento di
perseguire la soluzione di collegare l'"area Cogne" sul lato est
con la statale passando per via Amato Berthet, rotonda sulla strada
statale n. 26, e aggirare sul lato sud il Paladora, in quella
relazione si dice che è sospesa la soluzione di un collegamento a
sud della palestra fra via Page e la nuova strada di
attraversamento; di conseguenza, anche su questo aspetto non vi è
un'unanimità di intenti e di intendimenti. Noi allora diciamo che
su questa "cosa" è giusto che la Regione faccia la sua parte, ma lo
faccia nel momento in cui chiede la revisione di un accordo di
programma, un accordo di programma che prevedeva anche l'utilizzo
di risorse regionali che dovevano essere gestite
dall'Amministrazione comunale.
Noi esprimiamo la preoccupazione che, a fronte dell'immobilismo
delle amministrazioni che si sono susseguite negli ultimi 10 anni -
e vorrei ricordare che erano amministrazioni in totale sintonia con
la maggioranza regionale e come guida politica, in quanto da 10
anni la città di Aosta ha una guida politica ascrivibile al partito
di maggioranza che l'"Union Valdôtaine", così come
l'Amministrazione regionale... -, vi sia alla fine la tentazione
del "commissariamento ad acta", perché ci sembra di aver capito che
lei abbia detto: "qui non si sta concludendo nulla, bisogna partire
dal presupposto che queste sono opere che hanno un interesse
regionale, il Comune di Aosta ha dimostrato la sua inefficienza,
facciamo la revisione dell'accordo di programma e interveniamo sul
territorio comunale". È una suggestione forte, che lede un
principio di autonomia che dovrebbe essere caro al partito che lei
qui rappresenta; penso che prima di arrivare a questa conclusione
sarebbe opportuno rivendicare delle tempistiche diverse rispetto a
quel silenzio e a quella accondiscendenza da parte
dell'Amministrazione regionale che ha consentito un ritardo di
questo tipo.
Evidenzio comunque che il problema della mobilità già oggi è uno
dei problemi principali della città di Aosta, sicuramente lo
sviluppo, che auspichiamo, della riconversione dell'"area
industriale Cogne" aumenterà questi problemi di viabilità, ma li
aumenterà non solo nell'"area Cogne", ma anche nelle aree
circostanti della città. Con tali preoccupazioni e con la
raccomandazione che questa vicenda non venga lasciata per lungo
tempo fra le questioni dimenticate, perciò confidiamo che su questo
aspetto si possano ridiscutere i ruoli, i tempi e soprattutto le
soluzioni, perché anche sul versante ovest non possiamo dirci
soddisfatti del fatto che vi sia la programmazione di un terzo del
percorso di collegamento con "l'area Tzambarlet", perché quel primo
lotto "F8 Kaolack" non risolve un problema, semmai andrebbe a
creare ulteriori problemi di viabilità sulla già congestionata area
di Tzambarlet, che avrebbe bisogno di una soluzione con tempistiche
diverse e non con tempistiche a lotti, che portano il traffico in
mezzo a quell'area senza farlo defluire verso le vie di
comunicazione. Su questa "cosa" rimarremo attenti, affinché non
passino invano altrettanti anni come quelli che sono passati dal
lontano 1997 ad oggi.
