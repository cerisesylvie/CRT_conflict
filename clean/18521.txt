Classificazione
LAVORO


Resoconto integrale del dibattito dell'aula
Oggetto del Consiglio n. 1628 del 15 novembre 2000 - Resoconto
OGGETTO N. 1628/XI Applicazione del Patto per lo sviluppo
della Valle d'Aosta. (Interpellanza)
Interpellanza Premesso che il Patto per lo Sviluppo della
Valle d’Aosta sottoscritto in data 17 maggio 2000
dalla Giunta regionale e dai rappresentanti delle parti sociali,
economiche e sindacali presenti sul territorio, non ha ancora
trovato applicazione;
Constatato che il Patto è stato rimesso in discussione da alcune
parti che lo hanno sottoscritto;
Preso atto che il Consiglio regionale a breve sarà chiamato ad
approvare il bilancio di previsione per l’anno
2001;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) quali azioni intende mettere in atto al fine di valorizzare
l’iniziativa e realizzare l’impegno
unitario e comune di tutte le categorie sociali, economiche e
sindacali a sostegno del Patto stesso;
2) il rapporto che ritiene debba sussistere fra il Patto per lo
sviluppo e il Bilancio di previsione per l’anno
2001, con particolare riferimento alle risorse da prevedere per
garantire l’attuazione dei progetti che saranno
previsti sul piano sociale, occupazionale ed economico;
3) i tempi entro i quali intende mettere in atto il Patto sopra
richiamato.
F.to: Beneforti
Presidente
La parola al Consigliere Beneforti.
Beneforti (PVA-cU)
Nei giorni successivi alla firma del
Patto per lo sviluppo, avvenuta nel pomeriggio del 17 maggio 2000,
abbiamo discusso di quel documento in questa sede a seguito di
un'interrogazione presentata da parte nostra. Con quella
interrogazione volevamo conoscerne i contenuti e se, dopo le
ottimistiche dichiarazioni rilasciate dall'Assessore Ferraris e dal
Presidente della Giunta e se dopo le critiche e le dichiarazioni
rilasciate da parte di alcuni firmatari, il patto era sempre
valido.
Oggi abbiamo presentato questa interpellanza per conoscere più o
meno le stesse cose. Infatti si tratta di conoscere quali sono le
intenzioni della Giunta rispetto alla realizzazione del patto,
quali iniziative intende mettere in atto per riportare le parti
firmatarie a un tavolo unitario di confronto, quale rapporto e
sostegno per quanto riguarda le risorse necessarie c'è fra il patto
e il bilancio di previsione degli anni prossimi ed infine i tempi
entro i quali si ritiene che il patto possa avere applicazione
visto anche il ritardo che si è accumulato nel tempo.
Riteniamo che il patto per essere credibile, oltre ad ottenere
il consenso delle parti sociali e di tutte quelle che sono
interessate, debba trovare le risorse necessarie a disposizione nel
bilancio di previsione dell'anno prossimo.
Certamente sul bilancio esprimeremo il nostro giudizio quando
verrà portato al confronto in Consiglio, anche se siamo a
conoscenza di quanto basta per non essere ottimisti. A nostro
avviso così come è impostato il bilancio non c'è molto spazio per
aprire al nuovo e tanto meno al "Patto per lo sviluppo" anche se
era previsto che nel mese di settembre le parti sociali potevano
contribuire con proposte e valutazioni alla fase preparatoria del
bilancio di previsione, cosa che non è avvenuta, almeno a quanto ci
è stato riferito da certe parti sociali che partecipano alla
realizzazione del Patto per lo sviluppo.
Dato che il Patto per lo sviluppo rientra negli impegni
programmatici che la Giunta e questa maggioranza si sono date
all'inizio di legislatura e che intendono realizzare, come hanno
più volte detto, siamo qui per conoscere come questa maggioranza e
la Giunta si muoveranno e faranno fronte agli impegni che la realtà
impone a tutti.
Mi fermo qui e mi riservo di tornare sull'argomento dopo la
risposta dell'Assessore.
Si dà atto che dalle ore 19,05 riassume la presidenza il
Presidente Louvin.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Come ricordava il Consigliere
Beneforti il Patto per lo sviluppo, che è stato sottoscritto a
maggio, è un patto nato dalla volontà comune della Giunta regionale
e delle organizzazioni sindacali, delle associazioni di
rappresentanza delle categorie economiche e professionali della
Valle d'Aosta di, come cita il Patto, creare uno strumento di
confronto nel rispetto dei reciproci ruoli autonomi in un quadro di
finalità programmate e condivise, di mettere in atto le iniziative
e di assumere comportamenti coerenti con l'obiettivo di assicurare
all'economia e alla società regionale il raggiungimento di
ulteriori livelli di sviluppo qualitativi e quantitativi. Sulla
base di queste dichiarazioni di intenti le parti hanno individuato
alcune linee strategiche da perseguire e una serie di obiettivi
prioritari.
Credo che sia prioritario chiarire quali sono le finalità del
patto. Esse derivano dal fatto che nasce da un confronto basato sul
metodo della concertazione il cui scopo, come indicato nel
documento, è quello di progettare e realizzare, attraverso un
confronto e il negoziato permanente fra le istituzioni e le parti
sociali, una nuova forma di partecipazione al processo di
definizione delle scelte fondamentali di politica economica e
sociale della Regione, nella convinzione che il confronto
concertativo consenta alla dialettica fra le parti di svilupparsi
in un quadro di finalità programmatiche condivise, quindi un patto
che è visto come un processo di confronto continuo e di continuo
approfondimento delle questioni.
Il patto definisce anche un metodo di relazione, definisce dei
momenti di confronto e in questo contesto le parti si sono
impegnate ad assumere comportamenti coerenti fermo restando le
autonomie e le prerogative degli organi legislativi nei cui
confronti la Giunta regionale si impegnerà a proporre e a sostenere
gli indirizzi concertati. Questo significa che i frutti della
concertazione verranno in Consiglio e sarà questa la sede in cui le
indicazioni troveranno la loro concretizzazione in atti legislativi
o pronunciamenti.
Sono stati identificati degli obiettivi prioritari che
riguardano la modernizzazione della Pubblica amministrazione, la
riforma dei servizi camerali e la razionalizzazione dei servizi
esistenti, le imprenditorie e l'occupazione, le politiche di
settore e l'individuazione di sinergie fra i vari settori
economici, la qualità della vita e la coesione sociale.
Questi temi sono al confronto fra le parti e, qualora si giunga
alla definizione di accordi, dovranno trovare una concretizzazione
in Consiglio regionale per quanto riguarda la loro trasformazione
in atti legislativi.
Per quanto riguarda l'operatività del patto fino ad oggi, il
tavolo del patto si è riunito nella sessione del mese di settembre,
come previsto nel documento, per valutare l'evoluzione in corso
dell'anno e contribuire con proposte e valutazioni alla fase
preparatoria del bilancio di previsione regionale.
Non mi risulta da questo punto di vista che il patto, come si
scrive nell'interpellanza e come viene ricordato adesso
dall'intervento di Beneforti, sia stato rimesso in discussione da
alcune delle parti che lo hanno sottoscritto, non è così. È normale
che a un tavolo intorno al quale siedono un numero rilevante di
attori possano sorgere opinioni differenziate sulle modalità
procedurali perché l'esistenza di un contraddittorio in questa
materia, specie in fase di avvio di un nuovo protocollo di
relazioni fra soggetti socio-economici e istituzionali, ritengo che
sia del tutto normale e che non significhi affatto che quanto è
sottoscritto nel patto è stato rimesso in discussione.
Nella riunione di settembre si è convenuto di fare un
approfondimento su un tema specifico, che è quello dell'area
ex-Cogne, e si è poi tenuta una riunione l'11 ottobre in cui le
parti firmatarie del patto hanno potuto approfondire quello che si
sta facendo per quanto riguarda la bonifica, la
reinfrastrutturazione, la promozione e la reindustrializzazione
dell'area.
Si è concordato di avviare una serie di incontri bilaterali fra
Finaosta e i vari firmatari del patto per meglio comprendere le
aspettative che ogni settore ha rispetto a quest'area anche
nell'ottica di una sua promozione mirata.
L'aver affrontato la questione dell'area Cogne risponde infatti
alle esigenze di informazione e alla possibilità di mettere gli
interlocutori del patto nelle condizioni di fare delle proposte
rispetto all'utilizzazione dell'area.
È altrettanto vero che successivamente ci sono stati degli
incontri il 20 ottobre e il 7 novembre che, vista l'emergenza
legata all'alluvione, si sono occupati di questa questione; si sono
sentiti gli attori economici e sociali in piena emergenza il 20
ottobre, insieme ai quali nella riunione del 7 novembre sono state
condivise le linee prioritarie per il bilancio regionale per il
2001, dove le parti sociali rispetto all'impostazione che è stata
data al bilancio, che è quella di operare per la ricostruzione,
hanno deciso di agire per un rilancio dell'economia regionale,
hanno dato un sostanziale assenso.
È altrettanto vero che questo evento ha modificato alcuni
elementi dello scenario, ma il clima che c'è all'interno del
confronto è positivo. Il patto non definisce una rigida tempistica,
ma delinea delle linee strategiche e degli obiettivi che si
intendono raggiungere unitariamente. I tempi di realizzazione di
questi obiettivi sono legati all'individuazione di soluzioni che
devono essere concordate fra le parti.
Ricordavo prima che l'alluvione ha imposto nuove priorità, ma ha
anche indirettamente riconfermato l'impostazione del patto stesso
sottolineando come in un momento difficile il ruolo della
concertazione sia particolarmente importante, perché io credo che
per affrontare e risolvere i problemi posti dall'alluvione sia
necessario mobilitare le migliori intelligenze della Regione e il
coinvolgimento delle categorie economiche e sociali e delle
organizzazioni sindacali va in questa direzione.
In conclusione è normale che ci sia una fase di discussione e il
fatto che i sottoscrittori del patto non siano sempre d'accordo su
ogni singola procedura e questione è un dato fisiologico.
Non mi risulta, anche per averlo verificato personalmente, che
alcuna organizzazione firmataria nelle sedi formali di confronto
sin qui avviate abbia mai messo in discussione il patto.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e lo ringrazio, ma ero e resto alquanto
perplesso.
Approvo le finalità del patto, le condivido, come condivido che
vengano stabiliti degli obiettivi prioritari, ma mi rendo conto che
il futuro della Valla d'Aosta non si presenta roseo sia per
l'incendio del traforo, sia per la grave alluvione che ha colpito
la Valle d'Aosta e soprattutto per il modo che ha di amministrare
la Regione questa maggioranza, il modo che ha di gestire il
bilancio.
Ritengo che manchino delle scelte certe e credibili e se queste
scelte non si fanno, ne pagheremo le conseguenze nel futuro. Voglio
fare alcune riflessioni. Riteniamo che occorra una riconsiderazione
totale del modo di gestire la nostra Regione, la nostra autonomia,
le nostre risorse a costo anche di rivedere da parte della
maggioranza il suo programma di legislatura; una riconsiderazione
su quanto ci sta di fronte deve essere fatta.
Se non è così, occorre fare almeno una verifica sui risultati
raggiunti fino ad oggi alla luce degli investimenti avvenuti nei
singoli settori agli effetti produttivi, agli effetti occupazionali
e anche agli effetti sociali.
Il Patto per lo sviluppo è un obiettivo che si deve raggiungere,
però occorre rimettere insieme le parti che lo hanno rimesso in
discussione. Ora, voi dite che non è stato rimesso in discussione e
che si è svolto solo un confronto, un confronto interno. Io questo
lo comprendo ma, quando il confronto va all'esterno e vengono
pubblicate sui giornali le prese di posizione delle parti che tre
giorni prima avevano firmato il patto, io credo che ci sia la
rimessa in discussione e non sia più un semplice confronto.
Pertanto le parti vanno rimesse insieme, se la strada è quella del
Patto di sviluppo, tramite confronti mirati di consolidamento dei
contenuti senza imposizioni da parte di nessuno.
Si deve consolidare una situazione, dei contenuti senza che ci
sia imposizione da parte di nessuno; occorre, altresì, definire il
patto considerandolo strumento essenziale, credibile da valorizzare
da parte delle parti che lo hanno sottoscritto o che lo
sottoscriveranno. Questa deve essere l'opera che svolge la Giunta
regionale.
Infine occorre che alla firma del patto faccia seguito la
coerenza, quella coerenza che fino ad oggi non c'è stata da parte
di coloro che lo hanno firmato.
Se non c'è coerenza, il patto resterà un libro dei sogni,
resterà sulla carta e resterà il libro delle nuove volontà che non
si realizzano.
Torneremo sull'argomento in seguito sia quando sarà portato in
Consiglio una volta definito, sia quando discuteremo del bilancio.
Spero che si abbia il coraggio di fare quelle scelte che oggi sono
indispensabili, non ultime le scelte che riguardano i rapporti a
livello europeo e con il Governo centrale, rapporti che devono
essere sì rivendicativi, ma anche politici e visti in un contesto
federalista più di quanto non sia oggi.
