Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 108 del 28 aprile 1969 - Resoconto
OGGETTO N. 108/69 - Legge regionale concernente: "Concessione
di contributi in conto capitale nelle spese per la costruzione di
lattodotti e di impianti annessi".
Maquignaz
(D.C.)
- Dunque è un provvedimento che è
la terza volta che ritorna in Consiglio.
La prima volta lo si era adottato con deliberazione e il
Coordinamento ha fatto presente che si doveva fare una legge, ci
siamo adeguati a quella richiesta e abbiamo presentato una proposta
di legge.
Ora ci fanno due osservazioni: la prima che questo provvedimento
dovrebbe avere il parere della CE; seconda osservazione che, per
quanto riguarda la parte finanziaria, esso non determina gli oneri
conseguenti alla presunta concessione dei contributi.
Per quanto riguarda la prima parte, cioè la necessità di
sottoporre questo provvedimento al parere della CE, avendo non
solamente intenzione di regolamentare uno dei tanti miglioramenti
fondiari del piano verde e su cui, sul piano verde, la CE ha già
espresso il suo parere, non ritengo che sia necessario adeguarsi a
questa richiesta, tanto più che noi in questo provvedimento cosa
facciamo? Cerchiamo semplicemente di dare agli agricoltori come un
indirizzo per una soluzione più idonea per il trasporto del latte.
Quindi è un provvedimento che direi essenzialmente tecnico e
certamente non può influire sugli scambi tra i pareri dei membri
della CE perché un piccolo provvedimento di questo genere non
intacca minimamente il punto uno dell'art. 92 del trattato di
Roma.
Quindi ci siamo adeguati per quanto riguarda la parte
finanziaria perché effettivamente adesso siamo in un altro
esercizio, quindi abbiamo dovuto prevedere il finanziamento in un
modo diverso. Tengo però a precisare che il progetto di legge era
stato presentato il 6 dicembre 1968, quindi noi sapevamo già che
per il 1968 non c'era più bisogno di disponibilità di fondi. Ecco
perché non si era previsto alcun aumento sul capitolo su cui
gravavano le spese di questa legge, perché alla fine di dicembre
non ci sono più domande, ora invece, siccome lo presentiamo nel
corso dell'esercizio, ci siamo adeguati alla richiesta fatta dalla
Commissione di Coordinamento.
Tonino (P.S.I.U.P.)
- Io sono d'accordo che non si possa
tener conto dei rilievi fatti dalla Commissione di Coordinamento
per quanto concerne un rinvio della legge agli organi di controllo
della CE, ma non solo non sono d'accordo di ritenere ingiustificata
questa interferenza, queste continue interferenze della Commissione
di Coordinamento su di un disegno di legge che tende a favorire e
lenire un grave aspetto della nostra agricoltura valdostana.
Insomma io mi chiedo, questa Commissione che ha il compito di
coordinare le deliberazioni di questo Consiglio e che quindi opera
in Valle d'Aosta, vede in quale situazione versa la nostra
agricoltura, sa anche quale sia l'indice bassissimo della misera
produzione agricola della Valle. Quindi come si può paragonare
questa legge che tende appunto, come dice la relazione, a portare
un indirizzo di scelta più razionale dando una forma più
particolare sul miglioramento fondiario della nostra misera
proprietà agricola e che ha carattere, appunto come diceva
l'Assessore, prevalentemente tecnico? Come si può appunto credere
che questa leggina possa influire sugli scambi del Consiglio di
comunità europea e su di una concorrenza fra gli Stati stessi?
Magari avessimo un'agricoltura che desse una produzione tipica
sufficiente a estendersi ai mercati europei.
I nostri agricoltori lo sanno quale portentoso guadagno traggono
dall'agricoltura: ne è indice giusto lo spopolamento delle campagne
e degli alpeggi.
Quindi, ripeto, non solo sono d'accordo di non tenere conto di
questo ingiustificato intervento della Commissione che è servito
solo a ritardare l'esecuzione pratica della legge con un ulteriore
grave danno alla nostra agricoltura che aspetta con ansia dei
provvedimenti generali che non siano più i piccoli contributi
individuali che tendono a polverizzare l'agricoltura ma interventi
globali come appunto la legge in questione e, tra l'altro, la legge
sulle cooperative agricole, la trasformazione e la lavorazione dei
prodotti agricoli, anch'essa bloccata da quella Commissione. Ma
aggiungo inoltre la mia protesta contro queste continue
interferenze che frenano gli iter legislativi. Una protesta che
deve essere unanime, che secondo me dovrebbe concludersi con un
ordine del giorno concordato con i vari gruppi per una collettiva
protesta a queste continue interferenze della Commissione di
Coordinamento che ledono sia il prestigio del Consiglio regionale,
sia la nostra stessa autonomia che in questo modo non è più una
vera autonomia regionale ma si trova ad essere peggio di una
qualsiasi amministrazione provinciale.
Quindi ho fatto una proposta, se è possibile di stilare un
ordine del giorno, non l'ho preparato perché ritengo che potrà
essere concordato tra i vari gruppi e su questa mia proposta
desidererei sentire dai Consiglieri il loro pensiero in merito.
Maquignaz
(D.C.)
- Dunque il Consigliere Tonino ha
ribadito ed è perfettamente d'accordo con noi sul fatto di
ripresentare il progetto così com'è, tranne la modifica per la
parte finanziaria in cui si rendeva necessaria. Quindi io direi
che, con questo nostro atto, noi diamo già una chiara dimostrazione
che non accogliamo minimamente le osservazioni fatte, questo serve
già come ordine del giorno, cioè, ripresentando il progetto e
riapprovandolo così com'era stato elaborato la prima volta, vuol
dire che siamo già d'accordo e che respingiamo le osservazioni del
Coordinamento. Io direi che non è necessario in questo caso un
ordine del giorno.
Manganoni
(P.C.I.)
- Siamo pienamente d'accordo,
cioè, di ribadire di ripresentarla la legge.
Montesano (P.S.U.)
- Nessun altro chiede la parola?
Allora si passa all'esame della legge articolo per articolo, se non
ci sono osservazioni lo dò per approvato.
Articolo 1 - Osservazioni? Il Consiglio approva.
Articoli 2, 3, 4, 5, 6 e 7 - stesso risultato.
Maquignaz
(D.C.)
- Mi fanno presente in questo
momento che prima l'articolo 7 diceva, dunque, al primo comma "Le
spese derivanti dagli interventi finanziari di cui alla presente
legge in lire 30 milioni annue saranno finanziate sul sotto
indicato nuovo capitolo di spesa del bilancio preventivo della
Regione per l'esercizio finanziario 1969 e per gli anni successivi
con uno stanziamento annuo di lire 30 milioni". Allora bisognerebbe
aggiungere, siccome noi adesso abbiamo il bilancio già approvato,
"all'approvazione e all'erogazione della spesa di Lire 30
milioni sul predetto capitolo 371 della parte spesa del bilancio si
provvederà con deliberazione della Giunta regionale"
la solita
aggiunta che prima non potevamo fare per il fatto che il bilancio
non era ancora stato vistato.
Montesano (P.S.U.)
- Osservazioni? Allora l'articolo 7 è
approvato con l'aggiunta proposta dall'Assessore Maquignaz.
Articolo 8 - Il Consiglio approva.
Si passa alla votazione a scrutinio segreto.
Risultato della votazione: presenti 31 - votanti 31 -
maggioranza 16 - favorevoli 28 - contrari 3, il Consiglio
approva.
