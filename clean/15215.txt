Classificazione
ASSISTENZA SOCIALE
Famiglia, tutela dell'infanzia


Resoconto integrale del dibattito dell'aula
Oggetto del Consiglio n. 1736 del 20 dicembre 1995 - Resoconto
SEDUTA POMERIDIANA DEL 20 DICEMBRE 1995
OGGETTO N. 1736/X Approvazione del piano di riparto dei
finanziamenti da assegnare agli enti gestori, per l'anno 1996, in
applicazione della legge regionale 15 dicembre 1982, n. 93 ("Testo
unico delle norme regionali in materia di promozione di servizi a
favore delle persone anziani ed inabili"). Direttive
applicative.
Deliberazione Il Consiglio
Richiamate le leggi regionali 15 dicembre 1982, n. 93 ("Testo
unico delle norme regionali in materia di promozione di servizi a
favore delle persone anziane ed inabili") e 26 maggio 1993, n. 46
("Norme in materia di finanza degli Enti Locali e delle Comunità
montane") in base alle quali la Regione promuove interventi a
favore delle persone anziane ed inabili mediante l'assegnazione
agli Enti Locali di finanziamenti per l'istituzione, il
potenziamento e la gestione dei servizi precisati nelle leggi
medesime;
Considerato che sono stati inviati dagli Enti Locali programmi
per l'istituzione, il potenziamento e/o la gestione di servizi per
l'anno 1996;
Ravvisata la necessità, in applicazione dell'articolo 20 della
legge regionale n. 93/82, di proporre al Consiglio regionale il
piano annuale di riparto dei contributi regionali per il predetto
anno;
Considerato che il competente Servizio dell'Assessorato della
Sanità ed Assistenza Sociale ha provveduto alla predisposizione dei
relativi atti;
Sentita l'Associazione dei Sindaci della Valle d'Aosta, nonché
la Consulta regionale delle organizzazioni Sindacali dei
Pensionati;
Visto il parere favorevole di legittimità rilasciato dal
Dirigente del Servizio Affari Generali, Assistenza e Servizi
Sociali dell'Assessorato della Sanità ed Assistenza Sociale, ai
sensi dell'articolo 72 della legge regionale n. 3/1956 e successive
modificazioni, e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/1995, sulla
presente deliberazione;
Visto il parere della V Commissione consiliare permanente;
Delibera
1) di approvare, per l'anno 1996, il piano di riparto dei
finanziamenti regionali, in applicazione delle leggi regionali 15
dicembre 1982, n. 93 e 26 maggio 1993, n. 46, come dagli allegati
A), B), C) e D) che formano parte integrante della presente
deliberazione;
2) di dare atto che la spesa complessiva di Lire 32.000.000.000
(trentaduemiliardi) dovrà essere imputata sul Capitolo del bilancio
di previsione della Regione per l'anno 1996 corrispondente al
Capitolo 58400 "Contributi agli Enti Locali nelle spese di gestione
di servizi sociali a favore delle persone anziane ed inabili" del
bilancio preventivo della Regione per l'anno 1995;
3) di stabilire che nei limiti dei finanziamenti assegnati gli
Enti gestori devono provvedere prioritariamente al pagamento al
personale delle competenze, anche arretrate, e degli adeguamenti
contrattuali dovuti, nonché delle spese per le sostituzioni nei
casi previsti dalla normativa vigente e degli straordinari e di
altre eventuali competenze da riconoscere per la partecipazione a
iniziative formative;
4) di stabilire che gli Enti applichino nei confronti degli
utenti dei servizi le contribuzioni contenute nelle tabelle di cui
all'allegato C);
5) di stabilire che gli Enti devono applicare le direttive di
cui alla presente deliberazione e ai relativi allegati B), C) e D)
per quanto concerne le modalità per l'utilizzazione dei fondi
assegnati con il piano di riparto dei finanziamenti, per le
modalità operative e per le tabelle di contribuzione;
6) di stabilire che agli impegni e alle liquidazioni dei
finanziamenti assegnati agli Enti provveda la Giunta regionale, con
successivi provvedimenti deliberativi, ai sensi dell'articolo 21
della legge regionale 15 dicembre 1982, n. 93;
7) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettere b), e), h) del decreto
legislativo 22 aprile 1994, n. 320.
Allegati A, B, C, D
(...omissis...)
Presidente Ha chiesto la parola il Consigliere Squarzino
Secondina.
Squarzino (VA) Vorrei solo sottolineare alcuni aspetti di questo
piano, per mettere in luce alcune linee che ci sono in questa
delibera e che indicano una tendenza che poi andrà completata ed
approfondita, tenendo conto di come sarà applicata.
Credo che l'affermazione che qui è stata ribadita sulle modalità
con cui sono regolate le procedure di accesso ai servizi sia
estremamente positiva, e lo dico anche portando una esperienza che
è emersa l'altro giorno in audizione: di fronte alla richiesta dei
soci dell'Associazione dei malati di Alzheimer, che chiedevano che
non ci fosse discriminazione nei confronti di possibili utenti, il
fatto di aver chiarito che la delibera indica con molta precisione
quali sono le priorità li ha alquanto tranquillizzati.
Voglio ricordare che la priorità è proprio del bisogno e la
priorità dei residenti si attiva nel caso di parità di bisogno;
questo mi sembra sia un elemento importante, perché consente che
come sistema delle microcomunità noi diamo una risposta ai bisogni
che sono presenti in questa regione.
Vi è un secondo aspetto, che mi sembra positivo e che vorrei
sottolineare, chiedendo eventualmente di verificare se ci sono
delle difficoltà nell'applicazione, e a tale riguardo chiedo
all'Assessore di precisarlo ancora meglio se emergessero delle
difficoltà. Mi riferisco alla direttiva, in cui viene chiarito che
il sistema di partecipazione alle spese - sistema che viene
regolamentato in base a tabelle rapportate al reddito, al numero
dei familiari, e via dicendo - può ammettere delle deroghe, là dove
ci sono dei bisogni che sono particolari.
Mi sembra che qui siano state precisate in modo chiaro almeno
due situazioni in cui queste deroghe sono, non solo consentite, ma
anche previste: un primo caso di deroga è quando l'utente deve
usufruire di differenti tipologie di servizi, nel senso che non
solo usufruisce di un servizio di assistenza domiciliare, ma
probabilmente usufruisce anche di altri tipi di servizi che deve
pagare. In questo caso si chiarisce che, su proposta
dell'assistente dei servizi sociali di zona, vengono proposte delle
diminuzioni alle spese di partecipazione.
Il secondo caso si verifica quando un servizio viene fornito in
misura rilevante. Vorrei sottolineare che questo riguarda in modo
particolare l'assistenza domiciliare; se guardiamo la tabella a
pagina 1 dell'allegato C, in cui vengono indicate le contribuzioni
orarie relativamente alle diverse fasce di reddito, ci si rende
conto che la prima fascia con lire 3.600/h con un reddito molto
basso, ed anche l'ultima fascia con lire 12.000/h, sono soprattutto
nel caso in cui il singolo utente ha bisogno di poche prestazioni
domiciliari.
Ci sono casi in cui hanno bisogno di 2-3 ore al giorno per 6
giorni la settimana. Se prendessimo questo esempio di 12.000/h per
3 ore al giorno, sono 36.000 lire, per 6 giorni la settimana, per 4
settimane al mese, vediamo che raggiungiamo una cifra di 8-900.000
lire, tale da non lasciare più all'utente il necessario per pagarsi
l'affitto e tutto il resto.
Questo è uno dei casi tipici in cui, sulla base di una analisi
della situazione, viene proposta e viene applicata una riduzione
del contributo.
Vorrei pregare l'Assessore di continuare in questa strada, che
consente di facilitare il permanere a casa dei nostri anziani;
sappiamo che anche se apparentemente sembra che facilitiamo la loro
presenza nella propria casa, anche se sembra che contribuiamo per
questo servizio, in realtà facciamo risparmiare alla collettività
dei soldi, perché quanto più un anziano riesce a rimanere a casa,
seguito da persone competenti, tanto più andiamo nell'ottica di
prevenire una serie di difficoltà e quindi non ci mettiamo nella
condizione di dover poi ospitare questa persona in microcomunità o
in ospedale, dove la retta giornaliera, e quindi il costo per la
collettività, è molto più alto.
Presidente Altri che intendono prendere la parola? Se nessuno
prende la parola, si passa alla votazione:
Presenti, votanti e favorevoli: 27
Il Consiglio approva all'unanimità
