Classificazione
ELEZIONI



Oggetto del Consiglio n. 2713 del 17 maggio 2007 - Resoconto
OGGETTO N. 2713/XII - Rigetto della proposta di legge:
"Disposizioni urgenti per il rinnovo dei Consigli comunali di
Arnad, Issime e Valsavarenche".
Articolo 1
(Rinnovo dei Consigli comunali di Arnad, Issime e
Valsavarenche)
1. L'applicazione della legge regionale 9 febbraio 1995, n. 4
(Elezione diretta del sindaco, del vice sindaco e del Consiglio
comunale), è sospesa limitatamente alle prime elezioni successive
alla data di entrata in vigore della presente legge per il rinnovo
dei Consigli comunali di Arnad, Issime e Valsavarenche.
2. Ai fini delle elezioni di cui al comma 1, si applicano le
disposizioni di cui al decreto del Presidente della Repubblica 16
maggio 1960, n. 570 (Testo unico delle leggi per la composizione e
la elezione degli organi delle Amministrazioni comunali), nel testo
vigente alla data di entrata in vigore della legge 25 marzo 1993,
n. 81 (Elezione diretta del sindaco, del presidente della
provincia, del consiglio comunale e del consiglio
provinciale).
Articolo 2
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Sandri.
Sandri (GV-DS-PSE)
- Tenuto conto che in questi Comuni si
voterà domenica, è palese che questa legge non ha alcuna
possibilità di avere un qualche interesse dal punto di vista
pratico, però ha un grande interesse dal punto di vista politico ed
evidenzia come uno dei metodi della maggioranza di non affrontare i
problemi è quello di trascinare le discussioni in commissione, in
modo da portare fuori tempo massimo i provvedimenti.
M. Le Président, chères et chers collègues, le système des
autonomie locales est un pilier fondamentale de notre Autonomie; en
fait, on ne peut pas envisager un développement de notre système
démocratique, ni une plus large participation populaire si, à
partir des administrations communales, on ne réussit pas a rendre
les rapports entre l'administration et la population les plus
performants possibles.
La loi électorale n° 4 du 1995 "Elezioni diretta del Sindaco,
del Vicesindaco e del Consiglio comunale" en fait n'as pas sorti le
résultat qu'on espérait. Les énormes pouvoirs du Maire, la
concentration des informations au niveau des Exécutifs et les rares
et stériles réunion des Conseils communaux ont éloigné la
démocratie de nos Maisons communales et coupé l'entente entre
administration et population. Il y a une démonstration claire e
nette de cette coupure: dans les 68 Communes qui ont voté pour le
renouvellement des organes communaux en 2005, une (Aoste) a voté
avec un système particulier de coalitions, 4 avec un choix entre 3
listes (Champdepraz, Champorcher, Saint-Christophe, Saint-Vincent),
45 présentaient 2 listes sur le bulletin de vote quand même un
choix, mais il y en a bien 18 qui ont voté avec une seule liste,
donc on y a voté sans possibilité de choix. Les 18 Communes sont:
Sarre (4.241 habitants), Valtournenche (2.217 habitants), Cogne
(1.507 habitants) Pollein (1.361 habitants), Gignod (1.239
habitants), Pré-Saint-Didier (928 habitants), Brusson (865
habitants), Arvier (849 habitants), Introd (558 habitants),
Etroubles (451 habitants), Allein, Avise, Bard, Chamois, Doues,
Emarèse, Fontainemore, Saint-Oyen. Comme on voit, il est plutôt
incroyable et, en fait, injuste que 15.000 Valdôtains n'ont pu
choisir et surtout que Sarre, qui est presque une ville de 5.000
habitants, il n'y a pas eu autre choix que voter le Maire indiqué
par l'"Union Valdôtaine".
In pratica ci ritroviamo che una legge, che era partita con
grandi speranze di aiutare un cittadino a sentirsi ancora più
padrone del proprio voto attraverso l'elezione diretta del Sindaco,
del Vicesindaco, si è rivelata un mezzo non adatto a quella
situazione. La dimostrazione lo è proprio di questi 68 Comuni, che
hanno votato nel 2005 e che a parte Aosta, che ha un sistema di
coalizione, e 4 che hanno avuto la tripla lista (Champdepraz,
Champorcher, Saint-Christophe, Saint-Vincent), e i 45 che hanno
avuto un normale dibattito, ce ne sono stati 18 che hanno avuto una
sola lista, per cui il cittadino ha potuto votare solo quello che
passava il convento. La cosa grave è che fra questi 18 Comuni ce
n'è uno che, all'epoca, aveva 4.241 abitanti, ma che forse nel 2010
sfiorerà i 5.000 (Sarre), ce ne sono parecchi altri per un totale
di 15.000 abitanti.
La legge n. 4/1995 era stata pensata e proposta per consentire
un maggiore potere di scelta da parte dei cittadini con l'elezione
diretta del Sindaco, del Vicesindaco e con l'espressione di 2
preferenze fra i Consiglieri presenti in lista. Nella realtà,
invece, la mancanza di liste contrapposte ha portato ad
un'espropriazione del diritto di scelta da parte dei cittadini. In
particolare, tenuto conto della straordinaria concentrazione di
potere nelle mani dei Sindaci, o comunque nelle Giunte, la scelta
elettorale è risultata spesso e volentieri una delega in bianco da
parte dei cittadini al Sindaco, ma la beffa più grande è che, in
effetti, la possibilità di scelta dei cittadini si è notevolmente
ridotta rispetto alla legge n. 570/1960, la legge nazionale con cui
si votava precedentemente. Con questa legge i cittadini, con le
loro 12 preferenze, non indicavano soltanto un candidato più
votato, che per vie naturali il Consiglio comunale eleggeva poi a
Sindaco, ma valorizzava anche nelle differenti liste le persone più
meritorie di svolgere la funzione di Consigliere comunale (metodo
del "panachage"), in quanto potevano esprimere preferenze non solo
nella lista scelta, ma anche nelle altre di minoranza.
Con il sistema elettorale regionale del 1995, invece il Sindaco
è stato sistematicamente un prodotto di accordi partitici, nella
maggior parte dei casi tutti all'interno del partito di maggioranza
relativa, che spesso non solo ha condizionato la scelta, ma ha
anche promosso all'incarico di Sindaco e di Vicesindaco personalità
che in lista avrebbero raccolto pochi voti, costringendo le
personalità di maggior spicco a rivestire il ruolo di porta acqua
della lista. Si è arrivati anche a casi estremi, per cui lo stesso
partito ha fatto la lista principale e anche la lista di
opposizione, cioè ha gestito tutti e due gli elementi, quindi di
nuovo portando a una carenza di democrazia, perché la possibilità
di scegliere fra le due liste era una possibilità del tutto
illusoria. Se si associa questo quadro all'innegabile fatto che il
Presidente della Giunta e gli Assessori regionali hanno un forte
potere di condizionamento - pensiamo solo ai trasferimenti
finanziari e all'accettazione o meno di proposte FOSPI, piano
lavori, eccetera - il sistema delle autonomie locali valdostano
assomiglia in modo straordinario al sistema presente al tempo del
ventennio fascista: agli ordini del Prefetto, che era il mandante
del Governo e qui rappresentato dal Presidente della Giunta, i 74
Podestà attuavano un controllo del territorio tale da impedire
qualunque possibilità di nascita e di crescita di alternative
politiche.
Ovviamente oggi ci sono le dovute eccezioni: non possiamo non
ricordare coalizioni comunali partecipate da più partiti, condivise
con la popolazione, che hanno consentito l'elezione di Sindaci e
Giunte assolutamente democratiche e pienamente coscienti delle
responsabilità nei confronti dei propri amministrati. A questi
coraggiosi amministratori va la nostra solidarietà, tanto più
sentita quanto più siamo coscienti delle difficoltà che essi
incontrano a Palazzo regionale.
Per tutte queste motivazioni noi abbiamo ritenuto opportuno
presentare questa provocatoria proposta di legge, che riporta alle
vecchie normative del 1960 la regolamentazione elettorale dei 3
Comuni chiamati alle urne in questa primavera. Tra l'altro,
prendiamo atto che in uno di questi 3 Comuni, quindi nel 33% di
questi Comuni, c'è una sola lista, il Comune di Eischeme-Issime.
Certo, il problema non è risolvibile con un mero ritorno al
passato; tuttavia quel sistema elettorale consentiva ai cittadini
di poter determinare, anche al di là della volontà dei partiti, il
candidato più gradito dalla popolazione alla carica di Sindaco e,
insieme ad esso i candidati più meritori per comporre la Giunta ed
i Consigli comunali, sia nella maggioranza che nell'opposizione. È
indispensabile quindi porsi il problema, trovare un meccanismo
sostanzialmente simile a quello, quantomeno per i Comuni fino a
3.000 abitanti, con l'accortezza di prevedere per quelli più
piccoli, con meno di 300 abitanti, sistemi che garantiscano dal
cosiddetto "controllo delle famiglie notabili".
La riforma elettorale degli Enti locali è essenziale, ma non
sufficiente. Ad essa bisognerà associare una rivisitazione del
cosiddetto "ente intermedio" - Comunità montana - che deve trovare
una propria via, o diventa ente elettivo, eletto direttamente dalla
popolazione, con le opportune garanzie democratiche e di
partecipazione, o viene eliminato e sostituito con consorzi ed
altre associazioni di comuni volontarie e su obiettivi specifici.
La riforma più essenziale, tuttavia, è quella della divisione delle
competenze e dei poteri tra Sindaco, Giunta e Consiglio:
quest'ultimo appare del tutto deprivato della possibilità di
esercitare un effettivo controllo sull'attività della Giunta, fatto
negativo non solo per la stessa democrazia, ma anche per
l'efficienza delle amministrazioni comunali, che non possono godere
del fastidioso, ma indispensabile, apporto critico delle minoranze.
Qui bisognerebbe aprire una parentesi sul problema dei Consiglieri
di maggioranza, la difficoltà di fare le liste, per cui in molti
Comuni c'è una lista sola, non è solo legata alla motivazione
politica che dicevo prima, ma anche al fatto che questo meccanismo,
demotivando il Consiglio comunale che può essere convocato anche
solo un paio di volte all'anno per il bilancio e poco più,
ovviamente se demotiva i Consiglieri di opposizione, ancora di più
demotiva i Consiglieri di maggioranza, quindi la difficoltà è di
andare a recuperare dei Consiglieri di maggioranza.
Questo progetto di legge pone numerosi e importanti problemi che
sono comunque sul tavolo della politica valdostana e che, con la
bocciatura dell'articolo 1, saranno solo soltanto formalmente
rinviati grazie al comportamento di questa maggioranza, a metà tra
uno struzzo con la testa nella sabbia e un condannato a morte che
fa l'ennesimo ricorso alla Corte di giustizia. La verità è che,
anche in questo caso, emerge la prepotente volontà di dominio
incontrastato da parte dell'attuale dirigenza dell'"Union
Valdôtaine" e la sua totale incapacità di relazione con chi ha
opinioni diverse, proposte contrastanti, insomma con il diverso da
sé. La storia è piena di esempi di sistemi politici gestiti in
questo modo, assolutista e arrogante. Lascio a voi di scegliere
quale sia più simile all'attuale sistema valdostano.
Permettetemi, tuttavia, di sottolineare come tutti gli esempi a
cui avete potuto assimilare il regime unionista hanno avuto una
stessa drammatica fine: quella di rientrare nel gran "calderone"
dei periodi storici che tutti vogliono dimenticare il più in fretta
possibile.
Presidente
- La parola al Consigliere Cesal.
Cesal (UV)
- Non avrei voluto intervenire in questo
dibattito, in quanto non ritengo che l'argomento sia meritevole di
attenzione, proprio nel momento in cui fra 2-3 giorni si
svolgeranno le elezioni che riguardano i Comuni oggetto di questa
proposta di legge.
Quando assisto a questi dibattiti in seno a questo organismo,
che credo sia il massimo organismo di questa Regione, mi pare di
assistere ad una commedia all'italiana e il comportamento del
collega Sandri può essere sintetizzo nel "piove governo ladro!",
perché ha la capacità di nascondere i suoi fallimenti, di cercare
di coprire questi suoi fallimenti, di coprire questa sua incapacità
di analizzare la situazione generale, quindi di essere interprete
della volontà della popolazione, accusando l'"Union Valdôtaine". È
una delle sue caratteristiche e parrebbe porsi come in alternativa
a quello che lui definisce il "regime unionista". Dico molto
francamente che se l'alternativa è questa, avremo ancora la
possibilità di durare per tanti anni, perché francamente non credo
che possa essere un'alternativa credibile in considerazione della
mancanza di contenuti di ogni tipo di proposta, se non quella di
cercare il sensazionalismo, la polemica a tutti i costi, o di
sollevare dei polveroni che alla fine non hanno alcun costrutto
positivo.
Vorrei utilizzare dei termini per chiudere questo mio
intervento, che ha utilizzato il collega Sandri oggi... ridicolo:
ecco, questa è una proposta ridicola, una proposta che è stata
ridicolizzata da quanti sono intervenuti in audizione in I
Commissione. Abbiamo richiesto su proposta del collega Sandri,
abbiamo udito i Sindaci dei 3 Comuni interessati, ma non solo, i
Sindaci hanno una posizione di privilegio da difendere, abbiamo
chiesto anche di sentire i rappresentanti delle minoranze, perché
riteniamo che la minoranza possa portare qualcosa di diverso, ma
tutti si sono dissociati da questo genere di proposta. E la
dissociazione che è andata a finire anche sui giornali è venuta da
parte di un Sindaco che non si riconosce nell'"Union Valdôtaine",
ma che è espressione proprio di quel movimento politico che il
Consigliere Sandri dice di rappresentare in quest'aula, e che ha
motivato la sua volontà di non ricandidarsi a seguito di queste
polemiche. Se il Consigliere Sandri è incorso in un fallimento, se
ne assuma la responsabiltà, non accusi gli altri e sancisca il suo
fallimento e prenda atto di questa situazione, di questo "bluff"
che ha voluto fare, perché il Consigliere Sandri spazia con le sue
proposte da destra a sinistra, parlando di tutto e del contrario di
tutto, arriva, propone, fa e disfà, e accusa sempre l'"Union
Valdôtaine"!
Non so, sempre per riprendere una frase del Consigliere Sandri,
se tutto questo ha una motivazione psichiatrica psicologica da
ansia elettorale, ho la sensazione che quando parliamo di
"motivazione psichiatrica psicologica da ansia elettorale", questo
coinvolga soprattutto il collega Sandri, lo ha detto lui, non l'ho
detto io, non mi sarei mai permesso di affermarlo in quest'aula, ma
visto che è stato detto, credo che in questo tipo di comportamento
vi si riconosca anche questa "ansia elettorale" che poi porta a
delle confusioni mentali, un'altra espressione usata dallo stesso
Sandri, stamani.
Una proposta di legge che ha perso quelli che erano i suoi
proponenti, uno dei firmatari si è dissociato pubblicamente,
inviando una lettera in tal senso. Un altro dei firmatari si è
dissociato in sede di votazione in I Commissione; quindi se ci sono
dei fallimenti, se ci sono delle accuse, qualcuno dovrebbe fare un
minimo di autocritica e non dovrebbe cercare di venire, qui, a dare
le proprie lezioni e cercare di dire che la colpa è sempre degli
altri! Se confusione mentale c'è, se i sistemi politici gestiti in
questo modo sono assolutisti e arroganti, dico: forse bisognerà
prendere in considerazione le possibili alternative e ragionare di
conseguenza!
Per cui evitiamo di essere ridicoli, evitiamo di prestarci a
questo gioco, evitiamo di cercare delle finestre che ci danno quel
minimo di notorietà, se vogliamo ragionare su queste problematiche
siamo disposti a farlo nelle sedi opportune, ma senza farci dare
delle lezioni da nessuno, perché non ne hanno i titoli; pertanto
cerchiamo di rimanere al fatto concreto e di evitare di accusare
gli altri. Sandri prenda atto del proprio fallimento, facendo un
minimo di autocritica!
Presidente
- La parola al Consigliere Ferraris.
Ferraris (PPD-VDA)
- Intanto per esplicitare la mia
posizione rispetto a questo disegno di legge che ho firmato e che
voto, e vorrei spiegare le motivazioni. Diciotto Comuni di questa
Regione hanno votato con una lista unica, quindi 1/4 dei cittadini
che hanno votato in quei Comuni non hanno potuto scegliere fra
opzioni diverse. Quando la lista è unica, si può votare quella
lista o scegliere liberamente di astenersi, ma questo evidenzia un
problema di applicazione della legge.
Va detto che la legge che è stata votata per l'elezione diretta
dei Sindaci presenta dei limiti, la proposta di legge presentata
aveva un intento provocatorio, cioè di dire al Consiglio che questo
problema va affrontato ed è questo il motivo per cui ho firmato
questa legge e oggi la voterò. Un conto però è la provocazione -
questa la condivido -, altro conto è porre il problema in termini
che invece non condivido, nel senso che là dove nella relazione si
dice che: "il sistema delle autonomie locali valdostano assomiglia
in modo straordinario al sistema presente al tempo del ventennio
fascista, agli ordini del Prefetto, il nostro Presidente della
Giunta, 74 Podestà attuano un controllo del territorio tale da
impedire qualunque possibilità di nascita e di crescita di
alternative politiche". Io non sono d'accordo su questo, perché
innanzitutto è una frase offensiva dei cittadini che si sono
espressi liberamente e non è certo questa mitigata poi dalle frasi
successive che, sempre nello stesso testo, sono scritte ed è
offensiva nei confronti dei Sindaci, dei Vicesindaci, degli
Assessori e dei Consiglieri che non credo non si riconoscano in
affermazioni di questo genere.
C'è un altro elemento che vorrei porre all'attenzione: la frase
nella quale si dice che l'"Union Valdôtaine" ha una totale
incapacità di relazione con opinioni diverse, con proposte
contrastanti, insomma con il diverso da sé. Non sono per difendere
l'"UV" che non è esente da colpe nella gestione della politica
valdostana, magari qualche autocritica, caro Cesal, sarebbe anche
utile sentirla in quest'aula, però vorrei fare un'ultima
considerazione. Credo che i fustigatori dei costumi, soprattutto
dei costumi pubblici, debbano essere caratterizzati da una condotta
irreprensibile e da comportamenti e costumi pubblici sempre - non
mi interessano i costumi privati - irreprensibili e coerenti.
Ritengo doveroso e opportuno che ci si relazioni con opinioni
discordanti, che ci si relazioni con il diverso da sé, sicuramente
è un segno di apertura politica e personale. Non riesco però a
trovare una risposta ad un interrogativo: quale relazione ci sia
fra accettare il diverso da sé, quindi un'affermazione di massima
apertura, tolleranza e disponibilità, e assumere comportamenti
quali quelli assunti dal mio ex Capogruppo, dalla sera al mattino
togliere la delega a un Consigliere del suo gruppo - delega alla
partecipazione alla Convenzione per la riforma dello Statuto - cosa
che è stata fatta quando ero a tutti gli effetti componente del
gruppo, "in modo assolutista e arrogante". Ho voluto usare le sue
parole contenute nella relazione alla proposta di legge n. 154.
Ben vengano le relazioni di tolleranza e democrazia... sarebbe
ancora meglio, però, essere coerenti con queste dichiarazioni! Con
questo confermo il voto favorevole al disegno di legge per la
coerenza nell'averlo firmato.
Presidente
- La parola al Consigliere Ottoz.
Ottoz (UV)
- È bello ogni tanto essere d'accordo con il
Consigliere Sandri, quanto meno suddividendo il progetto di legge
che propone tra l'analisi della situazione che ha fatto e quindi la
sindrome che si sta verificando nei Comuni, e pur senza condividere
assolutamente la terapia, cioè il contenuto della legge.
È fuori di dubbio, ne abbiamo discusso a lungo durante le lunghe
riunioni per mettere a punto i testi faticosi delle 3 leggi
elettorali, è emersa con chiarezza la necessità che - se non questo
Consiglio - la prossima legislatura metta le mani a una
modificazione radicale del sistema elettorale degli enti locali in
Valle d'Aosta; in effetti i sintomi che il Consigliere Sandri ha
denunciato, la mancanza di democraticità per certi versi, il fatto
che portino troppo facilmente a liste uniche... sono fatti veri di
una certa gravità sul piano democratico, quindi qualche misura
dovrà essere presa e bisognerà ripensare a tutta la struttura, se
sia ancora opportuna anche l'elezione diretta del Vicesindaco, se
volendo rimanere sull'elezione diretta del Sindaco, si debbano
prevedere come obbligatorie delle primarie per identificare i
personaggi che poi devono andare in lista, sottraendoli in parte
alle logiche di partito, oppure se tornare ai metodi precedenti che
vedevano la nomina del Sindaco all'interno delle coalizioni elette
in base alle maggioranze che si formavano, non ultimo fattore
tenuto in conto quello del numero delle preferenze ottenute.
L'analisi e la sindrome effettivamente ci portano ad esaminare
la necessità di mettere mano - non adesso, perché ad una settimana
dal voto sarebbe ridicolo, e magari neanche nell'ultimo anno prima
delle elezioni - al sistema elettorale degli enti locali, perché
oggi in questo modo le cose nei Comuni non vanno come dovrebbero e
come ha sottolineato il collega Sandri non solo nei Comuni piccoli,
dove certe logiche sarebbero più comprensibili, ma anche in Comuni
più grandi. Dopodiché il testo di legge è stato massacrato in
commissione da maggioranza e opposizione dei 3 Comuni di cui si
parla, quindi di questa legge penso che non si possa proprio fare
nulla.
Presidente
- La parola al Consigliere Bortot.
Bortot (Arc-VA)
- Vorrei fare una precisazione riguardo
al fatto che credo di non essere né più furbo, né più scemo di
altri, sono anche un po' sordo, ma non del tutto, quindi questa
proposta di legge in I Commissione non è stata massacrata dai
Sindaci e dalla minoranza, e poi preciso meglio... credo che il
collega Sandri non abbia bisogno di difendersi dal violento attacco
personale del collega Cesal. Violento attacco personale, perché per
quanto riguarda l'andamento dei lavori della I Commissione i
Sindaci e le minoranze hanno contestato il metodo di presentazione
della proposta di legge alla vigilia delle elezioni e del rinnovo
dei Consigli comunali di Arnad, Valsavarenche, Issime, che abbiamo
adesso, tanto che la discussione si è protratta lungamente e tutti
i Sindaci e le minoranze hanno riconosciuto "in toto" o in parte
che i problemi posti da questo provocatorio disegno di legge sono
reali, tanto che nel merito di questa proposta di legge il
Consigliere Cesal non è entrato, in quanto i problemi posti, il
livello di democrazia che esiste nei Consigli comunali dei nostri
paesi è pari a zero.
Vi faccio un esempio: il Consiglio comunale di Nus ha votato a
maggioranza un regolamento che prevede che la minoranza debba
presentare le mozioni 2 mesi prima e questo è il livello di
democrazia, mentre nel resto del mondo si parla di Consigli
comunali partecipati, mentre hanno la pretesa di essere chiamate ad
esprimersi le popolazioni sulle decisioni che vengono prese dalla
politica e dagli organi istituzionali, non solo essere chiamati a
votare ogni 5 anni, questo disegno di legge presenta una serie di
problemi a cui bisogna mettere mano, se vogliamo tutelare la
democrazia ed evitare che i cittadini nei nostri paesi diventino
sudditi. Questo è il problema posto dal Consigliere Sandri, come
perché in che modo lo ha posto, su questo abbiamo delle critiche da
fare allo stesso Sandri e, proprio per il metodo con cui ha posto
questi problemi, ci asterremo sul disegno di legge.
È evidente che il malessere nei paesi c'è e il sottoscritto
aveva anche parlato che occorre definire una nuova legge di
elezione dei Consigli comunali e insieme predisporre una bozza di
Statuto quadro, dove i singoli Consigli comunali non abbiano
l'autonomia a colpi di maggioranza di approvare Statuti, che sono
la morte della democrazia, il congelamento del potere fine a sé
stesso. Vediamo le modalità con cui vengono discussi i piani
regolatori, i problemi dei singoli paesi all'interno dei Consigli
comunali, vediamo quanta gente partecipa alle riunioni dei Consigli
comunali, c'è va far venire la pelle d'oca, eppure i cittadini sono
grandi e istruiti per poter partecipare. Evidentemente con
l'attacco personale del Consigliere Cesal non si vuole entrare nel
merito dei problemi posti, perché probabilmente a questa "Union
Valdôtaine" va bene questo tipo di legge, ci mancherebbe altro!
Siamo arrivati anche al Comune di Arnad, dove ci sono le elezioni
domenica prossima e una componente politica andava in giro a
minacciare i componenti di un'altra lista avversaria!
Ci sono stati uomini non appartenenti alla politica, uomini di
potere - né Consiglieri, né Assessori, né Presidenti, né membri di
organismi politici - che in quel paese sono calati a piedi giunti
ricattando e minacciando, e con questi metodi di intervento quando
siamo di fronte alle tornate elettorali o a scelte politiche,
bisogna che sia la Regione, non la minoranza, a dire "basta" a
questi metodi autoritari, dove si nominano persone ad esercitare un
potere su "chi è con me" o "è contro di me"... se poi volete vi
faccio anche i nomi, ma lo avete capito benissimo! Bisogna che le
forze politiche facciano pulizia di questi personaggi che sono
deleteri prima per loro stessi, poi per le istituzioni e poi per la
democrazia, perché confondono il potere personale esercitato a casa
loro con le istituzioni a loro disposizione e le persone diventano
sudditi da minacciare se non ubbidiscono a questo tipo di
intervento!
I problemi posti da questa legge servono per fare una
discussione pacata, lontana da scadenze elettorali, sulle modalità
che dobbiamo darci - sentendo tutti - per eleggere i nuovi Consigli
comunali, se vogliamo che la popolazione partecipi in qualità di
cittadini e non di sudditi, alle decisioni che riguardano le cose
importanti dei propri paesi.
Presidente
- La parola al Presidente della Regione,
Caveri.
Caveri (UV)
- Vorrei solo proporre 3 riflessioni su
questa discussione: la prima è una riflessione concreta che parte
dal presupposto che in questo momento è già al lavoro una
commissione tecnica fra il Governo regionale e il CELVA, per
offrire una serie di soluzioni tecniche che dovranno poi essere
vagliate dal Consiglio, sulla possibilità di modifica dei sistemi
di voto per le elezioni comunali; quindi non si può dire che in
questo momento non ci siano azioni concrete per discutere di questo
argomento.
La seconda questione, indirizzata ai presentatori della proposta
di legge, è un invito a ritirare la proposta, perché sappiamo tutti
che l'articolo 1 della proposta verrà rigettato dall'aula, ma
immaginiamo che per un improvviso impazzimento l'aula decida di
votare questo provvedimento, che è chiaramente incoerente con
quanto sta avvenendo nei Comuni indicati dalla proposta di legge.
Noi voteremo domenica e, se questa legge dovesse essere approvata,
ci troveremmo di fronte a una situazione che renderebbe ridicola
questa Assemblea. Ritengo che voi dobbiate, per rispetto
all'Assemblea che ha discusso di questo argomento, ritirarla,
perché se per caso ci fosse una situazione eccentrica, ci
troveremmo, come Consiglio, ad aver votato una legge che finirebbe
non si sa in quale dimenticatoio, essendo nata con ragioni di
urgenza legate alle consultazioni elettorali per le comunali.
Una terza considerazione, rivolta anche al Presidente del
Consiglio: io non credo, collega Sandri, che sia corretto da parte
di un relatore presentare una relazione come lei ha fatto, lo dico
a futura memoria e come anziano parlamentare, perché il relatore,
per antonomasia, deve presentare i contenuti della legge. Lei è
andato veramente molto al di là. Un conto sarebbe stato presentare
la relazione e successivamente prendere la parola in aula per
aggiungere tutti quegli elementi di pesantissima polemica
politica... poi sono convinto che lei, peggio viene trattato in
questa Assemblea, più si fa forte. Le polemiche politiche sono
esattamente il contrario della criptonite per Nembo Kid, cioè lei
oggi vuole fare una specie di San Sebastiano, dicendo: "tutti ce
l'hanno con me", e questo credo che lei lo consideri l'elemento di
forza della sua campagna elettorale per il 2008. Questa è una mia
valutazione, posso farlo, lei ha detto che sono un duce,
Pinochet... per fortuna ho dei precedenti familiari che mi
consolano dal punto di vista della lotta alle dittature, per cui
non credo di poter essere sospettato di mancanza di democrazia!
Chiedo che questa proposta venga ritirata, perché ci troviamo di
fronte all'assurdo di una proposta di legge che, qualora approvata,
ci renderebbe ridicoli con tutti.
Presidente
- La parola al Consigliere Sandri.
Sandri (GV-DS-PSE)
- Intanto devo fare un ringraziamento
a tutti i colleghi che sono intervenuti, non pensavo a "tanta
grazia San Antonio", veramente c'è stato un dibattito superiore in
qualità e quantità a tutte le mie aspettative. Ringrazio
particolarmente i colleghi firmatari di questa proposta di legge,
per il supporto che mi è stato dato e che è stato annunciato per
quanto riguarda il voto.
Dirò alcune questioni dal punto di vista pratico. Intanto
rimando al mittente la questione del ritiro della legge; il
Presidente si è dimenticato che questa legge entrerà in vigore il
giorno successivo a quello della pubblicazione sul Bollettino
ufficiale, occorreranno almeno 2-3 giorni, quindi sarebbe questa
legge pubblicata lunedì o martedì ed entrerebbe in vigore il
mercoledì successivo, quindi varrebbe per le prossime elezioni,
perché avete tirato talmente in lungo i lavori in commissione, che
siamo arrivati all'assurdo che questa legge può valere
tranquillamente - non c'è nulla di ridicolo - varrà per le elezioni
di Arnad e Issime e Valsavarenche del 2012...
(interruzione del Presidente della Regione, fuori
microfono)
... però non è in discussione il risultato elettorale di sabato
in nessuno dei 3 Comuni, quindi non abbiamo alcun problema.
Per quanto riguarda gli interventi sia dei colleghi Ferraris,
Ottoz, Bortot, non posso che ringraziarli, perché hanno captato, al
di là di un atteggiamento forse un po' aggressivo, l'obiettivo
fondamentale, quello di attirare l'attenzione su una diagnostica
che può trovarci tutti accomunati; poi le soluzioni ognuno darà le
proprie, e forse ce ne saranno più di una, ma questo è un sistema
che non può più andare avanti così. Il collega Ottoz ha fatto una
proposta nella prossima legislatura... io dico: "chi ha tempo non
aspetti tempo", ci si potrebbe mettere già a lavorare adesso,
poiché nella prossima legislatura passeranno un paio di mesi perché
si cominci a partire, siamo al 2009 e il 2010 è di nuovo tempo di
elezioni. Allora si comincerà a dire: "voi fate questo sistema
elettorale perché vi serve in questo senso o, viceversa, dall'altra
parte".
Credo che i prossimi mesi potrebbero essere dei mesi in cui ci
si mette a lavorare seriamente per questa cosa, ma credo che il
Presidente Caveri abbia giocato alla Niccolai, giocatore del
Cagliari degli anni '70 bravissimo nel fare gli autogoal, perché ha
detto la cosa più simpatica del mondo. Dice: "non preoccupatevi, ci
stiamo pensando noi, il Prefetto e il Potestà", cioè il CELVA e il
Presidente della Regione, perché non è abbastanza sicuro che questa
roba ci garantisca. Non preoccupatevi, le modifiche della "45" le
facciamo noi, perché dire "CELVA" significa dire la stragrande
maggioranza dei Sindaci dell'"Union Valdôtaine" che lo controllano
e, sopra di loro, il Presidente della Regione, che li controlla e
ne fa il suo...
(nuova interruzione del Presidente della Regione, fuori
microfono)
... anche l'anno scorso hanno deciso i cittadini, non si
preoccupi! Credo che per quanto riguarda questa cosa, sia una
valutazione che debba nascere dal Consiglio regionale e mi dispiace
di non aver trovato un conforto nel collega Cesal che, al posto di
intervenire sui contenuti al di là di un certo atteggiamento
provocatorio, ma di guardare ai contenuti, è cascato in un
contraddittorio provocatorio che non ha molto senso. Ma si faccia
un esame di coscienza sul fatto che la I Commissione - che è uno
dei tanti incarichi che lei ricopre - non si è fatta scrupolo di
studiarsi in questi anni la riforma della "4/1995", anzi, di fronte
a questo tentativo bizzarro di fare un intervento a gamba tesa,
tirando fuori la vecchia legge del "panachage", l'unica risposta è
un attacco in termini personali che si commenta da solo!
Penso che si possa invece fare molto di più, ma di certo non è
dando delle versioni scorrette del lavoro di commissione. Ringrazio
il collega Bortot, perché ha ricordato che in quelle audizioni sono
emerse, malgrado il clima difficile, perplessità grosse sul
funzionamento. Andate a vedere i Consigli comunali cosa significa;
là dove ci sono dei Sindaci democratici, vecchio stile... io sono
andato a seguire qualche Consiglio comunale ultimamente e devo dire
che ho trovato dei Sindaci che hanno questo confronto con la
minoranza molto forte e un coinvolgimento di tutta la maggioranza
molto positivo, cito uno per tutti, quello di Gressoney-La-Trinité,
ma... non sono mica tutti cosi! Anzi, lo stesso Presidente della I
Commissione, qualche settimana fa, citando la sua bravura, diceva:
"i Consigli comunali io in mezz'ora li chiudevo e via...
pedalare!". Questa è la mentalità con cui ci troviamo a che fare;
quindi benvenuto sarà il progetto del CELVA e del Presidente della
Giunta e della sua Giunta, lo valuteremo, ma credo che il Consiglio
dovrebbe farsi carico di questo impegno e portare avanti un lavoro
di approfondimento molto forte, ma potrebbe essere anche il caso di
fare un lavoro sul territorio, perché andare a parlare con la
gente, con i Consiglieri comunali e con gli ex Sindaci, può essere
un buon modo per imparare cos'è che non va in questo sistema e
fatta la diagnosi, trovare la terapia giusta.
Pertanto ribadendo la necessità di arrivare al voto di questa
legge e ribadendo il voto favorevole del nostro gruppo, ringrazio
tutti i Consiglieri che sono intervenuti per aver permesso di fare
un primo dibattito su questo tema, spero che non sia l'ultimo di
questa legislatura e che tutti voi possiate portare il vostro
contributo anche pubblico, oltre quello che è in privato, perché se
c'è una cosa che dispiace è che nei colloqui che si hanno molte di
queste perplessità che abbiamo espresso sono condivise. Bene ha
fatto il collega a specificare che non è detto che con questo si
identifichi lo stesso tipo di medicina, per cui si possono pensare
anche altri tipi di provvedimenti, ma sarebbe opportuno che questo,
che è uno dei cardini fondamentali dell'attività del Consiglio...
il potere che abbiamo di indirizzo rispetto agli enti locali,
ritorni nella sua sede naturale, che è il Consiglio regionale e, in
fase preparatoria, la I Commissione.
Signor Presidente della I Commissione, mi permetta solo di fare
questo apprezzamento: non sono di certo stato io a predisporre il
provvedimento di legge sui referendum propositivi che tanto vi dà
preoccupazione oggi. Credo che sui fallimenti, dal punto di vista
della gestione delle leggi, credo che anche lei debba farsi una
sana autocritica!
Presidente
- Pongo in votazione l'articolo 1 della
proposta di legge, che ricordo è stata iscritta per decorrenza dei
termini e che ha ricevuto parere negativo da parte del CPEL:
Consiglieri presenti: 27
Votanti: 21
Favorevoli: 3
Contrari: 18
Astenuti: 6 (Bortot, Frassy, Marguerettaz, Squarzino Secondina,
Tibaldi, Venturella)
Il Consiglio non approva.
Presidente
- In base all'articolo 77 comma 2 del
Regolamento interno del Consiglio, visto che il primo articolo è
stato respinto, si intende respinta l'intera proposta.
Il Consiglio respinge pertanto la proposta di legge n.
154.
