Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 771 del 28 luglio 1999 - Resoconto
OGGETTO N. 771/XI Notizie sulle consulenze affidate
relativamente alla problematica dei rifiuti.
(Interpellanza)
Interpellanza Preso atto che, per quanto riguarda la
problematica dei rifiuti, l’amministrazione
regionale da diversi anni ricorre alla consulenza della stesse
persone e società (si vedano, ad esempio, le delibere di Giunta n.
116 del 1988, n. 9753 del 1990, n. 4373 del 1991, n. 887 del 1992,
n. 3224 del 1992, n. 4288 del 1992, n. 5402 del 1992, n. 942 del
1993, n. 5779 del 1993, n. 8189 del 1993, n. 9158 del 1993, n. 4082
del 1994, n. 4084 del 1994, n. 3107 del 1995, n. 6765 del 1995, n.
3235 del 1996, n. 650 del 1997, n. 987 del 1997, n. 1221 del 1997,
n. 1620 del 1997, n. 1845 del 1997, n. 4253 del 1997, n. 2687 del
1998, n. 4655 del 1998, n. 517 del 1999, n. 1428 del 1999, n. 1525
del 1999, n. 1609 del 1999, n. 1733 del 1999), determinando quasi
un regime di monopolio nel campo della gestione dei
rifiuti;
Constatato che la normativa regionale che disciplina gli
incarichi e le consulenze indica limiti temporali
all’affidamento di incarichi alla stessa persona o
gruppo;
Constatato inoltre che alla consulenza dei soggetti, cui si
riferiscono le delibere sopra citate, ricorrono anche Enti locali
per redigere i piani dei rifiuti che saranno poi esaminati dagli
uffici regionali che si avvalgono delle competenze del medesimo
professionista;
I sottoscritti consiglieri regionali:
Interpellano
l’Assessore competente per sapere:
1) se ritenga che sul mercato non esistano competenze in materia
di rifiuti, diverse da quelle finora utilizzate in modo
massiccio;
2) se non ritenga che siano stati, di fatto, ampiamente superati
i limiti temporali introdotti dalla normativa regionale che
disciplina gli incarichi;
3) se non ritenga che, in un regime di sostanziale monopolio in
materia di rifiuti, non siano garantiti le leggi della libera
concorrenza e, di conseguenza, il costo equo delle opere pagate con
denaro pubblico;
4) se non ritenga che si sia prefigurata una situazione per cui
una stessa persona svolge contemporaneamente il ruolo di
"controllore" e di "controllato".
F.to: Squarzino Secondina - Curtaz - Beneforti
Presidente
La parola alla Consigliera Squarzino
Secondina.
Squarzino (PVA-cU)
Credo che chi ha avuto modo di guardare
l'interpellanza forse ha avuto un po' di difficoltà a capire il
senso dell'elenco delle delibere; è chiaro che era difficile
nell'interpellanza elencare tutti gli argomenti trattati da queste
varie delibere e soprattutto era difficile fare l'elenco delle date
e delle persone a cui tutte queste delibere fanno riferimento. Ora,
perché appaia chiaro a tutti il significato di quest'elenco, passo
ad illustrare le delibere.
Innanzitutto sono tutte delibere che riguardano un gruppo di
professionisti che fanno riferimento alla società Zimatec e
riguardano incarichi e consulenze affidate a un esperto, un certo
Luciano Ziviani - sono persone che non conosco affatto, non so chi
siano - con 17 incarichi, Luciano Ziviani insieme alla Zimatec
altri 11 incarichi per un totale complessivo di 29 incarichi;
Flavio Re ha da solo 5 incarichi e insieme alla Zimatec altri 5
incarichi per cui si arriva a 10 incarichi, quindi una quarantina
d'incarichi nell'arco di 10 anni che riguardano tutti un settore
ben preciso ben riassunto dal titolo dato all'interpellanza: la
problematica dei rifiuti in genere.
Teniamo conto che non è soltanto consulenza per progettare piani
regionali di smaltimento rifiuti o consulenza in materia di tutela
dell'ambiente dagli inquinamenti, quindi di consulenza, ma sono
anche incarichi per elaborare un piano regionale di smaltimento
rifiuti - qui siamo sempre nell'ambito della consulenza - e per
interventi più precisi per tutto quello che riguarda le reti
fognarie di Valtournenche, Arnad, Lillianes, Gaby, Issime,
Fontainemore, Hône.
Tutti gli impianti fognari di questi comuni sono stati
predisposti da questo "pool" di consulenti come pure tutti gli
impianti di trattamento delle acque reflue, dell'impianto di
depurazione consortile di Aosta, ma anche di altri comuni, come
pure anche le discariche, i progetti esecutivi per realizzare
discariche di categoria B, come quella di Pontey. E, ancora
depurazione di acque reflue, incenerimento residui di origine
animale e opere accessorie per lo stoccaggio provvisorio di rifiuti
valorizzabili al Centro regionale trattamento di Brissogne e via
dicendo.
Tutta questa concentrazione di consulenze su un settore
particolare in capo a una sola società, seppure articolata in due
professionisti, fa sorgere alcuni dubbi.
Prima domanda dell'interpellanza: è possibile che in questo
campo dei rifiuti, che è così importante in tutta Italia, che
diventa un settore strategico delle politiche economiche, esista
soltanto un professionista? È possibile che non ci siano competenze
in materia di rifiuti diverse da quelle finora utilizzate in modo
massiccio? Mi sembra un po' strano che il mercato offra soltanto:
Zimatec, Ziviani e Re.
Seconda domanda: queste 40 consulenze che sono state date in
questi 10 anni in modo continuativo non superano i limiti temporali
introdotti dalla normativa regionale che disciplina gli incarichi?
Abbiamo una normativa regionale molto precisa, la legge n. 47/94,
che all'articolo 7 stabilisce che gli incarichi possono essere
rinnovati per un periodo massimo di 3 anni consecutivi. Dal 1994 al
1997 ci dovrebbe essere uno stop a questo punto, ma c'è una seconda
normativa più recente, la legge n. 18/98, che dice all'articolo 5
che ogni incarico non può eccedere il periodo di mesi 11 e che un
eventuale rinnovo - qui il rinnovo viene posto come un'eventualità,
non come una norma - è soggetto alle medesime procedure del
precedente incarico e in ogni caso deve trascorrere un periodo
minimo di vacanza di 45 giorni rispetto al termine dell'incarico
precedente.
Allora è vero che qui c'è questa vacanza di 45 giorni, è vero
che io non ho fatto, lo confesso, un'analisi puntuale di ogni
delibera per verificare se era stata rispettata nella forma la
normativa regionale, ma a me sembra che nella sostanza non si sia
rispettata questa normativa che è nata con il criterio di affidare
delle consulenze, ma senza trasformare il consulente esterno in un
esperto di stanza in Regione. Il secondo principio contenuto in
questa normativa era quello di poter scegliere fra i vari
consulenti esterni e non rivolgerci sempre allo stesso.
Terzo dubbio che emerge: non si registra di fatto una situazione
in cui c'è un monopolio di questi professionisti rispetto al
problema dei rifiuti? Sappiamo infatti che in un regime di
monopolio le libere regole del mercato del miglior prezzo e del
miglior offerente cadono del tutto, ed allora cominciano a sorgere
dei dubbi che il costo delle opere pubbliche sia un costo equo.
Non dimentichiamo che è denaro pubblico questo, quindi c'è da
chiedersi se effettivamente abbiamo messo l'ente pubblico nelle
condizioni di confrontarsi fra diverse offerte e fra diverse
proposte.
Ancora c'è un ulteriore elemento che nell'interpellanza viene
indicato: non solo l'ente Regione e l'assessorato utilizzano queste
competenze, ma questa stessa persona va per conto della Regione nei
comuni e nelle comunità montane a spiegare quali sono le linee dei
rifiuti che l'assessorato porta avanti. Conoscendo sindaci,
presidenti di comunità montane, si offre o viene scelto per
redigere piani rifiuti di comuni e comunità montane.
La Regione, dovrebbe svolgere una funzione di controllo, di
verifica di quello che avviene sul territorio rispetto ai rifiuti,
ma avvalla una situazione per cui questo consulente - anche se
certamente non è materialmente la stessa persona che redige il
piano e poi mette la firma sul piano che ha verificato come
consulente dell'assessorato - che è il consulente
dell'Amministrazione regionale, e quindi degli uffici preposti a
valutare i piani, e deve accompagnare gli uffici nel valutare i
piani, è lo stesso che ha redatto per conto di altri enti, comuni e
comunità montane, gli stessi piani. C'è da chiedersi se non si sia
in una situazione in cui si prefigura il caso classico che noi
diciamo che è contro la legge, contro ogni norma di retta
amministrazione, in cui il controllore - con il significato che gli
attribuivo prima - diventi lo stesso controllato.
Aspetto con ansia le risposte dell'Assessore a questi dubbi che
ho posto con documentazione adatta.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Spero di tutto cuore, per il benessere e la
salute della collega Squarzino, che la sua ansia venga meno dopo la
mia risposta, ma ne dubito.
I provvedimenti di Giunta richiamati (29 nella premessa
dell'interpellanza) si riferiscono a 13 direzioni lavori, 1 a
collaudi, 5 a liquidazione imputazioni di spesa, 5 ad incarichi di
progettazione, 5 ad incarichi di consulenza. Delle 29 deliberazioni
citate, 11 si riferiscono ad interventi in materia di rifiuti di
cui solo 5 sono riferite a consulenze o progettazioni, mentre le
altre sono riferite a direzioni lavori e a gestione delle
acque.
Tutti gli incarichi di direzione lavori riferiti ad impianti
fognari e di depurazione sono riferiti ad interventi inseriti nei
piani lavori della Regione, ma le cui progettazioni sono state
affidate direttamente dalle amministrazioni locali interessate. Per
quanto concerne sempre la direzione lavori, si precisa che, ai
sensi delle diverse disposizioni sia antecedenti alla legge
"Merloni" che successive, l'incarico deve essere affidato in via
prioritaria al progettista delle opere a cui i lavori si
riferiscono. Questo per rispondere a una parte delle domande che
sono state fatte; sono state direttamente le amministrazioni
comunali che hanno affidato gli incarichi di progettazione, di
conseguenza l'Amministrazione regionale, gli assessorati ai lavori
pubblici hanno dato l'incarico di direzione lavori.
Limitando pertanto il raggio di azione a 10 incarichi, sono 5 di
consulenza e 5 di progettazione, mi pare che questo sia il clou
dell'interpellanza, in merito appunto a questi ultimi, cioè a
quelli di progettazione in materia di rifiuti, si fa presente che
gli stessi fanno riferimento alle opere di completamento del Centro
regionale di trattamento dei rifiuti solidi urbani e assimilati di
Brissogne, II, III e IV lotto di discarica, opere accessorie e
sistema di captazione e valorizzazione del biogas, per le quali era
necessario affidarsi a ingegneri aventi la specializzazione in
Ingegneria chimica, specializzazione richiesta per detta tipologia
d'impianti, con specifica esperienza nel settore.
Alla data di conferimento di detti incarichi, mi riferiscono gli
uffici, non vi erano fra gli ingegneri iscritti all'Ordine della
Valle d'Aosta altri professionisti con l'esperienza richiesta. A
tal proposito ho controllato l'albo aggiornato e a tutt'oggi i
professionisti iscritti con la specializzazione in Ingegneria
chimica sono: Cout Diana, iscritta dal 1994, ma dipendente
dell'ISECO fino al 1996; Dott. Viarengo Maurizio, iscritto anche
come imprenditore dal 1990, ma operante all'interno di un'industria
chimica fuori Valle; l'Ingegner Ziviani Luciano iscritto sin dal
1978. A tutt'oggi solo questi risultano iscritti all'Albo degli
ingegneri.
Passando ora agli incarichi di consulenza, prima ho parlato
delle progettazioni, adesso delle consulenze, degli incarichi di
consulenza conferiti dalla Regione si ritiene di dover sottolineare
che su 5 provvedimenti adottati di consulenza 2 sono stati proposti
dal sottoscritto, mentre 2 sono stati affidati dall'Assessore
Beneforti, che è qui presente?
Beneforti
(fuori microfono)
? dieci anni fa?
Vicquéry (UV)
? e 1 dall'Assessore Mafrica. Stranamente,
visto che il Consigliere Beneforti è presente ne approfitto, nelle
delibere citate non figura la delibera n. 3901/92 con la quale
l'Assessore Beneforti - udite, udite - conferiva l'incarico
all'Ing. Ziviani per la realizzazione dell'inceneritore. Questo lo
dico en passant, per onor del vero.
Premesso quanto sopra, rispondo puntualmente alle domande. Sul
mercato, ripeto, esistono altri professionisti che hanno conoscenze
in materia di gestione dei rifiuti, ma è assolutamente innegabile
che un professionista che opera nel settore dal 1978 possa vantare
l'esperienza necessaria peraltro non solo in materia di
realizzazione degli impianti, ma anche in materia di pianificazione
degli interventi di cui la Regione necessita attualmente.
Nel conferimento degli incarichi, per rispondere al secondo
punto, la Giunta regionale ha sempre rispettato le disposizioni
contenute prima nella legge regionale n. 47/94 e successivamente
nella legge regionale n. 18/98.
Per rispondere alla terza domanda, pur nella consapevolezza del
fatto che in Valle d'Aosta sono troppo pochi gli ingegneri con
specializzazione in Chimica, pertanto è auspicabile che altri
professionisti si dedichino a tale attività, di questo devo
prendere atto, ritengo che non esista un regime di monopolio nel
settore della gestione dei rifiuti e che non siano assolutamente
lesi interessi di altri professionisti; ne è dimostrazione che
tutti gli incarichi che sono stati dati dalle amministrazioni
locali si riferiscono ad altri progettisti. A tale scopo si precisa
che, contrariamente a quanto indicato nella premessa
dell'interpellanza, tutti i piani comunali di gestione dei rifiuti
depositati presso l'Assessorato della sanità sono stati predisposti
da tecnici differenti dal professionista a cui l'interpellanza fa
riferimento. Per quanto riguarda altre progettazioni approvate
dall'Assessorato della sanità e riferite ai rifiuti, si fa presente
che su 45 progetti di discarica per inerti presentati dai comuni
solo 4 risultano essere stati predisposti da questo
professionista.
Non è mai accaduto ad oggi che si creasse una situazione di
controllore-controllato in quanto l'attività di consulenza svolta
dal professionista è ben definita così come risulta dal
disciplinare dell'incarico allegato alla deliberazione della Giunta
regionale n. 517 del 22 febbraio 1999, contrariamente purtroppo a
quanto invece viene indicato nella delibera della Giunta regionale
n. 887 del 27 gennaio 1992, proposta dall'allora Assessore
Beneforti, la quale risultava generica, e non interferisce
assolutamente con eventuali altri incarichi di natura
professionale, progettazione e direzione lavori che lo stesso ha in
essere con l'Amministrazione regionale così come peraltro previsto
dalla legge regionale n. 18/98.
Concludendo le preoccupazioni che sono state sollevate dalla
Consigliera Squarzino noi le abbiamo ben presenti; non abbiamo
nessuna intenzione di privilegiare qualcuno rispetto ad altri,
basta andare a vedere l'elenco degli incarichi che la Giunta
regionale conferisce ai diversi progettisti secondo una logica di
rotazione continua.
È vero, lo ammetto, che in materia di pianificazione di rifiuti
non esiste in Valle questa professionalità pur avendo all'epoca
anche interpellato gli altri professionisti presenti sul
mercato.
Ci sono problemi di pianificazione che stiamo per risolvere con
la presentazione del piano regionale rifiuti e siamo comunque
intenzionati a superare questa fase di consulenza interna tant'è
che la Giunta regionale ha assegnato, purtroppo tramite consulenze
comunque, ad un ingegnere specializzato in Medicina nucleare un
incarico per crescere professionalmente e per seguire l'attività
dell'Assessorato regionale della sanità sia in materia di politica
dei rifiuti e pianificazione, sia in materia di edilizia sanitaria
e ospedaliera in generale nella persona della Dott.ssa Ing.
Cappellari. Questo nella logica di trovare dei giovani
professionisti in Valle che crescano da questo punto di vista e
possano essere di supporto all'Amministrazione regionale.
Ciò detto, penso che si debbano evitare arrière-pensées e si
debba riconoscere la professionalità di questo professionista che è
utilizzato non solo dalla Regione Valle d'Aosta, ma dalla Regione
Piemonte e da numerose industrie private.
Presidente
La parola alla Consigliera Squarzino
Secondina.
Squarzino (PVA-cU)
Non sono per niente soddisfatta della
risposta dell'Assessore, ma non perché ha fatto riferimento a
precedenti delibere. Fra l'altro, ho fatto una verifica, non sono
andata ancora oltre nel 1996, quindi può darsi che anche in questi
ultimi 10 anni siano saltate altre delibere che qui non sono
registrate.
Ognuno si difende da sé, ma do atto almeno al collega Beneforti
di essersi convertito dall'idea dell'inceneritore, mentre
l'Assessore Vicquéry non ancora, quindi spero che l'esempio di
conversione del suo predecessore sull'inceneritore consenta anche
all'attuale Assessore di convertirsi al no all'inceneritore e al sì
all'ospedale nuovo; sono queste due le due conversioni
dell'Assessore, auspico.
Togliamo pure i precedenti, partiamo pure dal 1993, solo dal
1993 l'ammontare di queste consulenze supera i 3 miliardi.
L'Assessore ha ribadito con i suoi dati che questa persona lavora
per la Regione e per i comuni tant'è vero che ha detto di aver
dovuto affidare la direzione dei lavori a progetti fatti da questa
persona quindi, quando dicevo che c'è un utilizzo diffuso sul
territorio degli stessi professionisti, dicevo il vero e
l'Assessore me lo ha confermato.
A giustificazione del fatto che doveva assolutamente per
Brissogne per il II e III lotto rivolgersi a una persona che era
iscritta ad un albo degli ingegneri particolari e che in Valle
d'Aosta non ce n'erano, la mia domanda è: in tutti gli altri
settori ricorriamo soltanto alle professionalità presenti in Valle
d'Aosta? Io non credo per esempio, per Saint-Martin de Corléans si
difende a spada tratta il Progetto "Valletti" e sicuramente
Valletti non è della Valle d'Aosta, tanto per far capire che si
ricorre ai professionisti presenti in Valle d'Aosta solo quando
interessa farlo. Ora si giustifica a posteriori dicendo che era in
Valle d'Aosta e non potevamo non prenderlo.
Queste cose non le accetto, Assessore; lei non ha portato nessun
elemento che possa dissipare i dubbi che avevo posto. Ripeto,
niente che giustifichi il monopolio, tra l'altro le 10 stazioni di
trasferimento che sono state tutte quante progettate da questi
professionisti hanno un costo medio pari al doppio di quelle di
altre regioni. Prendo l'ultima stazione di Hône, che è venuta a
costare 1,2 miliardo. Calcolando che questa stazione è stata
progettata con una capienza di circa 3000 tonnellate all'anno, se
calcoliamo in 10 anni - questa è po' la vita di una stazione - il
costo al chilogrammo dei rifiuti che vengono portati, si aggira
sulle 35-40 lire al chilogrammo. Una stazione di trasferimento
della stessa capienza in Lombardia ha un costo di 15 lire al
chilogrammo. Recentemente la Campania, che è considerata una
regione dove lievitano i costi, ha costruito nel 1996 una stazione
di trasferimento di analoga capienza, che è costata 600 milioni, la
metà circa. Allora mi sembra che il costo lievitato delle opere,
che riguardano i rifiuti in Valle d'Aosta rispetto alle altre
regioni, vada in qualche modo giustificato; penso che sia dovuto a
questo regime di monopolio.
Se ci sono altri motivi, l'Assessore avrà sicuramente occasione
in altre circostanze di dimostrare che questo non è vero.
Ci sarebbe da capire come mai manca ancora un piano rifiuti dopo
tutte queste consulenze; l'ultima di queste consulenze affidate in
materia di tutela dell'ambiente e degli inquinamenti è una
consulenza che riguarda il piano rifiuti, vorrei sapere a che punto
è questo piano rifiuti.
Mi stupisco fra l'altro che l'Assessore qui mi presenti un'altra
consulente molto preparata che guarda caso è un Assessore comunale
di Saint-Vincent, che lavora a Torino in una équipe, diretta da un
professionista, questo, sì, valdostano, che lavora fuori Valle
perché qui non c'è lavoro per lui. Vorrei che questo fosse chiaro.
Ritengo che le risposte datemi dall'Assessore non siano affatto
tali da far svanire i miei dubbi, anzi al contrario. Ha ribadito
che questo è un monopolio, ha ribadito che enti locali e Regione
fanno riferimento alla stessa consulenza e poi ha detto
indirettamente che adesso si rivolgerà ad altri professionisti che
sono diretti da professionisti valdostani che in Valle d'Aosta non
trovano posto sebbene siano esperti del settore e utilizzati in
campo europeo. Allora diciamo che qui vengono scelti i
professionisti a seconda del colore politico che hanno, della
tessera che hanno e non per le loro capacità professionali.
