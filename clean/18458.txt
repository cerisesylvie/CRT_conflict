Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 1564 del 4 ottobre 2000 - Resoconto
OGGETTO N. 1564/XI Funzionamento del reparto di Urologia
dell'Ospedale regionale. (Interpellanza)
Interpellanza Preso atto dei dati relativi alla mobilità
ospedaliera passiva riguardanti l’U.B. di
urologia;
Evidenziato che questi registrano un trend in continua crescita,
segno evidente che l’utenza valdostana tende a
cercare fuori valle competenze e professionalità in questa
specialità medico-chirurgica, probabilmente per mancanza di fiducia
nei riguardi di chi opera attualmente nell’ospedale
di Aosta;
Considerato inoltre che l’aumento della mobilità
passiva incide negativamente sul bilancio dell’USL,
per svariati miliardi;
Ritenendo che finalità di un’azienda sanitaria è
garantire servizi efficienti per la popolazione, facendo un uso
oculato delle risorse, e che compito del politico è verificare che
gli obiettivi sanitari dati siano stati raggiunti;
i sottoscritti Consiglieri regionali
Interpellano
l’Assessore competente per sapere:
1) come valuta il trend negativo registrato nella mobilità
passiva dell’U.B. di urologia;
2) se, e come, intende attivarsi per invertire tale trend e per
riportare la fiducia negli utenti;
3) se ritiene che i recenti provvedimenti
dell’azienda, ivi compresa la nomina del nuovo
primario, siano adeguati a far fronte a tale situazione.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Questa interpellanza credo che sia
abbastanza chiara nella sua esposizione, parte da un dato di fatto
relativo ad alcuni dati che riguardano la mobilità ospedaliera
passiva di un reparto dell'Ospedale.
Mobilità ospedaliera passiva è in genere tradotto in un numero e
in una cifra: il numero è relativo alle persone che, residenti in
Valle d'Aosta, scelgono altre strutture sanitarie per rispondere
alle proprie esigenze di salute; la cifra si riferisce alla somma
che la Regione deve poi dare allo Stato, il quale l'utilizza per le
varie regioni, per pagare le prestazioni medico-chirurgiche che i
pazienti valdostani sono andati a cercare in territori fuori
Valle.
Quindi, quando si vede che aumenta il numero delle persone che
si spostano da Aosta fuori Valle, c'è da chiedersi come mai. È una
domanda che credo tutti dobbiamo porci, anche per un motivo di
bilancio.
L'Assessore sa che la mobilità passiva costa alla nostra Regione
miliardi ed il suo conto è in aumento in questi anni; nel 1995, il
dato lo prendo dalla stessa delibera di Giunta del 15 marzo 1999 n.
769, la mobilità passiva, quindi la cifra che la Regione deve dare
allo Stato per pagare le prestazioni che i residenti valdostani
vanno a cercare altrove, era di 8.706 milioni; nel 1996 era di
8.873 milioni, con 170 milioni in più.
I dati del 1997-1998 non sto a dirli, prendo invece un dato del
1999, anno nel quale, come l'Assessore stesso ci ricordava nella
seduta del 21 luglio rispondendo a delle interpellanze, la quota
necessaria per pagare la mobilità passiva è di 9.529 milioni,
quindi siamo a 9,5 miliardi.
Troviamo la conferma di questa cifra nella stessa delibera di
Giunta, la n. 186/2000, in cui la Giunta dà all'USL le disposizioni
per definire il contratto di programma e in cui dice che, riguardo
alla mobilità passiva, bisogna diminuire il numero degli emigranti:
la proposta che viene fatta è di 9.521 milioni. Quindi si prevede
per il 2000 una diminuzione di 8 milioni, per dire che anche se ci
sarà una flessione, sarà minima, perché sappiamo con sicurezza che
questa mobilità passiva pesa sul bilancio dell'USL per 9,5
miliardi. Questo è il dato economico.
Visto che questo è un dato economico che va preso in esame e
visto che fra gli obiettivi della Giunta c'è quello di diminuire la
mobilità passiva, ritenendo che questo trend negativo di mobilità
passiva riguardi più o meno tutti i reparti dell'Ospedale, però in
alcuni reparti pare che questo trend sia maggiormente accentuato,
chiedo all'Assessore, con questa interpellanza, intanto di
conoscere quale valutazione dà, non solo dal punto di vista
economico, rispetto al trend di mobilità ospedaliera passiva; se, a
suo avviso, c'è qualche reparto, come quello che qui ho indicato di
Urologia, che più di altri emerge per questa mobilità; se ritiene
che l'azienda nella sua azione quotidiana di gestione e nei
provvedimenti che ha preso, abbia tenuto conto di questi elementi,
ivi compresa la nomina del nuovo primario.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Gli interpellanti mi chiedono come valuto il
trend negativo registrato dalla mobilità passiva nell'Unità
budgetaria di Urologia.
Rispondo subito che lo valuto assolutamente fisiologico e in
linea con il trend di altri reparti ospedalieri, anche in relazione
al fatto che un medico già operante in Valle d'Aosta svolge
attività libero-professionale extra-moenia per due giorni la
settimana in Valle d'Aosta.
Proprio per questo do lettura dei dati della mobilità passiva in
possesso dell'Assessorato per gli anni 1997-1998 relativamente
all'Urologia e poi passerò ad illustrare la mobilità in via
generale.
Nel 1997 sono stati 45 i casi di mobilità passiva e, nel 1998,
98: di questi, nel 1997 sono 19 in Piemonte, 6 in Lombardia, altri
numeri insignificanti, nel 1998 26 in Piemonte, 15 in Lombardia, 28
a Viareggio per i motivi che sono noti. I dati del 1999 non sono
ancora validati dal ministero, c'è un aumento fisiologico anche
questo rispetto alle motivazioni che ho detto prima.
Rimanendo per ora nell'attività dell'Urologia, quando si valuta
una unità operativa bisogna fare una valutazione di tipo globale;
all'interno di questo è importante verificare qual è la situazione
rispetto alle liste di attesa. A tutt'oggi alla data del 30 giugno
2000 abbiamo, per quanto riguarda l'attività ambulatoriale di
Urologia in senso stretto, 25 giorni di lista di attesa, 30 giorni
per l'andrologia, 1 o 2 settimane per la flussimetria, 4 mesi per
l'urodinamica, che è un'attività complessa, 2 mesi per le ecografie
transrettali, 15-20 giorni per le citoscopie, mentre, per quanto
riguarda l'attività di ricovero, abbiamo per la patologia
neoplastica 20 giorni e per la patologia non neoplastica 3
mesi.
Questi dati fanno pensare, tant'è che risulta che in questi
ultimi tre mesi, a causa della nota riduzione delle sedute
operatorie, si è avuto un ulteriore allungamento delle liste di
attesa per interventi chirurgici riguardanti la patologia non
neoplastica fino a 4-5 mesi. Tale situazione dovrebbe tornare ad
attese accettabili (tre mesi appunto secondo un punto di vista
ministeriale) entro la fine del 2000, grazie all'incremento di una
seduta operatoria. Colgo l'occasione per dire che, salvo
imprevisti, a giorni dovrebbe aumentare una seduta operatoria al
giorno non solo in Urologia, ma nel complesso delle sale operatorie
per cinque sedute operatorie in più. Questo significa tornare ad
una situazione dell'ottobre 1999, riprendere fiato e recuperare le
liste di attesa in linea generale, perché abbiamo buone speranze in
questo senso per l'inserimento di nuovi anestesisti.
Ritornando all'Urologia, in questi ultimi tre mesi sono stati
ridotti i tempi di attesa per le ecografie transrettali da 2 mesi a
1 mese e per piccoli interventi in anestesia locale da 3 mesi a 1
mese.
Per quanto riguarda il confronto di dati fra la sala operatoria
negli anni 1997-1998-1999 e i primi 9 mesi del 2000, nelle
proiezioni della fine del 2000 ci sono dei dati molto interessanti,
dai quali si può constatare come gli interventi di chirurgia
complessa, e qui preciso che gli interventi si distinguono
generalmente in tre tipi: interventi di chirurgia complessa,
interventi di chirurgia media, interventi di chirurgia routinaria,
per l'Urologia abbiamo anche interventi in sala endoscopica, che
non sono in sala operatoria, ma sono a tutti gli effetti
considerati interventi operatori, comunque si può constatare come
gli interventi di chirurgia complessa, che avevano subito una
flessione nel 1999 sia per il trasferimento in altra sede del dott.
Pierini e del dott. Croce, (a cui faccio tanti auguri di pronta
guarigione), sia per il persistere dell'aspettativa del dott.
Thiébat, sono quanto meno tornati ai livelli degli anni 1997-1998
anche quantitativamente.
In effetti nel 1997 con 4 sedute operatorie la settimana avevamo
306 sedute operatorie, ad ottobre 1998, mese nel quale le sedute
operatorie sono scese a 3 e mezza, abbiamo avuto 333 sedute
operatorie; poi c'è stato il crollo nel 1999 per i motivi che ho
detto, qui siamo scesi da 333 sedute operatorie a 237, di cui 21
chirurgia complessa, 66 chirurgia media e 150 chirurgia routinaria,
cioè il crollo è costante nelle tre patologie, ma c'è un aumento
stranamente nel 1999 di chirurgie endoscopiche, che passano da 462
nel 1998 a 538 nel 1999.
Questo può essere spiegato con il fatto che essendo diminuite le
sedute operatorie in sala, gli urologi, come tanti altri colleghi
medici, si sono ingegnati per spostare alcune sedute operatorie in
sala endoscopica dove non c'è bisogno dell'assistenza
dell'anestesista.
Per quanto riguarda i primi 9 mesi del 2000, abbiamo avuto 167
sedute operatorie, tenendo presente che sono ulteriormente
diminuite le sedute: da 4 nel 1997 siamo scesi a 2 sedute la
settimana; questo spiega l'allungamento dei tempi di attesa
dall'altra parte.
Le proiezioni a fine 2000 ci portano ad avere probabilmente
222-225 sedute operatorie in virtù dell'aumento che dovrebbe
avverarsi in settimana. Tutto questo, dicevo, malgrado la riduzione
delle sedute operatorie, -25 percento da ottobre 1998 ad aprile
2000, e -50 percento da maggio 2000 a fine settembre. Vi è la reale
prospettiva che il ripristino di una seduta operatoria della metà
di ottobre permetta di aumentare il numero totale degli
interventi.
Questa è la situazione che da un lato vede una mobilità passiva
bassa, fisiologica rispetto ad altri reparti, dall'altro vede un
aumento delle liste di attesa, il che significa che il rapporto
fiduciario c'è, perché sulla mobilità dovremo fare un ragionamento
di più larghe vedute, a cui accennerò dopo.
Per quanto riguarda i dati generali, nel 1997 la Valle d'Aosta
ha avuto 4159 uscite, cioè 4159 pazienti si sono fatti curare fuori
Valle, nel 1998 siamo saliti a 4640 e nel 1999 ci attestiamo su
4800, di questi abbiamo una grossa uscita in Piemonte: 1834 nel
1997, 2084 nel 1998, 2294 nel 1999, a Ivrea l'influsso della bassa
Valle, dei parenti, 642 nel 1997, 664 nel 1998, 717 nel 1999; in
Lombardia 932, 995, 916, qui è stabile; in Liguria 287, 310, 347.
Queste sono le grosse cifre.
La mobilità per le altre regioni in genere è spiegata da
ricoveri avvenuti nelle regioni di origine di immigrati in Valle
d'Aosta spesso in periodi di vacanze estive, e questo è ampiamente
documentabile.
In linea generale è interessante notare, riprendo quanto diceva
la Consigliera Squarzino, come il fenomeno della mobilità passiva,
e oggi non parliamo di mobilità attiva perché non è oggetto
dell'interpellanza, ma potremmo fare analogo ragionamento sugli
ingressi in Valle d'Aosta. Ingressi in Valle d'Aosta che abbiamo
comunque frenato, questo va detto; politicamente è stato detto che
dobbiamo garantire le specialità di base ai Valdostani per evitare
liste di attesa e in subordine autorizzare gli ingressi.
Tornando alla mobilità passiva, per quanto riguarda la
Cardiochirurgia, settore non esistente in Valle d'Aosta, in
Piemonte passiamo nel 1997-1998-1999 da 36 a 30 a 35; in Lombardia
da 73 a 86 e a 101 e questo non sarebbe spiegabile per nessun
motivo se non per un aumento fisiologico delle patologie legate
alla cardiochirurgia, aumento che deriva dall'avanzamento dell'età
dei Valdostani.
In Chirurgia generale, sempre con riferimento al triennio
1997-1998-1999, passiamo in Piemonte da 103 a 105 a 75; a Ivrea
passiamo da 117 a 122 a 151; la diminuzione a 75 in Piemonte è
spiegabile con l'aumento ad Ivrea. Ripeto, è tutto un andamento con
una flessibilità ampiamente dimostrata. L'Ematologia, settore che
non esiste a certi livelli: Pavia, Torino, eccetera, sempre nel
triennio, da 55 a 87 a 131, e qui non si può dire che manca il
rapporto fiduciario perché gravi patologie ematologiche necessitano
il ricovero extra Valle per l'altissima specialità del settore. In
Medicina generale passiamo da 92 a 100 a 105, in Oculistica da 48 a
86 a 100, l'Oculistica che in quegli anni ha avuto un primario di
altissimo livello, e malgrado questo c'è stata una fuga più del
doppio in Piemonte, e da 72 a 88 a 100 in Lombardia.
L'Ortopedia-Traumatologia, che è un settore molto in crisi su
cui cerchiamo di intervenire, passiamo da 256 a 320 a 352 in
Piemonte, è abbastanza stabile a Ivrea ed è abbastanza stabile in
Lombardia però su cifre importanti, sopra i 100.
L'Ostetricia-Ginecologia passa da 101 a 127 a 148, sempre in
Piemonte.
Il recupero e la riabilitazione funzionale, che è il secondo
grosso settore di crisi, passa da 52 a 140 a 134.
Nel totale in Piemonte dal 1997 al 1998 abbiamo qualcosa come
400 uscite in più, più 75 in Ivrea, più o meno stabile in
Lombardia, più 60 in Liguria; tralascio tutte le altre regioni
perché sono dati poco significativi.
Questo è quanto volevo riferire rispetto alla mobilità.
Concordo con la Consigliera quando dice che la mobilità è un
costo, sono ben 9,5 miliardi all'anno. Però l'aumento del costo del
trend dal 1995 al 1999 è anche qui spiegabile con l'aumento del
costo dei DRG intervenuti in seguito all'accordo Stato-Regioni e
alla contabilizzazione effettiva del costo di ogni singolo
ricovero, che varia da regione a regione in funzione del costo
effettivo. C'è un aumento anche qui puramente matematico,
indipendentemente dal numero dei ricoveri fuori Valle e
viceversa.
Devo però dire che se recuperassimo, come è sperabile, la
mobilità passiva in parte, la dovremmo compensare con la mobilità
attiva, ma se avessimo la possibilità teorica di ricoverare tutti i
Valdostani che sono usciti, questi 9,5 miliardi costerebbero
esattamente la stessa cifra per noi, cioè il costo effettivo
verrebbe spostato dalla mobilità passiva al costo diretto
dell'Ospedale, anche se bisogna lavorare sulla riduzione dei tempi
di ricovero e delle giornate di degenza perché una giornata di
degenza in Rianimazione costa più di 3 milioni al giorno, una
giornata di degenza media costa più di 600mila lire al giorno e
potete immaginare cosa comporta in via generale!
Riguardo alla seconda domanda dell'interpellanza:
"se, e
come, intende attivarsi per invertire tale trend e per riportare la
fiducia negli utenti"
, mi limito a dire che non è solo un
discorso di fiducia. È anche un discorso di fiducia, ma io spesso e
volentieri a chi mi chiede informazioni consiglio di rivolgersi
altrove, perché l'elemento fiduciario è l'elemento fondamentale
della riforma sanitaria e dobbiamo aspettarci in prospettiva un
aumento della mobilità attiva e passiva fra le regioni in funzione
della superspecializzazione, dell'aziendalizzazione delle aziende
USL, che essendo tali o volendo diventare tali, puntano a
potenziare i settori che più rendono economicamente, pur essendo
obbligate a tenere in piedi settori come l'Emergenza, il Pronto
soccorso e quant'altro, mentre le strutture private non lo
fanno.
I settori classici in cui si specializzano sono Cardiochirurgia
e Chirurgia vascolare; c'è una guerra fra regioni e fra ospedali
italiani che ha dell'inverosimile e che rischia di portare a delle
situazioni di ingestibilità se non viene fatta un'attenta
programmazione a livello di Piano sanitario nazionale,
programmazione che oggi manca perché rischiano di esserci dei
doppioni in alcuni settori e di mancare in altri. Faccio un esempio
a caso: la Nefrologia nessuno la vuole perché costa moltissimo ed è
poco produttiva dal punto di vista dei DRG.
Allora come rispondo alla seconda domanda, e cioè come
intendiamo attivarci? Intanto bandendo nuovamente i concorsi per
anestesisti che pare diano delle buone possibilità, poi facendo
convenzioni con il Day hospital che alcuni risultati relativamente
alla riduzione delle liste di attesa nelle sale operatorie li ha
portati, con l'aumento delle sedute operatorie come già avuto modo
di dire, con la riapertura di alcuni letti per carenza di
infermieri da cui stiamo uscendo con il prossimo concorso per 20
infermieri e la nuova iscrizione per altri 30 ragazzi al primo
anno, con la stipula di una convenzione con l'Università di Novara
che ha permesso a 10 ragazzi neodiplomati di inserirsi per il
concorso di fisioterapisti e per bloccare la mobilità in uscita del
settore della Rieducazione e della Fisioterapia, con il corso per
assistenti sociosanitari, che siamo pronti a far decollare e che
permetterebbe di ridurre la carenza di infermieri professionali
utilizzando queste nuove figure professionali, corso che è bloccato
perché le informazioni della settimana scorsa sono in senso
negativo, in quanto il Consiglio di Stato ha bloccato il decreto
interministeriale per il profilo professionale e si sta andando ad
un ricorso in Corte costituzionale con i tempi che sappiamo.
Un altro intervento che stiamo delineando è un protocollo
d'intesa fra la Regione Valle d'Aosta e la Regione Piemonte,
Ospedale di Ivrea, a questo riguardo ho avuto una serie di incontri
con il collega del Piemonte per definire meglio chi fa che cosa ed
evitare doppioni, fare in modo che non ci siano sovrapposizioni, ma
ci sia un flusso di collegamenti fra Ivrea, Aosta e Biella
soprattutto, ma anche in seconda battuta con Torino, che va
nell'ottica di una programmazione comune degli interventi
sanitari.
Non voglio dilungarmi oltre parlando del decollo del progetto di
Radioterapia, che è un altro grosso punto di mobilità esterna;
ricordo la prossima installazione sperabilmente entro il mese di
febbraio della Risonanza magnetica nucleare in Radiologia, che
permetterà di eliminare tutta una serie di viaggi esterni molto
costosi.
Ci sono altri interventi in prospettiva, come il potenziamento
di alcune apparecchiature di altissimo livello, però dobbiamo fare
una valutazione sui rapporti costi-benefici, mi riferisco ad
esempio al problema del famoso Pet in medicina nucleare, che è un
esame molto specialistico, costa moltissimo, ma stiamo pensando
sull'opportunità o meno di istituirlo in Valle d'Aosta perché
bisogna porsi delle indicazioni ben precise in termini di
costi.
Sulla terza domanda:
"se ritiene che i recenti provvedimenti
dell’azienda, ivi compresa la nomina del nuovo
primario, siano adeguati a far fronte a tale situazione"
,
rispondo di sì.
A questo proposito cito la delibera dell'azienda che conferisce
l'incarico al dott. Thiébat, dove vengono definiti esattamente gli
obiettivi che l'azienda si pone sotto l'aspetto degli obiettivi
organizzativi: mantenimento dei livelli di prestazioni
quali-quantitativi già raggiunti compatibilmente con la
disponibilità di risorse umane ed economiche e con la disponibilità
del budget aziendale; prosecuzione e definizione della
ristrutturazione organica e funzionale dell'Unità budgetaria di
Urologia del modulo di Andrologia che dovrà prevedere una
progressiva autonomizzazione pur mantenendo uno stretto legame
funzionale e operativo per quanto concerne sia la gestione degli
spazi e dei posti letto, sia la partecipazione delle guardie di
Pronto soccorso e/o interdivisionali alla copertura dei turni di
reperibilità, il mantenimento e l'eventuale potenziamento
dell'attività di reparto con gli spazi attualmente assegnati ed
eventuale ampliamento di altri eventualmente assegnati presso la
sede del Beauregard per l'attività andrologica, miglioramento
dell'indice di performance dei dati statitici nel tentativo di
ridurre le degenze prolungate, potenziamento dell'attività di day
hospital e di day surgery compatibilmente con l'attrezzatura delle
sale chirurgiche e gli spazi disponibili in reparto e le
possibilità di dimissione rapida del malato, potenziamento
dell'attività ambulatoriale in ospedale e sul territorio,
consolidamento dell'attività chirurgica sia per quanto riguarda la
chirurgia tradizionale, sia per quanto riguarda la chirurgia
endolaparoscopica, a tal proposito è auspicabile una
ristrutturazione dell'attuale sala radiourologica, che dovrebbe
diventare una sala operatoria all'interno del reparto, idonea ad
accogliere interventi sia di chirurgia tradizionale, day surgery,
sia di chirurgia radio-endolaparoscopica.
A questo riguardo l'Unità budgetaria di Urologia e in futuro di
Andrologia è disponibile a considerare un'organizzazione delle
sedute operatorie anche pomeridiane compatibilmente con la
disponibilità e l'organico dei colleghi anestesisti.
E infine, potenziamento della collaborazione con i colleghi sia
nefrologi, ginecologi, centro sterilità e andrologia, e chirurghi
generali, al fine di giungere ad un'organizzazione di lavoro di
tipo dipartimentale.
Ho letto i passaggi più significativi della delibera, che
contiene il contratto quinquennale per la nomina del dott. Thiébat.
In conclusione, a me pare che pur con tutte le difficoltà che ho
citato, difficoltà obiettive legate all'improvviso abbandono
dell'Ospedale di Aosta da parte del dott. Pierini e del dott.
Croce, prima in aspettativa e poi con le dimissioni, e alla carenza
di medici specialisti e soprattutto alla carenza di sedute
operatorie, ritengo che il settore possa e debba essere seguito con
molta attenzione e soprattutto con fiducia perché la
professionalità di questi medici non era mai stata messa in
discussione prima delle note vicende Pierini-Thiébat, e non capisco
perché debba essere messa in discussione oggi.
Président
La parole à la Conseillère Squarzino
Secondina.
Squarzino (PVA-cU)
Ringrazio l'Assessore per questo quadro
ampio che ha fornito, anzi gli chiederei di avere questi dati,
perché alcuni dati che l'Assessore ha letto sono diversi da quelli
che io ho, allora può darsi che sia successo come stamani, che lei
confondeva il mese di ottobre con il mese di settembre, può
capitare, quindi può darsi che sia un refuso, oppure può darsi che
effettivamente siano dati diversi.
E poiché sono dati che ho chiesto direttamente alle fonti,
vorrei capire un po' come mai sono diversi i dati che l'USL ha dato
a me rispetto a quelli che lei ha letto in aula. In questo senso mi
interessava fare un confronto e di questo la ringrazio. Chiaramente
non interverrò su tutti i dati che lei ha fornito, perché dovrei
fare una seconda conferenza e poi non ho tutti gli elementi
sottomano che lei ha citato. Riprendo solo due elementi di tutto il
discorso che lei ha fatto. Dal quadro che lei ha delineato, a me
pare che non esista, a suo avviso e ad avviso dell'USL, un elemento
di criticità in questo reparto, sulla base dei dati che lei ha
fornito. Vorrei ricordare soltanto che la mobilità passiva dal 1997
al 1998 è aumentata più del 100 percento, da 45 a 98?
(interruzione dell'Assessore Vicquéry, fuori
microfono)
? io parlavo di questo reparto in questo momento, ho premesso
che dal quadro da lei delineato emerge che non esiste un elemento
di criticità nel reparto di Urologia. Faccio presente che qui c'è
un aumento del 100 percento dal 1997 al 1998, nel 1999 vedremo; ma
se il trend rimane questo, credo che sarebbe interessante chiedersi
come mai questo avviene.
Leggendo la delibera con cui viene fissato il contratto di
lavoro con l'attuale primario, da quello che lei ha detto - quindi
prendo atto degli elementi che lei ha fornito in questa sede - si
parla di "consolidamento dell'attività chirurgica", per cui il
problema è soltanto quello di rendere più stabile quello che già
c'è, per il resto le cose vanno bene.
Io prendo atto del suo intervento e delle risposte che lei ha
dato. Ripeto, può darsi che ci siano altri elementi che lei ha e
che non mi ha fornito, ma da questi dati risulta una valutazione
complessivamente positiva da parte dell'Assessore e dell'azienda e
non emerge alcun elemento di criticità. Ne prendo atto.
Mi sembra strano questo, perché credevo di aver capito che in
alcuni momenti si fosse avanzata addirittura l'ipotesi di prevedere
due primariati all'interno di questo reparto.
Ripeto, questa forse è un'ipotesi dell'irrealtà, perché nella
realtà c'è da parte dell'azienda e dell'Assessorato una valutazione
positiva dell'attività di questo reparto.
