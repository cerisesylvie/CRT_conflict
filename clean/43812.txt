Classificazione
ISTRUZIONE PUBBLICA
Personale docente e non docente



Oggetto del Consiglio n. 981 del 3 novembre 2021 - Resoconto
OGGETTO N. 981/XVI - Interpellanza: "Estensione al personale
amministrativo e tecnico delle istituzioni scolastiche degli
incentivi e riconoscimenti previsti per il personale
scolastico".
Bertin (Presidente) -
Riprendiamo. Possiamo tornare al
punto 29 dell'ordine del giorno. Per l'illustrazione
dell'interpellanza la consigliera Spelgatti che si è prenotata e ne
ha facoltà.
Spelgatti (LEGA VDA) -
Presidente, le dico che, se
fossimo stati in un altro periodo e non in questo particolare
momento storico, che impone anche a noi della minoranza di avere
sempre un atteggiamento costruttivo, di fronte alla richiesta di
rinviare un'iniziativa presentata un mese fa perché mancano dei
dati, le avrei risposto: "la discutiamo lo stesso senza i dati
mancanti", soprattutto calcolando che arriva da Consigli precedenti
e sarei curiosa di sapere, dopo un mese, quali dati possono mancare
al momento della discussione in aula.
Considerato che dall'inizio dell'emergenza epidemiologica le
scuole regionali hanno potuto godere di finanziamenti straordinari
destinati all'acquisto di strumenti informatici e connettività per
le famiglie meno abbienti, di materiale di consumo per
l'igienizzazione degli ambienti e per ogni altro acquisto
necessario in relazione all'emergenza Covid-19, di riconoscimenti
economici ai docenti individuati quali referenti Covid, operatività
di formazione ai colleghi sull'uso degli strumenti digitali per la
didattica a distanza, di personale ausiliario aggiuntivo con
qualifica di bidello dedicato all'igienizzazione degli ambienti,
alla collaborazione con i docenti per la sorveglianza degli alunni
e il distanziamento, alla regolamentazione e al controllo degli
accessi ai locali.
Considerato, inoltre, che anche le scuole paritarie hanno dovuto
rispondere alle esigenze dei docenti delle famiglie e sono
sottoposte dallo scorso anno scolastico agli stessi protocolli di
sicurezza, tra cui il controllo degli accessi, l'igienizzazione
degli ambienti, le misure di distanziamento e quant'altro.
Osservato che il personale amministrativo e tecnico delle
istituzioni scolastiche, personale ATA, pur essendo a tutti gli
effetti personale regionale e perciò titolare del medesimo
contratto di lavoro dei dipendenti in servizio presso gli uffici
dell'Amministrazione regionale, viene ricompreso nel personale
scolastico, e quindi sottoposto a tutti gli obblighi e limitazioni
imposti al comparto scuole, da ultimo l'obbligo del
green
pass
dal primo settembre 2021.
Tenuto conto dell'entità del lavoro aggiuntivo, riversato sulle
segreterie dalle istituzioni scolastiche in relazione alla
pandemia, che il personale ATA ha dovuto fronteggiare e che in
molti casi ha determinato difficoltà o impossibilità di utilizzo
dell'istituto del lavoro agile, sospeso per gli ATA con decreto
legge 104 dal 14 agosto 2020, e del congedo ordinario spettante e
infine, dal primo settembre 2021, si trova a gestire con le
medesime risorse di personale il controllo delle certificazioni
Covid.
Per questo noi interpelliamo l'Assessore competente per
conoscere: se ed eventualmente quali siano state le misure messe in
campo in relazione all'aumento considerevole di lavoro
amministrativo e tecnico delle segreterie delle istituzioni
scolastiche, già storicamente penalizzate da carenza di personale;
se ed eventualmente quali siano stati i riconoscimenti, gli
incentivi per il personale ATA, in relazione alla specificità
derivante dall'inclusione nella categoria personale scolastico; se
gli interventi economici straordinari sopra descritti e le
dotazioni di personale aggiuntivo per l'anno scolastico 2020/2021
siano stati concessi anche alle scuole paritarie e/o se siano state
previste per l'anno scolastico in corso, date le stesse
problematiche da affrontare in aggiunta a esse e l'incombenza del
controllo del green pass; in caso di risposta negativa se intenda
procedere con le azioni sovraesposte nei confronti del personale
amministrativo e tecnico di tutte le istituzioni scolastiche della
regione.
Il punto, come evidenziato nell'iniziativa, riguarda vari
aspetti. Il primo riguarda il personale tecnico-amministrativo di
tutto il comparto scuola, tenendo presente tutto il lavoro
aggiuntivo che è stato dato. Faccio degli esempi: tutti i
finanziamenti straordinari, acquisti di tutti i generi, che per la
pubblica amministrazione sono delle procedure, come sappiamo,
tutt'altro che semplici, la gestione del personale aggiuntivo, i
bidelli ad esempio, che è ricaduta completamente sul personale
tecnico- amministrativo, dalla gestione delle presenze/assenze,
alla formazione, all'acquisto di attrezzature, delle divise, per
tutto l'anno scolastico passato più quello in corso. In più c'è la
questione delle scuole paritarie, perché noi sappiamo che, grazie
alle convenzioni che ci sono, la Regione copre quasi tutte le spese
di gestione, perciò le famiglie non pagano nessuna retta e alle
scuole è vietato richiederla. Però ci sono delle spese che non sono
comprese nella convenzione, alle quali i gestori delle scuole
devono far fronte con delle risorse proprie e in questi due anni di
pandemia, che ovviamente non hanno risparmiato le scuole paritarie,
non ci sono stati finanziamenti straordinari in aggiunta a quelli
previsti dalla convenzione, almeno così a me risulta. Infatti, i
fondi statali che sono stati destinati alle scuole paritarie per
rispondere alle spese dovute all'emergenza Covid sono stati
assegnati dallo Stato alla Regione, la quale poi li ha assegnati
alle scuole paritarie, ma poi sono stati detratti dall'importo
totale del finanziamento annuale previsto dalla convenzione.
Infatti, se noi andiamo a leggere alcune delibere, si legge che i
fondi vengono dati e poi se ne terrà conto in sede di
determinazione del totale del contributo.
Questo deriva dalla delibera della Giunta regionale n. 279 del
14 marzo 2014, dove è stato stabilito che, a decorrere dall'anno
scolastico 2014-2015, i fondi di cui trattasi, eventualmente
erogati in futuro dallo Stato, siano suddivisi in parti uguali tra
tutte le scuole dell'infanzia, primarie e paritarie della regione
per il loro funzionamento e che di tale finanziamento si tenga
conto in sede di successiva determinazione dell'entità del
contributo previsto dalla legge regionale 55 del 1986. Teniamo
presente che, però, durante il periodo della pandemia ci sono state
tantissime difficoltà che le scuole paritarie hanno dovuto
affrontare esattamente come le scuole pubbliche, essendo state
sottoposte a tutte le misure previste per le scuole regionali in
quanto paritarie, però non sono state considerate nella concessione
di interventi aggiuntivi per fronteggiare l'emergenza.
Facciamo degli esempi: attivazione della DAD. Alle scuole
regionali è stato concesso un finanziamento straordinario per
l'acquisto di PC e connettività,
SIM
e
modem
WiFi
, alle paritarie - sembra - nulla. Le scuole regionali
hanno un tecnico informatico, un aiutante tecnico che durante il
lockdown
era presente a scuola, infatti era tra le figure
escluse dallo
smart working
, per supportare docenti e
famiglie con la DAD, distribuire PC portatili, eccetera. Nella
convenzione tra la Regione e le paritarie la figura del tecnico non
è prevista, quindi chi assume un tecnico ne sostiene interamente la
spesa. I docenti delle paritarie hanno dovuto fare tutto da soli,
da autodidatti, oppure con l'aiuto di personale esterno retribuito
a spese degli istituti.
Altro esempio: formazione e nomina del referente Covid. Tutte le
scuole, comprese le paritarie, hanno dovuto nominare e formare un
referente Covid per la gestione degli alunni sintomatici e altro.
Alle scuole regionali è stato dato un finanziamento di circa mille
euro da destinare alle attività formative svolte dal referente
Covid, alle paritarie non è stato nulla.
Ulteriore esempio: igienizzazione e regolamentazione degli
accessi. Alle scuole regionali è stato assegnato personale
ausiliario aggiuntivo per l'igienizzazione dei locali scolastici,
il controllo degli accessi, la collaborazione con i docenti per gli
ingressi distanziati degli alunni, per la sorveglianza, eccetera;
alle paritarie, di nuovo, nulla.
Poiché, però, le paritarie non possono chiedere nulla alle
famiglie, ci si domanda come le scuole paritarie possano rispondere
alle richieste in modo adeguato, senza gli strumenti che le scuole
hanno. Ho infatti qua, per esempio, una
mail
che è stata
inviata a tutte le scuole con gli importi dei finanziamenti che
vengono dati e alla fine si dice: "Si precisa che l'importo sarà
erogato unicamente alle scuole regionali, così come è avvenuto per
l'anno scolastico 2020/2021, considerato che le scuole paritarie
accendono ai finanziamenti statali vincolati all'emergenza Covid".
Peccato che poi, però, questi finanziamenti sono stati dati, che
erano quelli relativi soprattutto ai mancati introiti per le rette,
ma poi sono stati decurtati in relazione al finanziamento
ordinario. Quindi, in conclusione, le paritarie non hanno preso
nulla: questo è sostanzialmente il problema. Aspetto una
risposta.
Presidente -
Per la risposta il presidente della Regione
Lavevaz, ne ha facoltà.
Lavevaz (UV) -
Ringrazio la collega Spelgatti anche per
aver fatto la gentilezza di spostare un po' avanti il punto. In
realtà non mancavano i dati, avevo chiesto semplicemente di fare
una verifica su una questione che non mi quadrava rileggendo
l'interpellanza e che mi è stata chiarita, relativamente al FUA,
quindi niente di sostanziale.
Per quanto riguarda il primo quesito, cioè se siano state messe
in campo le misure relative all'aumento considerevole del lavoro
amministrativo e tecnico delle segreterie, già storicamente
penalizzate dalla carenza di personale, la Regione, come noto, ha
provveduto a stanziare risorse specifiche per l'assunzione del
personale ausiliario necessario per la sanificazione dei locali
scolastici a seguito dell'emergenza Covid-19, di cui abbiamo
parlato in diverse iniziative. Per le segreterie delle istituzioni
scolastiche è prevista una dotazione organica minima che si è
cercato di garantire con l'assunzione di personale anche a tempo
determinato; ancora in queste settimane ci sono diversi spostamenti
che regolarmente sono analizzati in Giunta. Ovviamente, si cerca di
garantire almeno la dotazione organica minima per il funzionamento
delle segreterie.
Il secondo quesito: se ed eventualmente quali siano stati i
riconoscimenti e gli incentivi per il personale regionale ATA in
relazione alla specificità derivante dall'inclusione della
categoria personale scolastico. Va premesso che dal 15 ottobre
scorso, come sappiamo, tutto il personale regionale è sottoposto a
disposizioni in materia di possesso e verifica delle certificazioni
verdi Covid-19 analoghe a quelle che il mondo scolastico applica
dall'inizio dell'anno scolastico, cioè dal primo settembre 2021.
Gli incentivi per tutto il personale regionale sono determinati in
sede di contrattazione decentrata del fondo unico aziendale per
l'anno 2021, che sarà oggetto di accordo sindacale nel mese
corrente, quindi nelle prossime settimane.
Il terzo quesito: se gli interventi economici straordinari sopra
descritti e la dotazione di personale aggiuntivo all'anno
scolastico siano stati concessi anche alle scuole paritarie,
eccetera. Va detto che si è operato quanto previsto dalla normativa
vigente, in particolare dalla legge regionale 8 del 2020, che non
ha previsto il potenziamento degli organici delle scuole paritarie
che, si ricorda ma è cosa nota, non dipendono dalla Regione, ma
ricevono finanziamenti specifici che si gestiscono in maniera
autonoma per il loro funzionamento.
Per le scuole paritarie che ne hanno fatto richiesta e per le
quali vi sono convenzioni con la Regione che lo permettono, e
comunque sempre nel limite degli stanziamenti di bilancio, è stato
possibile accordare l'assunzione di bidelli part-time e a tempo
determinato per esigenze quali la sanificazione dei locali e i
controlli vari legati alla pandemia. Inoltre, sono state trasferite
alle scuole paritarie le specifiche risorse messe a disposizione
dallo Stato per le attività straordinarie legate alla pandemia,
come ad esempio l'acquisto di materiali per la sanificazione dei
locali. Infine, per quanto riguarda il controllo delle
certificazioni verdi, le scuole paritarie valdostane, a differenza
di quanto avviene a livello statale, sono state incluse nella
richiesta di accesso alla piattaforma del sistema informativo
dell'istruzione, che consentirà di accertare immediatamente la
validità delle certificazioni per il personale scolastico in
servizio.
Presidente -
Per la replica la consigliera Spelgatti.
Spelgatti (LEGA VDA) -
La risposta non mi soddisfa
minimamente, perché il problema è che i soldi dallo Stato sono
arrivati per le scuole paritarie, sono stati assegnati, ma poi la
Regione se li è ripresi, in relazione a quello che è stato il
contributo ordinario, perché le somme, quelle sostanziose, al di là
di pochi soldi che sono stati dati, qualche centinaio di euro per
l'acquisto del materiale per sanificare i locali, con chiaramente
una disparità enorme, se andiamo a vedere le cifre rispetto a
quello che è stato dato a tutti gli altri istituti scolastici, però
almeno quelli sono stati dati. Il problema è che dallo Stato i
soldi sono arrivati, però vengono dati alle paritarie, ma poi
vengono detratti da quello che è il contributo ordinario, quindi
sostanzialmente il saldo è a zero. Di conseguenza, la Regione si
dovrebbe preoccupare del fatto che in un periodo di pandemia alle
scuole paritarie è stato richiesto tutto lo sforzo che è stato
richiesto a tutti gli altri istituti, però le scuole paritarie non
possono chiedere delle rette ai genitori, i finanziamenti statali
non gli vengono sostanzialmente poi dati, perché sono stati dati
come anticipo. ma poi tolti dall'importo definitivo. La domanda è:
come fanno poi a fare quadrare i bilanci con tutte le spese che ci
sono state?
La Regione dovrebbe comunque intervenire e provvedere su questo
punto, perché non trovo assolutamente corretto che si diano a tutte
le scuole degli aiuti anche per venire incontro agli studenti -
stiamo parlando di PC, delle connettività, di tutto quello che
bisogna fare, i tecnici; è stato dato tutto, somme anche
assolutamente importanti -invece alle paritarie no. Ma più che
altro perché questi fondi sono arrivati comunque dallo Stato per le
scuole paritarie.
Le chiedo di approfondire il problema e di guardare per il
futuro se si possa fare qualche cosa, perché mi chiedo veramente
come si pensa che possano poi far quadrare i conti; e comunque si
crea una disparità di trattamento per gli allievi che sono nelle
scuole paritarie. Non è un servizio che, trovo, sia dato
correttamente alla cittadinanza.
