Classificazione
INDUSTRIA



Oggetto del Consiglio n. 3221 del 7 febbraio 2024 - Resoconto
OGGETTO N. 3221/XVI - Interpellanza: "Conferma delle scelte
prospettate per l'utilizzo della zona ex Tecdis di
Châtillon".
Bertin (Presidente) -
Punto n. 30. Consigliere Perron ne
ha facoltà.
Perron (LEGA VDA) -
Veniamo al tema di quello che è un
po' l'industrializzazione della Media Valle- sarà permesso un
excursus storico, l'Assessore non si spaventerà, questa volta non è
filosofia ma un po' di storia gliela faccio. Ho fatto un po' di
ricerca sul territorio in particolare, su la Media Valle, in
particolare a Châtillon, e abbiamo attestazioni d'industria a
partire dal basso medioevo, dal 1346, quando venivano prodotti dei
cannoni dal mastro Hugonin.
Ancora, nel 1415 c'erano delle fucine vicino al castello di
Ussel e i siti più importanti di questo tipo erano Ussel e
Saint-Marcel.
Nel 1600, quindi siamo in epoca moderna, abbiamo sempre delle
fonderie sul territorio di Châtillon, la Fornace, visibile ancora
oggi, e l'industria metallurgica prende poi tutti i secoli
successivi, abbiamo la famiglia Bich, abbiamo la famiglia
Gervasone, abbiamo poi il tessile con Felix Guglielminetti che mise
la teinturerie et fabrique des drap, erano dei lavorati in
materiale in lana che proveniva dai montanari di Chamois, di
Torgnon, di La Magdeleine, quindi c'era già delle forme di
indotto.
Con l'arrivo poi della ferrovia, siamo nel 1886, si apre
certamente una nuova fase industriale per la valle intera: nel 1917
viene costituita la Soie, veniva fatta produzione di seta
artificiale, viscosa; l'Italia era la seconda produttrice dopo gli
USA in quel periodo, ebbe grande successo, ci furono più di 10 mila
operai nel periodo fascista, nel 1928 si arrivò a 10 mila operai
nella zona della Media Valle, addirittura c'era una succursale
negli USA che si chiamava "American Châtillon Corporation". C'erano
delle sedi anche a Ivrea e a Vercelli; purtroppo sappiamo che poi
ci fu il passaggio in Montefibre, siamo negli anni 80, nel 1983
chiude.
Allo stesso tempo è importante l'industria idroelettrica, perché
nel 39, con la visita del Duce in valle, in quello che viene
chiamato l'apogeo del periodo fascista e del consenso fascista
nella valle - consenso che ci fu, chiaramente - venne posta la
prima pietra della centrale di Breil - anche la centrale di
Covalou, ad esempio degli anni 20.
Poi arriviamo finalmente vicino a noi, abbiamo la Tecdis, quindi
abbiamo il settore elettronico che aveva fino a 400 dipendenti, 120
miliardi di lire di fatturato annui, siamo negli anni 80 - fine
anni 80 - chiuse poi nel 2005.
Da lì in poi ci furono una serie di grosse difficoltà. A mezzo
stampa, dalla piccola ricerca che ho effettuato, a luglio 2015
leggiamo: "Fallito il progetto di riattivazione del polo", c'è una
delibera di Giunta dell'agosto 2013, il giornale scrive: "Il
progetto miseramente fallito", non se si ci fosse qualcuno dei
colleghi nel 2015 però questo è da notizie stampa, quindi c'era
stato un tentativo che non è andato a buon fine.
Poi il territorio di Châtillon, a differenza di
Pont-Saint-Martin, supera indenne il periodo che va dal luglio 2015
al marzo 2017, quando in quel caso l'Assessore alle attività
produttive dell'epoca era l'ex segretario del PD, Raimondo Donzel,
ricordiamo ancora oggi mentore dell'area Gauche-Autonomiste,
ottenne grandi risultati con la questione della cioccolata VDA.
Anche qua, da notizia a mezzo stampa per ricostruire un po' la
storia industriale della Media e Bassa Valle, non so poi com'è
andato a finire quel finanziamento di Finaosta da 4 milioni di euro
affidato poi a sedicenti imprenditori di uno stato straniero, cioè
la Turchia. Non so altro su come andò, ho preso un po'
d'interventi, ce n'è qualcuno del consigliere Chatrian, ci sono dei
belli articoli interessanti, in particolare La Vallée ho trovato
proprio di quel periodo.
Passata questa fase, siamo al 2018, anche qui avevo visto
qualcosa dell'allora minoranza, ci fu l'azienda 3M3, non ho grandi
notizie in merito; arriviamo al 2019, apprendiamo che VDA Structure
puntava a rimettere a lucido l'area e proporre dei progetti in
vendita, compreso anche la Balzano e la Fera, anche lì mi pare che
poi purtroppo la cosa non abbia avuto un grande seguito.
Arriviamo ormai alla nostra legislatura, ricordo un sopralluogo
che è stato effettuato tutti insieme (penso fosse il primo anno, al
massimo il secondo, quindi 2020/2021), arriviamo ai nostri giorni,
quindi la palla passa a questa Giunta, sebbene con il cambiamento,
e da un'iniziativa fatta dal collega della Lega Ganis, avevamo
avuto delle risposte dall'Assessore che ci diceva: "Ultimamente
abbiamo la certezza di avere un interesse sull'area industriale
dell'ex Tecdis da parte di CVA", quindi si aspettava la conclusione
dell'analisi.
Ecco perché crediamo di aver dimostrato che la presenza
industriale nella Media e nella Bassa Valle è un fattore storico di
sviluppo e non possiamo pensare in qualche modo di starne senza
anche oggi, ovviamente con un'industria compatibile con
l'ambiente.
Quindi abbiamo messo giù quest'iniziativa e le chiediamo,
Assessore, se il piano di valorizzazione di CVA, di cui si era
parlato, è concluso, le chiediamo quali tipologie di tecnologie
vengano prese in considerazione del sopra citato piano, in
particolare se includano lo sviluppo del vettore idrogeno, oppure
siano legate alla produzione di pannelli fotovoltaici o entrambi,
perché si può fare l'idrogeno verde attingendo al solare.
In ultimo chiediamo se gli intendimenti espressi dal Governo
regionale di riutilizzare l'area della Tecdis in senso industriale
siano ancora tra le vostre visioni all'orizzonte, perché
giustamente - e lo ripeto - la Valle d'Aosta ha bisogno anche di
impianti industriali, anche se abbiamo un'economia generalmente
florida legata sia all'agricoltura sia al turismo, ma chiaramente
non possiamo fare a meno di un tessuto industriale.
Tutte le nostre energie pensiamo debbano essere rivolte anche a
rivitalizzare quel settore, ben consci delle problematiche che ci
sono a partire dagli anni 90 in poi.
Ovviamente contro la globalizzazione è difficile battersi, ma
abbiamo delle carte in mano importanti e pensiamo che le dobbiamo
giocare.
Le chiediamo quindi ulteriori intendimenti sulla questione.
Presidente -
Assessore Bertschy, a lei la parola.
Bertschy (AV-VdA Unie) -
Grazie collega, anche per la
ricostruzione che ci evidenzia come questa zona di territorio
abbia, nel corso del tempo, rappresentato una grande risorsa
economica per i suoi abitanti e anche una ricchezza d'imprese e di
tecnologie che poi da allora nel tempo si sono sviluppate, e direi
che oggi siamo di fronte di nuovo a un'importante evoluzione in
questo senso.
L'area Tecdis - per venire alla storia contemporanea - è segnata
da un lungo periodo d'inattività ed è una ferita sul territorio
abbastanza importante, perché occupa una superficie enorme, in
termini di metri quadri, al momento improduttiva.
L'impegno e quel sopralluogo avevano evidenziato quanto questo
sito - come per altri siti dei quali abbiamo già parlato in
Consiglio regionale - è importante che torni a essere utilizzato,
se possibile in termini produttivi, quantomeno come occupazione per
evitare il declino che si vede giornalmente passando da quelle
parti.
Andrei sull'ultima domanda a dare qualche notizia in più, però
per rispondere al primo quesito, "Se il piano di valorizzazione
della società CVA sia concluso", noi ovviamente abbiamo sentito la
società CVA per avere alcune informazioni. Sappiamo che, oltre ad
aver formulato il proprio progetto sul bando PNRR, c'è in corso una
valutazione importante per dare a questo sito più obiettivi di
valorizzazione, quindi in questo senso il piano sta andando
avanti.
La finalità è quella di un recupero e di una valorizzazione del
sito strumentale e ha gli importanti obiettivi di piano strategico
attualmente in fase d'implementazione.
La logica di potenziale valorizzazione del sito sarà integrata
con l'attuale progetto, che è quello del PNRR, che prevede la
realizzazione di un impianto a idrogeno, oggetto di un
finanziamento, e con la finalità di creare un polo industriale
energetico, con l'obiettivo di avere delle importanti ricadute a
livello territoriale.
Rispetto a questo piano che sta nelle strategie della società,
che avremo modo di vedere rappresentato quando ci sarà presentato,
la cosa positiva è che dal bando PNRR è nato questo interesse e da
questo interesse nasce un progetto concreto che adesso le andrò a
evidenziare, ricordando che il progetto del PNRR deve essere
avviato entro il mese di dicembre 2024 e concluso non oltre il 30
giugno 2026.
Per quanto riguarda il tipo di tecnologie che vengono prese in
considerazione dal sopracitato piano - in particolare se includano
lo sviluppo del vettore idrogeno oppure siano legate all'uso di
produzione di pannelli fotovoltaici o entrambi, con produzione di
idrogeno con l'utilizzo di energia solare - come detto la CVA e la
controllata CVA EOS, sotto forma di associazione temporanea di
scopo con un ruolo di capofila assunto da CVA, hanno presentato
questo progetto sull'avviso pubblico finalizzato alla selezione di
proposte progettuali volte alla realizzazione d'impianti di
produzione di idrogeno rinnovabile in aree industriali e dismesse,
da finanziare nell'ambito del Piano nazionale di ripresa e
resilienza: Missione 2 (rivoluzione verde e transizione ecologica);
componente due (energia rinnovabile, idrogeno, rete e mobilità
sostenibile) e investimento 3.1 (produzione in aree industriali
dismesse).
Il progetto, pubblicato dalla Giunta regionale, con delibera di
Giunta 1649 in data 28 dicembre 2022, prevede la riqualificazione
dell'area industriale dismessa ex Tecdis, immobile che attualmente
è di proprietà della società Vallée d'Aoste Structure, con la quale
è stato perfezionato in data 27 settembre 2023 un contratto di
locazione ultranovennale con durata di anni 11 decorrente dalla
data di stipula e con facoltà di tacito rinnovo per eguale periodo,
11 anni, salvo disdetta di entrambe le parti.
Al momento CVA ha avviato un processo istruttorio e deliberativo
interno finalizzato a interloquire con VDA Structure per la
possibile acquisizione del sito, in via definitiva ovviamente;
questo è parte di una contrattazione tra le due società, proprio
per poter sviluppare un piano che abbia una gittata e una visione
di lungo periodo.
All'interno della suddetta area industriale si prevede la
realizzazione di un impianto di elettrolisi per la produzione
d'idrogeno rinnovabile, che sarà alimentato dall'energia prodotta
da impianti addizionali asserviti, ovvero da impianti di energia da
fonti rinnovabili a servizio esclusivo dell'elettrolizzatore, nello
specifico un impianto fotovoltaico che sarà connesso a un impianto
di accumulo elettrochimico, entrambi installati nell'area dismessa,
oltre che da un impianto eolico installato sulle alture di
Saint-Denis e da energia prelevata da rete con garanzia
d'origine.
L'impianto produrrà idrogeno - sarà un impianto di un Megawatt -
che sarà utilizzato come combustibile per l'applicazione di
trasporto pubblico e per sistemi di produzione combinata di
energia.
La volontà della società è di realizzare un sistema di
monitoraggio e controllo di tutte le tecnologie innovative
installate da rendere fruibile all'interno dell'area industriale al
fine di attivare azioni formative e di attrazione di competenze
specialistiche di alto livello in zona.
"Se siano confermati gli intendimenti espressi dal Governo
regionale nell'interpellanza di cui alle premesse per l'auspicato
utilizzo della zona ex Tecdis di Châtillon nel settore
industriale": sì, la struttura regionale sviluppo sostenibile del
Dipartimento sviluppo economico ha approvato a marzo 2023, con
provvedimento dirigenziale n. 1571, la graduatoria di cui
all'articolo 13 dell'avviso citato al punto precedente.
A seguito di tutte le verifiche di ricevibilità dei requisiti di
ammissibilità, nonché dell'analisi e dei progetti presentati, il
progetto presentato da CVA, che si svilupperà nell'area ex Tecdis,
è risultato ammissibile al finanziamento ed è stata concessa a
giugno 2023, con provvedimento dirigenziale 3810, un'agevolazione
pari a 6 milioni e 100 mila euro.
All'esito delle verifiche, CVA e CVA EOS, l'11 luglio 2023 hanno
sottoscritto l'atto d'obbligo, connesso all'accettazione del
finanziamento concesso dalla Regione Autonoma e appunto sono in
corso la progettazione e tutte le attività connesse a dare avvio al
progetto entro il dicembre 2024.
È un progetto da seguire nei prossimi mesi e soprattutto da
considerare nei suoi obiettivi e da veder presentato al più presto,
quando l'impresa avrà definito completamente questo piano di
sviluppo che evidentemente dovrà anche essere parte di un lavoro,
di un confronto e di un accordo con il territorio, in particolare
con l'Amministrazione comunale, che andrà coinvolta per considerare
tutti gli aspetti di crescita e di interesse che il territorio
potrà portare a questa progettualità.
Presidente -
Consigliere Perron, a lei la parola.
Perron (LEGA VDA) -
Direi che sono delle buone notizie,
volevamo chiedere sulle tempistiche però ci ha già dato degli
orizzonti, entro dicembre 2024 già la partenza. Crediamo che sia un
punto importante, e mi auguro anche che a mezzo stampa la questione
abbia risalto, perché tutti questi dettagli finora noi non ce li
avevamo, e penso che sia una cosa positiva.
Più volte noi siamo arrivati sul tema dell'idrogeno per la
Valle, come gruppo, riguardo le sue potenzialità, allo stesso tempo
non siamo naïf, conosciamo anche potenzialmente quali possano
essere i problemi, il settore dell'idrogeno ancora non ha la
maturazione per renderlo così competitivo, è chiaro che servono
ingenti fondi pubblici che possano andare in quella direzione, ma -
come più volte abbiamo sottolineato - può essere un'opportunità per
portare sui territori dello sviluppo, un indotto della manodopera
qualificata, degli studi eccetera, quindi un'occasione da non
perdere.
Due considerazioni poi di tipo molto più generale: a giugno 2024
ci saranno le elezioni europee, sappiamo che il grande piano
ambientalista, il Green Deal, potrà vedere anche delle modifiche,
sicuramente, ma è importante intercettare tutto ciò che si può fare
a oggi con il PNRR su queste questioni.
Poi a novembre 2024 - il 2024 sarà un anno campale certamente a
livello globale - ci sono anche le elezioni negli USA, quindi è
chiaro che tutti gli assetti mondiali cambieranno e anche le
politiche energetiche ne risentiranno in particolare misura.
Il fatto che la Valle vada verso queste direzioni per ottenere
sviluppo sui suoi territori legato a una produzione che abbiamo,
grazie al cielo, a livello idroelettrico e che i nostri padri
costituenti hanno saputo valorizzare nel miglior modo, anche a
livello politico, è un fatto decisamente importante.
Accogliamo quindi con favore quanto lei ci ha detto, ovviamente
vigileremo sull'attuazione e sui tempi e mi auguro che questa
notizia di potenziale sviluppo arrivi anche ai territori che
chiaramente soffrono per una deindustrializzazione che con gli anni
si è fatta sempre più forte, dovuta alla concorrenza, dovuta a
mille cause su cui noi non possiamo intervenire ma che certo,
quando possiamo muoverci, è necessario mettere sul tavolo.
Presidente -
L'interpellanza all'ordine del giorno n. 31
è ritirata.
