Classificazione
BENI CULTURALI
TRASPORTI E VIABILITÀ



Oggetto del Consiglio n. 3162 del 11 gennaio 2024 - Resoconto
OGGETTO N. 3162/XVI - Ritiro di risoluzione: "Ulteriori
verifiche in merito alla sottoposizione a tutela di alcuni
manufatti ferroviari presso la stazione di Aosta".
Bertin (Presidente) -
Punto n. 57.03. Ha chiesto la
parola il consigliere Aggravi, ne ha facoltà.
Aggravi (RV) -
Questa è una risoluzione che si collega
direttamente alla risposta ricevuta dall'Assessore
all'interrogazione n. 17 che ha il titolo molto simile.
Questa risoluzione è stata fatta non tanto perché non ci si fidi
dell'impegno preso al di fuori del dibattito che c'è stato in aula
da parte dell'Assessore, ma perché oggettivamente, a nostro
giudizio, mancavano delle risposte alle domande poste, in
particolare quello che chiediamo e proviamo a chiederlo con una
proposta.
Considerato il fatto che non è soltanto una questione legata
alla gestione dei beni culturali, ma anche e soprattutto forse di
trasporti, viste le incombenze che riguarderanno la stazione di
Aosta, l'impegno è molto semplice: a fronte di quello che è stato
quanto dichiarato dall'Assessore, impegniamo gli Assessori
competenti in materia di beni culturali e trasporti a organizzare,
entro quindici giorni dall'approvazione della presente - per non
caricare troppo l'impegnativa chiediamo anche un riscontro scritto
alle Commissioni -, un incontro volto a chiarire, con la
Soprintendenza e RFI, nonché ogni altra realtà coinvolta nei lavori
che interesseranno la stazione ferroviaria di Aosta, i seguenti
aspetti:
- se i manufatti citati nella già richiamata interpellanza siano
o non siano sottoposti a tutela, perché oggettivamente quello che
ha detto l'Assessore cozza con il documento che abbiamo in nostro
possesso e di cui copia abbiamo dato all'Assessore;
- se le progettazioni e gli interventi svolti nella stazione
abbiano o non abbiano considerato quanto richiesto al punto, quindi
se ci sono delle tutele e come sono state gestite;
- se i lavori che interesseranno in particolare la cosiddetta
"Piattaforma girevole" creeranno dei problemi sul suo utilizzo.
Questo è soltanto per mettere punto ma, ripeto, se ci fosse
stata una risposta più chiara, non sarebbe nata questa risoluzione
in forma collaborativa.
Presidente -
Assessore Jean-Pierre Guichardaz, a lei la
parola.
Guichardaz J. (FP-PD) -
Grazie collega Aggravi anche per
averci fornito questa nota, che peraltro era stata riferita anche
dagli uffici, è una nota del 2017 che lei ha citato.
Abbiamo cercato anche di ricostruire, perché ovviamente con
tutte le varie problematiche degli uffici, questa non era
à la
une
, quindi io mi sono fatto fare una serie di chiarimenti che
spero bastino a evidenziare com'è la situazione.
Le anticipo che le chiederei il ritiro, però prima le do la
risposta, poi decida lei.
A chiarimento della nota del 2017, che appunto lei ha
richiamato, si ribadisce che tutti i beni immobili appartenenti
genericamente a enti pubblici e aventi più di 70 anni sono beni
culturali come vi è stato detto nel corso della risposta, fino alla
conclusione di un'eventuale verifica di interesse culturale, quindi
lo sono fintanto che non è stata fatta la verifica, poi potrebbe
essere che, una volta fatta la verifica come avviene spessissimo,
non si ritiene che questi beni siano tali da essere in qualche modo
conservati, tutelati o valorizzati. Pertanto, come già indicato in
risposta alla sua interrogazione di ieri mattina o di ieri
pomeriggio, qualora i beni in questione risalgano ad oltre 70 anni,
trova applicazione il combinato disposto degli articoli 10, comma
5, e 12, comma 1, del decreto legislativo 42/2004, cioè i
cosiddetti "Codici dei beni culturali e del paesaggio".
Credo intendesse dire questo la nota sostanzialmente più che
dire che quelli erano già dei beni che sono da ritenersi sottoposti
a tutela da parte di questa Soprintendenza; immagino che chi l'ha
firmata avesse cognizione o immaginasse che questi fossero
antecedenti a 70 anni prima.
Quanto citato nella comunicazione del 2017 riporta in sintesi
quanto le ho esplicitato ieri nell'interrogazione dandole questa
sensazione di una non sintonia rispetto alla nota del 2017. Mi
segnalano che nel progetto presentato da RFI la sola parte
coinvolta nei lavori di elettrificazione è quella famosa rotatoria
- non il capannone e gli altri manufatti - per la quale la
Soprintendenza per i beni e le attività culturali ha inoltrato una
richiesta di approfondimento a RFI - credo in seguito alla sua
specifica richiesta -, chiedendo chiarimenti circa la data di
realizzazione della medesima e, come già accennato, è in costante
contatto con la società medesima.
I tecnici mi dicono che da come è questo manufatto sembrerebbe
antecedente al 1950, perché lei ha visto è una rotatoria con dei
manometri, perché si muoveva vapore, sembrerebbe a vederlo così,
ieri, tra l'altro, sono andati a fare un sopralluogo. In
considerazione dell'epoca di realizzazione, cioè se avrà più o meno
di 50 anni, verrà attivata o meno da parte di RFI a questo punto la
richiesta di verifica di interesse culturale e la struttura
regionale competente effettuerà a quel punto, quando ci arriverà,
le opportune considerazioni in merito.
Si rileva, in ultimo, che la piattaforma in questione è
inutilizzata e in evidente stato di abbandono da diversi anni e,
come riferito dalla struttura regionale competente in materia di
trasporti che abbiamo sentito ieri, non risulta indicata sui
documenti tecnici relativi alle caratteristiche e alle specifiche
per l'utilizzo della rete ferroviaria.
Ciononostante - e questa è la questione che lei poneva rispetto
ai treni storici - nel tempo si sono succedute manifestazioni che
hanno portato nella nostra città treni storici, non ultima quella
che si è svolta il 22 ottobre del 2023, durante la quale un treno a
vapore è arrivato alla stazione di Aosta e ha ripercorso in senso
inverso il tragitto, senza l'ausilio peraltro di alcuna piattaforma
girevole. Questa è un po' la spiegazione che è stata data, se
venissimo in Commissione, le riporteremmo gli stessi dati.
Attendiamo anche noi e la ringraziamo perché lei comunque, con la
sua iniziativa, ha messo un
focus
sulla questione e quindi
ha indotto gli uffici a interessarsi e a chiedere a RFI
notizie.
Presidente -
Consigliere Aggravi, a lei la parola.
Aggravi (RV) -
A questo punto per annunciare il ritiro
della risoluzione perché l'integrazione si è avuta. L'unica cosa
chiederei l'accortezza all'Assessore, eventualmente se avete
ulteriori risposte, di tenerne informata la Commissione competente
e quindi il Consiglio.
Presidente -
La risoluzione è ritirata.
Il Consiglio prende atto del ritiro.
Propongo all'Assemblea, visto che rimangono soltanto due
risoluzioni, di proseguire senza pausa fino alla fine dell'ordine
del giorno.
