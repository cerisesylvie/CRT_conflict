Classificazione
STATUTO



Oggetto del Consiglio n. 1796 del 21 settembre 2022 - Resoconto
OGGETTO N. 1796/XVI - Interrogazione: "Schemi di norme di
attuazione dello Statuto speciale licenziati dalla Commissione
paritetica nell'ultimo anno della sua attività".
Bertin (Presidente) -
Riprendiamo i lavori, siamo al
punto n. 9 dell'ordine del giorno.
Per la risposta il Presidente della Regione che si è prenotato e
a cui passo la parola.
Lavevaz (UV) -
Si chiede con quest'interrogazione se sono
stati trasmessi alla Presidenza gli schemi di norma d'attuazione
citati in premessa, che sono quelli delle grandi concessioni
idroelettriche e di cooperazione previdenziale, o se risulta
comunque che l'iter dell'istruttoria si sia concluso con il formale
licenziamento degli stessi, come previsto dalle procedure.
Per quanto riguarda l'iter di approvazione delle norme di
attuazione dello Statuto speciale, va innanzitutto sottolineato, ma
l'abbiamo già detto nell'ambito di altre iniziative, che di fatto
non c'è un procedimento stabilito in maniera chiara; fra l'altro
questo è stato anche dibattuto proprio nella prima seduta della
Commissione paritetica alla quale avevo partecipato anche io e
anche la Ministra Gelmini, proprio perché sarebbe comunque
opportuno che la Commissione paritetica in qualche modo si desse un
modo di lavorare un poco più schedulato, non so come dire.
Quindi a oggi, al di là di quanto espressamente previsto dallo
Statuto speciale, in particolare l'articolo 48bis che prevede il
passaggio in Consiglio regionale degli schemi di norme di
attuazione che sono licenziati dalla Commissione paritetica prima
dell'approvazione del passaggio all'interno del Consiglio dei
Ministri, in buona sostanza tutto il resto è fondato essenzialmente
sulla prassi consolidata negli anni.
Tale prassi prevede che il testo di norma d'attuazione,
elaborato dalla Commissione paritetica, venga sottoposto all'esame
di tutti i Ministeri competenti prima di essere definitivamente
licenziato dalla Commissione stessa. In seguito, una volta concluso
quest'iter di condivisione con i Ministeri, viene definitivamente
licenziato e trasmesso a cura del Dipartimento affari regionali
direttamente alla presenza del Consiglio regionale il quale, ai
sensi dell'articolo 48bis, dà il suo assenso o meno alla norma
d'attuazione che poi deve passare al Consiglio dei Ministri.
Quindi per rispondere alla domanda, gli schemi di norme
d'attuazione citati nelle permesse, che ho citato prima, non
risultano definitivamente licenziati dalla Commissione paritetica
ma in buona sostanza hanno fatto il primo passaggio, quello di
prima condivisione, per avere poi il passaggio all'interno delle
strutture dei Ministeri competenti.
La seconda domanda chiede quali siano le norme d'attuazione in
itinere di cui si conoscano in modo completo i contenuti. Qua di
fatto non ce ne sono attualmente altre oltre a quelle citate in
premessa: l'annosa questione della relativa norma d'attuazione
delle grandi concessioni idroelettriche e le norme sulla
cooperazione che sono due: le cooperazioni previdenziali del
personale del Corpo Valdostano dei Vigili del Fuoco e del Corpo
Forestale.
Ce n'era un'altra che era in elaborazione: la norma d'attuazione
relativa al personale AFAM, quindi relativa all'Istituto musicale,
però è stata momentaneamente sospesa perché c'è in ballo una
modifica di un regolamento a livello nazionale che nel caso in cui,
come sembra, andasse nella direzione anche da noi auspicata,
renderebbe in buona sostanza la norma d'attuazione inutile, perché
andrebbe già a risolvere le questioni che interessano i docenti
AFAM, in particolare le questioni relative al reclutamento e a
mobilità sia in ingresso che in uscita.
Questo è un po' quanto riguardo alle norme in essere.
Presidente -
Si è prenotata la consigliera Minelli, ne ha
facoltà.
Minelli (PCP)
Inizierei questa replica segnalando un
fatto rilevante che riguarda il sistema delle Autonomie speciali e
le norme di attuazione, che si è verificato venerdì scorso.
Venerdì 16 settembre il Consiglio dei Ministri ha approvato
quattro decreti legislativi di norme di attuazione del Friuli
Venezia Giulia, del Trentino Alto Adige e due della Sardegna.
Nel caso della Sardegna l'iter procedurale di approvazione è
tel quel
quello della Valle d'Aosta, cioè prevede anzitutto
un formale voto del Consiglio regionale prima che il Consiglio dei
Ministri possa varare la norma.
Cosa significa questo? Significa che le altre Regioni a statuto
speciale si sono preoccupate di concludere l'iter delle loro norme
di attuazione ben sapendo che con lo scioglimento del Parlamento la
Commissione paritetica decade e dev'essere rinominata, cioè si deve
riprendere la fase istruttoria, cosa che peraltro qui in quest'Aula
abbiamo detto più volte.
Come mai nel Consiglio dei Ministri di venerdì scorso non c'era
nessuna delle norme di attuazione della Valle d'Aosta in
approvazione? Non ce n'erano perché nessuna bozza di norma
d'attuazione è arrivata al termine completo dell'istruttoria in
Commissione paritetica Stato-Regione della Valle d'Aosta, pur
essendoci in questa Commissione degli illustri rappresentanti
valdostani, come il senatore uscente Lanièce e la candidata alla
Camera Rini.
Comunque anche prima che il Consiglio dei Ministri di venerdì si
riunisse, non ci erano arrivate ovviamente delle notizie positive
sulle norme di attuazione riguardanti la nostra Regione.
Allora, Presidente, lei capirà che , vista l'attenzione che noi
in questi anni - direi dal 2019 fino ad ora - abbiamo riservato a
questo tema facendo continue sollecitazioni, aver letto nel
programma elettorale del centrodestra unito che recita testualmente
"Sono stati licenziati gli schemi di norma di attuazione" di cui
parliamo da tempo, in particolare dello schema di norma
d'attuazione sulle concessioni idroelettriche, quest'espressione ci
ha fatto sobbalzare, anche tenuto conto del fatto che la candidata
alla Camera del centrodestra è membro della Commissione paritetica
e che quindi è ben a conoscenza, credo, dell'iter procedurale.
Poi sinceramente, dopo l'impegno preso con la mozione votata ad
aprile di riferire puntualmente su quest'importante atto, sarebbe
stato quantomeno sconcertante capire di non aver ricevuto delle
comunicazioni al riguardo.
Le sue risposte confermano quello che immaginavamo, l'iter non è
concluso, non c'è stato alcun licenziamento formale degli schemi,
perché diversamente - da quanto si evince sul sito pubblicato dal
Dipartimento per gli affari regionali - prima della sottoposizione
all'esame del Consiglio dei Ministri, avrebbe dovuto essere
approvato dal Consiglio regionale.
Lei ha detto che la prassi è di un tipo, non ci sono normative
chiare, però sul sito del Ministero questo si legge e questo è
perché rispetta lo Statuto.
Quindi si è trattato con ogni probabilità di un punto inserito
ad hoc nel programma summenzionato, giocando sull'uso delle parole
per far intravedere un risultato che, purtroppo, non c'è e che
comunque, mantenendo un'ambiguità lessicale, forse si vuole far
intravedere.
Per quanto riguarda la seconda domanda, prendiamo atto di quello
che lei ha detto.
Forse non ci siamo capiti bene, noi non ci riferivamo ad altre
norme di attuazione, ma volevamo capire di quelle tre che ci sono
cosa si conosceva in modo completo dei contenuti, perché noi, in
Consiglio, i contenuti precisi di quelle norme non li abbiamo mai
visti. Quindi la risposta non è arrivata ma in buona sostanza credo
che non ci fossero tante cose da dire.
In conclusione noi sottolineiamo di trovarci di fronte a un
fatto grave, perché, contrariamente a quanto accaduto in quelle
altre tre Regioni autonome, noi rimaniamo senza tre norme di
attuazione importanti, in particolare quella sulle concessioni
idroelettriche.
Non c'è stato un impegno sufficiente del Governo nel seguire
questo dossier, l'abbiamo detto tante volte, c'è stato un ritardo
fin dal momento della nomina dei Commissari di parte regionale in
paritetica dopo le elezioni del '20 e c'è stato un impegno
inadeguato dei Commissari valdostani Rini e Lanièce che, a nostro
avviso, avrebbero dovuto dare un contributo più incisivo alla
definizione di queste norme.
Poi nel programma del centrodestra leggiamo questo tipo di
affermazioni che abbiamo evidenziato nelle premesse.
Insomma, complessivamente, noi crediamo che su questo terreno
bisogna registrare un fallimento nella nostra regione.
Presidente -
Si è prenotato il consigliere Aggravi per
mozione d'ordine.
Aggravi (LEGA VDA) -
Chiedo una breve sospensione per una
riunione dei gruppi di Lega Vallée d'Aoste e di Forza Italia.
Presidente -
Sospensione concessa.
La seduta è sospesa dalle ore 17:47 alle ore 18:08.
Bertin (Presidente) -
Possiamo riprendere dopo la
sospensione. Si è prenotato il Consigliere Aggravi.
Aggravi (LEGA VDA) -
Soltanto per dare corpo al perché
della sospensione. Abbiamo voluto fare degli approfondimenti,
verificare e prendere atto, come già in parte anticipavamo
stamattina, che c'è qualcuno che fa un uso politico del Consiglio e
delle strutture del Consiglio.
Lo stupore iniziale del Presidente sul fatto che non aveva
capito fino in fondo giustamente l'interrogativo... abbiamo avuto
conferma di questo poi nella risposta della collega.
Non siamo noi che giochiamo sulle terminologie, perché se uno va
a leggere quello che è in premessa... ripeto, trovare un programma
politico utilizzato in premessa di un'interrogazione per andare poi
a farsi propaganda, è qualcosa che sinceramente lascia il tempo che
trova.
Qui la terminologia che troviamo dice che la Commissione
paritetica per l'attuazione dello Statuto "Sono state licenziate
con i voti favorevoli sia dei componenti di nomina statale sia dei
componenti di nomina regionale". Quindi la paritetica i testi li ha
licenziati. Poi il passaggio successivo forse dovremmo andare a
chiederlo ad altri uffici e non sicuramente utilizzare
un'interrogazione per fare campagna elettorale.
Presidente -
Si è prenotata la consigliera Minelli per
fatto personale.
Minelli (PCP) -
Molto brevemente, Presidente. Io non sono
in campagna elettorale, non sono candidata, quindi non sto facendo
campagna elettorale. Ho presentato un'interrogazione perché ho
letto un'informazione che è importante e ho chiesto conto al
Presidente se c'era qualche cosa in quel senso.
Il problema è che o avete sbagliato a utilizzare i termini, e
quindi non conoscete bene il significato del verbo "Licenziato" o
non avete letto bene le normative che sono espressamente riportate
sui siti dei Ministeri. C'è scritto esattamente così, che se una
cosa è licenziata, vuol dire che deve arrivare in Consiglio. Io ho
chiesto se era stata licenziata e se non era arrivata, quindi avete
utilizzato malamente le cose, mi dispiace.
