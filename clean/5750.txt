Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 173 del 25 novembre 1983 - Resoconto
OGGETTO N. 173/VIII - DISAGI DERIVANTI DAL PROTRARSI DEI
LAVORI DI COSTRUZIONE DELLA "PIASTRA" DELL'OSPEDALE DI AOSTA E DEL
NUOVO COMPLESSO OSPEDALIERO DI BEAUREGARD. (Interpellanza).
PRESIDENTE:
Do lettura dell'interpellanza presentata dai
Consiglieri Torrione e Breuvé:
INTERPELLANZA
Il prolungarsi dei lavori di costruzione della "nuova
piastra" dell'ospedale di Aosta e del complesso ospedaliero di
Beauregard provoca all'utenza una serie di difficoltà e di disagi
che sono tra l'altro inconciliabili con le esigenze a volte
indilazionabili di tutti coloro che sono costretti a ricorrere,
proprio a causa delle precarie condizioni di salute, alle
prestazioni dell'Ente ospedaliero regionale;
Le cause di questo deplorevole stato di cose sono
attribuibili anche alla insufficienza ed alla inadeguatezza dei
locali in cui gli operatori sanitari sono costretti ad
operare.
Per questi motivi i sottoscritti Consiglieri regionali
Torrione e Breuvé
INTERPELLANO
l'Assessore regionale alla Sanità ed Assistenza sociale per
conoscere:
a) entro quale periodo di tempo è prevista l'ultimazione dei
lavori della "piastra" dell'ospedale regionale e del complesso
ospedaliero di Beauregard;
b) quali provvedimenti tampone l'U.S.L. intende urgentemente
assumere per eliminare nel frattempo la mortificante situazione
venutasi a determinare nell'ambito dell'Ente ospedaliero regionale
per i motivi sopracitati.
PRESIDENTE:
Ha chiesto di parlare il Consigliere
Torrione; ne ha facoltà.
TORRIONE (P.S.I.):
La nostra interpellanza deriva da una
precisa constatazione personale e diretta. Obiettivamente il
protrarsi di questi lavori - e non solo questo, ma noi ci
limiteremo a questo aspetto per non creare degli imbarazzi
all'Assessore - ha creato una situazione da Lazzaretto in ospedale
e basta recarvisi al mattino per vedere cosa succede in quelli che
dovrebbero essere degli ambulatori. Credo che un anziano si possa
anche perdere in quel marasma, perchè ogni tanto arriva qualche
inserviente, deposita qualcuno che ha bisogno di analisi o
controlli, poi se ne va e passano delle ore ma quella stessa per
sona è sempre lì.
Spero che la causa principale sia quella che noi abbiamo citato
nella nostra interpellanza, imputabile al fatto che obiettivamente
lo spazio fisico è piuttosto limitato, quindi questo assembramento
davanti agli ambulatori deriva dal fatto che non esiste la
possibilità di collocare gli ambulatori in altre zone. Faccio un
riferimento personale così non tocco altre situazioni: per togliere
il gesso ad un'anziana signora, che nel caso era mia zia (per
farglielo mettere è andata bene perchè con qualche raccomandazione,
fra virgolette, siamo riusciti a far sì che tutto si attuasse in
tempi piuttosto brevi) seguendo l'iter normale, abbiamo dovuto far
aspettare questa persona di 73 anni quattro ore e mezza!
Mi è stato detto di aver pazienza, obiettivamente i lavori di
costruzione non consentono un'ubicazione di questi ambulatori
quindi si provoca tutto questo disagio, ma mi è sembrato che anche
l'aspetto burocratico fosse un po' farraginoso, perchè prima con il
bigliettino che danno all'accettazione si va sopra, da lì ti
rimandano sotto, poi ancora da sotto rimandano in un altro
ambulatorio.
Ora, io so che l'Assessore ha scelto una sua impostazione, che
posso anche condividere perchè in passato avevo criticato
l'intromissione pesante dell'Assessorato alla Sanità regionale
nelle vicende dell'U.S.L. Il nuovo Assessore Marcoz, con molta
chiarezza, ci ha detto che una cosa sono le competenze
dell'Assessorato regionale, un'altra le questioni dell'U.S.L., e
potrebbe anche alzarsi e dirmi di andare con tutta la pratica
all'U.S.L. Però, visto che per l'impostazione delle stessa legge la
Regione ha almeno il controllo su una certa attività dell'U.S.L.,
ebbene mi rivolgo all'Assessore per sapere cose che sono di
competenza dell'Assessorato alla Sanità o dei Lavori Pubblici, è
cioè quando si prevede che questi lavori finiscano perchè la
situazione degli ambulatori è quella che è. La situazione del
reparto geriatrico poi non è delle più piacevoli, se possiamo usare
un aggettivo del genere, ubicato com'è in un sottotetto della
Maternità; per il fatto che tra l'altro si doveva trasferire al
Beauregard, sono anni che non si fa il minimo di lavoro di
manutenzione, per cui ci sono addirittura le porte che non si
chiudono: lascio quindi immaginare cosa può succedere non solo a
coloro che purtroppo vi sono ricoverati, ma anche alle persone che
vanno ad assistere i loro parenti.
Mi auguro che l'Assessore mi dia delle risposte esaurienti non
nell'interesse dei Consiglieri interpellanti ma nell'interesse
della collettività, perchè obiettivamente quello che sta succedendo
all'ospedale non è più una situazione che si possa riportare a
termini di normalità.
PRESIDENTE
: Ha chiesto di parlare l'Assessore alla Sanità
e Assistenza Sociale Marcoz; ne ha facoltà.
MARCOZ (U.V.):
Quanto ha detto il Consigliere Torrione
purtroppo corrisponde a verità. Io mi reco sovente il mattino,
anche molto presto, in ospedale per vedere la situazione, sia ad
Aosta che a Ivrea ed in altri centri e ho dovuto constatare che in
questo campo c'è qualcosa che non funziona ancora bene.
Innanzitutto, per chiarezza, i tempi di consegna della
"piastra": l'appalto è stato fatto nel novembre 1981, con una
durata di 400 giorni lavorativi. (Questi sono i dati datimi
dall'Assessorato ai Lavori Pubblici), quindi doveva essere ultimato
il 28.12.1982. Dopo la sospensione dell'inverno 1982 e 1983, nonchè
le proroghe, visto che nel frattempo si sono dovute fare tre
perizie suppletive con altri 300 giorni di lavoro, la data di
consegna dei lavori scade il 14 febbraio 1984. E' in corso
l'arredamento di tutta l'opera, stanno già traslocando tutto il
reparto di radiologia con i macchinari, quindi è presumibile che
per la fine di febbraio 1984 si possa utilizzare la "piastra".
Tengo a dire al Consiglio che nel frattempo si è già provveduto ad
appaltare il centro di elaborazione dati dell'ospedale, che viene
fatto presso l'U.S.L., ed il reparto di traumatologia, di cui
parlava prima il Consigliere Torrione dicendo che non tutto va per
il meglio, ma con le nuove sale dei locali della "piastra" certe
cose potranno essere evitate.
Per quel che riguarda l'ospedale geriatrico Beauregard, lì ci
sono due tipi di appalto: i lavori interessano la parte interna
collegata con il vecchio fabbricato, sono stati dati 1.000 giorni
naturali consecutivi. La consegna è avvenuta il giorno 13.3.1981
quindi l'ultimazione era prevista per il 18 dicembre 1983. Nel
frattempo sospensioni invernali, perizie suppletive, ulteriori 400
giorni (150 giorni lavorativi) hanno fatto sì che il termine di
consegna dei lavori del Beauregard scada il 13 maggio 1984. Anche
qui, per quel che riguarda la parte di geriatria, i lavori sono già
ultimati; stiamo predisponendo un programma per l'arredamento di
tutto il complesso, quindi è prevedibile - visto che i lavori
interni sono fatti mentre la parte esterna è importante ma meno
urgente perchè riguarda la sistemazione - che a fine maggio si
possa finalmente fare il trasloco al Beauregard.
Nel frattempo abbiamo visitato anche il vecchio reparto
geriatria di Aosta; abbiamo dovuto prendere dei provvedimenti
urgentissimi, in quanto il freddo all'ultimo piano è una cosa
inconcepibile, si sono utilizzate delle stufette, si è tamponato
l'impianto di riscaldamento centralizzato; ieri ho fatto una
seconda visita di nuovo dopo i lavori eseguiti e le cose sono
migliorate. In questo momento, devo dire grazie a tutto il
personale medico e para-medico che si sta impegnando; vista la
buona volontà della Regione di andare avanti con i lavori, da parte
loro c'è stato questo impegno, diciamo umano, nei momenti difficili
di lavoro. Questo disagio potrà andare avanti ancora per questi
due-tre mesi fino all'apertura dei due grossi centri di sanità
della Regione.
PRESIDENTE
: Ha chiesto di parlare il Consigliere
Torrione; ne ha facoltà.
TORRIONE (P.S.I.):
Devo dare atto, purtroppo anche qui
per un'esperienza diretta, che il personale dell'ospedale
geriatrico fa il possibile e l'impossibile, vista la situazione,
per venire incontro a quelle che sono le necessità degli anziani
ricoverati. Obiettivamente credo che nel momento in cui il reparto
sarà trasferito al Beauregard, con il personale che abbiamo a
disposizione potremo avere forse un reparto di geriatria che
funziona in maniera egregia.
Sulla data di ultimazione dei lavori credo che sia un atto di
fede dopo aver recitato un atto di dolore: se è vero che c'era una
guerra che si chiamava dei cento anni, questo è l'ospedale dei
cento e altrettanto anni. Non è stata detta, credo per un pudore
legittimo, la data di inizio dei lavori dell'ospedale di
Beauregard, che si perde ormai nella notte dei tempi.
Prendo atto della buona volontà dell'Assessore, prendo atto
anche del suo ottimismo che mi auguro tra l'altro si traduca in
fatti concreti, che i due ospedali possano entrare in funzione nel
più breve tempo possibile, nel 1984. Se si potesse sorvegliare il
fatto che questi lavori vengano ultimati penso che ne trarremmo un
beneficio tutti quanti.
Per il resto mi rendo conto che l'Assessorato non possa fare
molto, nel frattempo prego l'Assessore di tenere sott'occhio questa
situazione perchè obiettivamente molto difficile sarà che si
deteriori più di quello che è già deteriorata, ma perlomeno per
ridare un minimo di funzionalità a reparti che assolutamente non ce
l'hanno più.
