Classificazione
CASA DA GIOCO



Oggetto del Consiglio n. 2763 del 23 maggio 2017 - Resoconto
OGGETTO N. 2763/XIV - Approvazione del bilancio al 31
dicembre 2016 della Gestione straordinaria in liquidazione per
l'esercizio della Casa da gioco di Saint-Vincent, a norma
dell'articolo 8 della legge regionale 21 dicembre 1993, n.
88.
Rosset (Presidente) -
Punto n. 19 dell'ordine del giorno.
Ha chiesto la parola l'Assessore Chatrian, ne ha facoltà.
Chatrian (ALPE) -
La Casino de la Vallée Gestione
Straordinaria è stata istituita nel 1993 con la legge n. 88. La
legge n. 36/2001 ha istituito la Casino de la Vallée e ha
autorizzato la messa in liquidazione della Gestione straordinaria e
la liquidazione è iniziata il 1° gennaio 2003. L'articolo 3 della
legge regionale n. 88/1983 prevede che la Gestione straordinaria
sia amministrata da un comitato di gestione, mentre il comma 4
dell'articolo 8 prevede l'approvazione del bilancio annuale di
esercizio da parte del Consiglio regionale. Di fatto il ruolo del
Consiglio regionale nell'approvazione del bilancio è assimilabile
al ruolo svolto dall'assemblea degli azionisti in una società di
diritto privato. Con l'avvio della liquidazione il comitato di
gestione è stato sostituito dal liquidatore, incarico inizialmente
affidato al ragioniere Ramano Bo, deceduto il 9 ottobre 2016, che
vorrei ricordare in quest'aula per il lavoro che ha svolto
particolarmente su questo dossier. Tale incarico è oggi affidato al
dottor Andrea Bo, deliberazione della Giunta regionale n.
1726/2016. La funzione...l'oggetto principale della liquidazione è
stato assolto già all'inizio della procedura di liquidazione. Ad
oggi, di fatto, la procedura di liquidazione si protrae unicamente
e obbligatoriamente per gestire i contenziosi nell'ottica di difesa
delle pretese finanziarie di terzi. Un contenzioso che nel tempo si
è via via ridotto, ancorché si rileva l'abnorme durata della
procedura di liquidazione conseguente al comportamento tenuto dal
gruppo Lefebvre in sede contenziosa, che si oppone in ogni grado di
giudizio alle numerose sentenze loro avverse, per le quali, godendo
del fatto che le società del gruppo hanno sede in paradisi fiscali,
non provvede al pagamento delle spese di giudizio a cui sono stati
condannati. Il bilancio pertanto è formato da poche poste, benché
significative, non ci sono tuttavia né immobili, né personale
dipendente.
Ciò premesso, passerei ad una sintetica illustrazione dei punti
principali del bilancio della Gestione straordinaria.
Il bilancio della Gestione straordinaria al 31 dicembre 2016 non
rileva particolari evoluzioni del contenzioso degni di nota ed
evidenzia il conto economico un risultato di esercizio di 23 mila
euro. Il risultato è influenzato positivamente dal contributo
straordinario attribuito dalla Regione di cui all'articolo 7 della
legge regionale n. 15 del 2 agosto 2016, la cui erogazione è
avvenuta in parte nel 2016 e in parte nel 2017. Nello specifico
dello stato patrimoniale sono evidenziati i crediti per spese
giudiziali per euro 2,443 milioni, di cui sarà difficile ottenere
il pagamento, come avevo cercato di verificare insieme ai tecnici:
sia il dottor Bieler che il dottor Bo. Per questo motivo sono stati
prudenzialmente accantonati al fondo di svalutazione crediti per
2,118 milioni di euro.
Presidente -
Ci sono richieste? Siamo in discussione
generale. Non ci sono richieste di intervento, dichiaro chiusa la
discussione generale. Dichiarazioni di voto? Non ci sono
dichiarazioni di voto, possiamo mettere in votazione. Dichiaro
aperta la votazione. La votazione è chiusa.
Presenti: 34
Votanti: 33
Favorevoli: 33
Astenuti: 1 (Cognetta)
Il Consiglio approva.
