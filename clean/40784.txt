Classificazione
OPERE PUBBLICHE
TRASPORTI E VIABILITÀ
Viabilità



Oggetto del Consiglio n. 109 del 3 ottobre 2018 - Resoconto
OGGETTO N. 109/XV - Interrogazione: "Verifiche effettuate
sullo stato di sicurezza dei ponti valdostani".
Fosson (Président) -
Point 4 à l'ordre du jour. La parole
à l'assesseur Borrello pour la réponse.
Borrello (AC-SA-PNV) -
Come anticipavo prima, in
continuità con le richieste precedentemente fatte dai colleghi
Baccega e Rollandin, è opportuno completare il quadro rispetto alle
opere infrastrutturali all'interno del territorio valdostano,
ovviamente quelle di competenza dell'Amministrazione regionale.
Siamo tutti consapevoli e consci dell'effetto mediatico che ha
avuto la tragedia del ponte Morandi, in virtù del fatto che ogni
singolo cittadino si è sentito in dovere giustamente di
approfondire le potenziali evidenze di rischio che ci sono nelle
infrastrutture (ponti e viadotti) a livello regionale. Tant'è vero
che penso che ogni singolo Consigliere abbia avuto almeno qualche
amico che abbia mandato qualche foto di ponti per segnalarne lo
stato. È un'opportuna sensibilizzazione dei cittadini nei confronti
dei rappresentanti istituzionali e ovviamente cerchiamo di produrre
un'azione consequenziale dal punto di vista del governo. Quindi, in
virtù di quanto adesso ho esposto, vi faccio prima un quadro
generale delle infrastrutture a livello regionale, per poi entrare
nel dettaglio.
La rete stradale classificata regionale si sviluppa per una
lunghezza di circa cinquecento chilometri in un territorio montano
che comprende 214 ponti di luce superiore ai cinque metri e 134
ponti con luce oltre dieci metri. Nello scorso mese di settembre, a
seguito anche della tragedia, è stata condotta una specifica
ispezione di tutti i ponti sopraindicati da parte dei nostri uffici
dell'Amministrazione regionale (quindi un'ispezione interna) con la
creazione di un dossier in tal senso, approfondendo in particolare
quelli che erano già stati precedentemente oggetto di specifico
monitoraggio o per i quali erano stati acquisiti studi necessari ad
avviare le procedure per il loro risanamento. È opportuno dire -
l'ho confermato anche agli organi di stampa - che l'Amministrazione
regionale ha già prodotto uno studio in tal senso datato 2011, che
aveva previsto quindici interventi con ordine di priorità. Sulla
base delle ispezioni visive condotte sui 214 ponti non sono emerse
criticità tali da determinare imminenti chiusure o limitazioni
ulteriori al traffico, rispetto a quelle già in essere. Si è avuta
tuttavia conferma che le gravose condizioni ambientali a cui sono
sottoposti i manufatti, con ripetuti cicli di gelo e disgelo, oltre
alla presenza di umidità e di cloruri utilizzati nel periodo
invernale (il sale fondamentalmente) e soprattutto in virtù del
fatto che le strutture in calcestruzzo hanno ormai più di
trent'anni di vita, sono causa di un generale invecchiamento e
puntuali situazioni di degrado che richiederebbero una costante
attività di ripristino e manutenzione, con disponibilità di
adeguate risorse tecniche e finanziarie.
Dicevo precedentemente che, oltre agli studi effettuati a
settembre, c'è n'è uno un po' più dettagliato che ha previsto gli
interventi da fare nella programmazione dei bilanci e riguardava
quindici infrastrutture; io lascerò poi copia a chi me la chiede.
Diversi interventi erano già stati previsti nella programmazione
regionale dei lavori pubblici 2017/2019 e per questi sono già state
individuate le necessarie risorse economiche. Nella fattispecie: il
ponte sulla strada regionale 47 in località Cretaz in comune di
Cogne; il viadotto sulla strada regionale 27 in corrispondenza
della linea ferroviaria in comune di La Salle - approfitto di
questo momento per annunciare che proprio ieri ho firmato
l'ordinanza di chiusura temporanea di questo ponte, per permettere
l'analisi dal punto di vista dei carichi, al fine di programmare
gli interventi in maniera puntuale, così come era stato richiesto e
sollecitato dal Sindaco di La Salle -; il ponte in muratura sulla
strada regionale 23 in corrispondenza del comune di Introd e il
viadotto in località Acque fredde in comune di Gressan.
Sulla base di quanto prima evidenziato, degli studi più puntuali
e del monitoraggio effettuato nel mese di settembre, sarà comunque
necessario intervenire in via prioritaria su ulteriori quindici
manufatti previsti nello studio del 2011 per un importo di circa 10
milioni di euro. Le risorse saranno ovviamente da ricomprendere nei
prossimi bilanci e gli interventi da prevedere dovranno essere
definiti all'interno della programmazione regionale dei lavori
pubblici.
Una considerazione di carattere generale. Ho richiesto al
collega Aggravi un supplemento di fondi, per fare ulteriori analisi
rispetto ad alcuni rischi che sono potenzialmente prevedibili o
immaginabili per alcuni viadotti.
Président -
La parole au conseiller Baccega pour la
réponse.
Baccega (UV) -
Grazie, Assessore, per la sua puntuale
risposta. In realtà erano due le motivazioni che hanno generato
questa interrogazione. La prima era di rassicurare i valdostani
rispetto a un percorso che in qualche modo l'Amministrazione aveva
già avviato in passato, giustamente fin dal 2011, con interventi
puntuali che sono stati fatti dalle varie Giunte e anche per
sottolineare che tutto questo richiede risorse e programmazione.
Per poter dire ai valdostani "sì, abbiamo i ponti in sicurezza",
"sì, interveniamo in quella logica", "sì, interveniamo su
quell'altro ponte", noi dobbiamo avere questo concetto di
programmazione e il concetto del vivere giorno per giorno non ci
piace assolutamente.
Stiamo vivendo una situazione paradossale rispetto al ponte
Morandi: commissioni che si smembrano, i decreti che vengono fatti
ma non sono funzionali, perché hanno solo i puntini, non ci sono le
risorse, manca il commissario... Credo che quello che sta avvenendo
a livello nazionale rispetto a quella struttura sia paradossale e
non faccia parte di questo modo di governare! Né di quello di prima
e - mi auguro - neanche di quello che ci sarà successivamente.
Quindi ringrazio ancora l'Assessore per la puntuale risposta 
e - in questo momento l'assessore Aggravi non è in aula, ma lo
potrà verificare dalla trascrizione del mio intervento - è
necessario che quest'anno il prossimo bilancio preveda delle
risorse per gli interventi che sono necessari sui ponti, sui
viadotti e parleremo di strade, parleremo di altre importanti
programmazioni sui lavori pubblici, perché, oltre a dare sicurezza
alle persone, daremo anche un po' di linfa al comparto
dell'edilizia.
