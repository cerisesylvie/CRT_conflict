Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2467 del 10 dicembre 1986 - Resoconto
OGGETTO N. 2467/VIII - DESIGNAZIONE DEI RAPPRESENTANTI DELLA
REGIONE NEL CONSIGLIO DI AMMINISTRAZIONE DELL'ENTE PARCO NAZIONALE
DEL GRAN PARADISO PER IL PROSSIMO SESSENNIO.
PRESIDENTE
: Prima di passare alla discussione, comunico
che le Associazioni protezionistiche hanno segnalato la persona
dell'Ing. JACCOD Paolo, quale eventuale componente del Consiglio di
Amministrazione.
Ha chiesto la parola l'Assessore all'Agricoltura, Foreste ed
Ambiente Naturale Perrin; ne ha facoltà.
PERRIN (U.V.):
Nous avions déjà longuement discuté à ce
propos lors du dernier Conseil. L'accord n'ayant pas été atteint,
la majorité garde les propositions qui avaient été faites à ce
moment là.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Stavo dicendo al Consigliere Pascale
che queste "aperture" sono simili a delle "chiusure a doppia
mandata". Del resto la maggioranza ha dalla sua parte la forza dei
numeri e contro questa forza non c'è alcuna ragione che tenga.
Noi pensavamo che in una occasione del genere sarebbe stato
opportuno cambiare atteggiamento. Infatti abbiamo tentato una
mediazione in una lunga riunione, ma in quella sede tutte le
argomentazioni della minoranza si sono scontrate con il muro della
maggioranza.
A mio avviso, l'atteggiamento della maggioranza è poco
intelligente. La questione del Parco, infatti, non è privilegio di
una Forza politica, né della maggioranza, né della minoranza, e
deve essere considerata in un'ottica completamente diversa. In
questi ultimi anni sono mutate tante cose e lo stesso atteggiamento
del Governo regionale, che io non ho mai contestato e del quale ho
sempre dato atto, ha dimostrato un mutamento di rotta. Mi sarei
augurato, quindi, che si sarebbe stati conseguenti sino in fondo.
Così però non è stato e ci si è chiusi nella logica delle
designazioni di parte, con la riproposizione, tra l'altro, di
nominativi che destano qualche perplessità sul piano della difesa
di certe prerogative.
Non voglio addentrarmi oltre nel merito, perché sarebbe sciocco
ed inopportuno fare discorsi di tipo personale che potrebbero anche
essere fraintesi. Credo invece che si sarebbe dovuta dimostrare
molta disponibilità nei confronti delle richieste della minoranza,
che non erano affatto assurde. Si chiedeva infatti un
rappresentante in più, oltre a quello previsto dalla legge e che
non era assolutamente in contestazione, ed io penso che si sarebbe
pure potuto fare un piccolo sforzo in tal senso, proprio per non
dare al problema la tipica connotazione corrispondente al ragionare
in un modo da una parte ed agire in tutt'altro modo da
un'altra.
La maggioranza ha dimostrato di guardare più al passato che al
futuro del Parco Nazionale del Gran Paradiso. Vedremo se la
collocazione di determinati personaggi all'interno di questo
consesso sarà idonea oppure se porterà alla estremizzazione dei
problemi, come è già successo in un recente passato.
Questo lo diciamo con molta chiarezza perché, se non eravamo
d'accordo nell'inserire elementi che radicalizzassero il problema
dalla parte dei protezionisti, non eravamo neppure d'accordo perché
lo stesso avvenisse dall'altra parte. Il Parco non ha più bisogno
di opposti estremismi ma di una soluzione che innanzitutto tenga
conto delle esigenze della popolazione di Valsavarenche e non di
certe strumentalizzazioni di tipo politico come ne sono state fatte
sulle giuste e legittime aspettative della gente di
Valsavarenche.
Questo non è stato possibile ed io me ne rammarico
profondamente, perché credo che questa sarebbe stata l'occasione
propizia per cambiare rotta. In ogni caso, visto che noi vogliamo
essere coerenti e conseguenti con quanto abbiamo detto, perché
vogliamo spersonalizzare e non dare una connotazione partitica alle
designazioni, per inserire delle persone che abbiano una certa
apertura mentale per affrontare questo problema secondo un'ottica
ed una prospettiva diversa, noi, come P.S.I., e credo che dello
stesso parere siano anche altre Forze della maggioranza, diciamo
che il rappresentante della minoranza è quello designato dalle
Associazioni ambientalistiche. Così l'opposizione "non fa muro" e
guarda un pò più in là perché le Associazioni hanno diritto a
rimanere nell'Ente Parco Nazionale del Gran Paradiso. Le
Associazioni hanno designato l'ing. Paolo Jaccod che, per quello
che ci riguarda, ci sta molto bene.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Credo che si debba sottolineare che le
parole della Giunta regionale e della maggioranza, quelle scritte
nella relazione finanziaria e quelle dette poco fa dal Presidente
della Giunta, siano parole di apertura, tese soprattutto alla
tutela ambientale (c'è un capitolo apposito sulla tutela
ambientale, anche se poi si spendono tanti soldi per la
realizzazione dell'autostrada da Aosta a Courmayeur) che viene
tanto sbandierata ma che poi, sinceramente, non viene assolutamente
ricercata nelle conseguenze concrete e pratiche
dell'amministrazione quotidiana.
Il Parco è sicuramente un grosso problema e sarebbe bene che al
suo interno i rappresentanti della Valle d'Aosta rappresentassero
effettivamente la Valle d'Aosta, la maggioranza e la minoranza
regionali, gli ambientalisti e gli abitanti della zona.
Abbiamo saputo, però, che non sarà così e ce ne dispiace
profondamente, perché non crediamo che sia questo il modo di
contribuire alla soluzione di un problema. Nuova Sinistra appoggia
pienamente la proposta avanzata dal Consigliere Torrione, a nome
del P.S.I., a dimostrazione che la minoranza sa mantenere i propri
impegni. Anche noi quindi ci faremo carico di rinunciare al nostro
posto per lasciarlo alle Associazioni ambientalistiche.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Ho chiesto la parola per esprimere la
mia indignazione sulle procedure seguite nel rinnovo del Consiglio
di Amministrazione del Parco Nazionale del Gran Paradiso. È un
metodo deprecabile che "rompe" rispetto alla tradizione di gestire
questo organo importante, qual è il Consiglio di Amministrazione
del Parco del Gran Paradiso, con designazioni unitarie, frutto
dell'incontro tra la maggioranza e l'opposizione, espressione anche
delle posizioni che ci sono nel Consiglio regionale.
Il fatto che non si sia seguita la stessa strada è sicuramente
negativo. Da questo punto di vista io chiedo alla Giunta regionale
se non ritiene di dover fare ancora un tentativo affinché, in
particolare per quanto riguarda il rappresentante espresso e
designato dalle Associazioni naturalistiche che operano nella
nostra Regione (visto anche che si tratta di una candidatura seria
ed equilibrata), non sia da tenere in considerazione come scelta di
tutto il Consiglio regionale e non solo come una scelta di
parte.
Prima di andare oltre chiedo all'Assessore ed alla Giunta
regionale se ci sono le condizioni per giungere a questa
designazione unitaria da parte di tutto il Consiglio.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois que les observations qui ont
été faites à propos du Parc ont mis l'accent sur l'exigence d'une
solution, sur la possibilité au niveau du territoire qu'il y ait
une certaine compétence de l'Administration régionale, et partant
de l'Administration communale.
Lorsque l'on votera les représentants du Conseil
d'Administration du Parc du Grand Paradis, il y aura des personnes
nommées pour gérer la politique à l'intérieur du Parc; ce n'est pas
la question de choisir les personnes qui sauront résoudre les
problèmes du Parc. Les personnes qui ont été proposées ont
suffisamment d'expérience, de compétences et de possibilités de
comprendre les problèmes de gestion, car le problème du Parc - le
Conseil l'a souligné consiste à résoudre les rapports entre
Gouvernement régional et Gouvernement central, autrement il n'y
aura jamais de solution. La lutte contre le Parc n'a pas de sens,
nous l'avons déjà dit. Il ne s'agit pas de mettre dans le Conseil
d'Administration une personne plutôt qu'une autre. Le Conseiller
Tonino a raison de dire que c'est la première fois que nous ne
sommes pas parvenus à une votation sur des candidats qui soit
l'expression de tout le Conseil.
Si à l'intérieur du Conseil d'administration les représentants
régionaux ont tous la même attitude, il est possible d'examiner
certains problèmes avec un minimum de force, mais si l'on ne trouve
pas cette unanimité, il sera difficile de trouver un accord avec
les autres représentants.
Ainsi, si l'on prévoit la participation d'experts, comme l'a dit
tout à l'heure l'Assesseur Perrin, les personnes en question sont
compétentes; il ne faut pas confondre le problème du Parc avec
celui du Conseil d'Administration. Ce dernier a un domaine très
spécifique; il n'a pas la compétence ni le droit de résoudre les
problèmes du Parc.
Nous avons donc fait une tentative. Malheureusement, il y aura
une nouvelle attitude du Conseil d'administration, de la part des
représentants régionaux... Nous verrons les résultats.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Non sono d'accordo con quanto ha
affermato il Presidente della Giunta nella parte finale del suo
intervento. La maggioranza in questa occasione si è presentata con
un blocco di nomi, lasciando alla minoranza una sola possibilità.
Non è questo il metodo da seguire per arrivare ad una designazione
unitaria da parte del Consiglio, tant'è che...
(...Interruzione del Presidente ROLLANDIN...)
TONINO (P.C.I.):
Appunto, stavo arrivando a questa
conclusione! Siccome in questo caso c'era anche la specifica
richiesta di inserire nel Consiglio di Amministrazione del Parco
anche un rappresentante delle Associazioni naturalistiche, mentre
io concordo sul compito del Consiglio di Amministrazione, che è ben
altra cosa rispetto alla risoluzione del problema dell'Ente Parco,
va anche detto che non può essere considerata sbagliata una
componente di quella natura in seno al Consiglio di Amministrazione
del Parco, anzi potrebbe offrire in quella sede un determinato
contributo.
Il mio rammarico però deriva dal fatto che ciò non si può
realizzare a causa di una chiusura della maggioranza. Non è giusto,
infatti, che di questo problema debba farsi carico solo la
minoranza. Tra l'altro si tratta di un atteggiamento che si può
prestare anche a strumentalizzazioni. Questo è ciò che io
rimprovero alla maggioranza.
Per il resto sono d'accordo sul fatto che i membri di quel
Consiglio di Amministrazione debbano avere tutta una serie di
competenze, nonché quel certo equilibrio e quella saggezza
richiesti dal delicato momento che attraversa la vita del Parco. Su
questo sono d'accordo con il Presidente della Giunta.
Stante la chiusura della maggioranza, a nostro avviso, o la
designazione del rappresentante delle Associazioni naturalistiche è
una designazione unitaria del Consiglio, altrimenti, in questa
logica, noi ci sentiamo di proporre per il Consiglio di
Amministrazione del Parco una nostra candidatura che abbia le
caratteristiche che ho indicato prima e cioè: professionalità,
competenza, conoscenza di quel territorio e legame con quella
realtà.
TORRIONE
(fuori microfono): Anch'io non avevo ben capito
e adesso chiedo la parola!
TONINO (P.C.I.):
A questo punto noi proponiamo
l'architetto Del Dégan Ermenegildo.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io sono sempre più perplesso.
Comunque, tanto per essere chiari, questa volta il "giochino" è
riuscito al P.C.I.. Ne sono una conferma i sorrisi di compiacimento
che hanno accolto la proposta del Consigliere Tonino, di una dura
reprimenda nei confronti della Giunta, ma che sottintendono
affermazioni del tipo: "Attenti, però, perché se la designazione è
unitaria, va bene; altrimenti io ho come candidato di riserva
l'architetto Del Dégan!" E tutti gli altri rispondono: "Ah, beh! Se
è così va giusto bene!"
Succede così che, ogni tanto, questa opposizione "dura" e "senza
paura" scenda ad un compromesso. L'abbiamo capito ed infatti questa
volta abbiamo perso una battaglia!
Però le furbizie non sempre pagano ed io sono convinto che
proprio in questo caso esse non paghino! Si trattava infatti di
dare paternità e legittimità alle Associazioni ambientalistiche che
possono avere torto o ragione, ma che sono una realtà; ora, se
proprio quelle Associazioni non possono stare all'interno dell'Ente
Parco, io voglio sapere se potranno stare almeno nel Comitato
Caccia! Probabilmente mi si risponderà: "Ma qui non si tratta mica
di fare del protezionismo!"
Se le Associazioni ambientalistiche non hanno titolo per entrare
nel Consiglio di Amministrazione del Parco Nazionale del Gran
Paradiso, vuol dire che esse non avranno più titolo a niente,
perché so benissimo che qui passerà il nome dell'architetto Del
Dégan! "Alla faccia della coerenza della Regione!" Ci dobbiamo
ricordare infatti che l'ingegner Paolo Jaccod ha redatto uno studio
sul Parco, se non sbaglio, proprio per conto dell'Amministrazione
regionale della Valle d'Aosta.
(...INTERRUZIONE...)
TORRIONE (P.S.I.):
Per quanto ne so io, egli
rappresentava la Regione Autonoma della Valle d'Aosta! Per tutti,
ma solo a parole, quello studio sul Parco costituisce la base di
una trattativa per la soluzione di quel problema ed il discorso
deve essere fatto anche sulla qualità, e non solo sulla sua
funzione di rappresentante delle Associazioni ambientalistiche. Si
tratta quindi di valutare l'opera di un uomo che, a parere di noi
tutti, ha contribuito ad eseguire uno studio pregevole che
costituisce la base per la soluzione del problema del Parco.
Ognuno è responsabile delle proprie azioni. Il P.C.I. ha voluto
giocare "a fare il furbetto" e se ne assume tutta la
responsabilità. Ciò vuol dire che non avrà più un solo
rappresentante, ma ne avrà due, perché ce n'è uno che è in
comproprietà o a mezzadria. Tanto per essere chiari parlo del
Dupont che non si sa bene se stia a destra od a sinistra. Mi auguro
che almeno stia dalla parte giusta!
Le cose sono andate così ed io esprimo il mio profondo rammarico
per quanto è successo, anche perché ho sempre ritenuto che la
designazione dell'ingegner Paolo Jaccod facesse onore alla
minoranza. Così non è stato, pazienza! Noi però manteniamo la sua
candidatura.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Questa sera, oltre a scoprire che la
Giunta e la maggioranza parlano e scrivono in un modo, ma poi si
comportano in maniera diversa, abbiamo anche la felice sorpresa di
scoprire che anche il Partito Comunista si diverte a parlare ed a
fare grandi dichiarazioni, ma nel concreto si smentisce
clamorosamente. Io credo che questo modo di agire sia
particolarmente grave.
Il Presidente mi consenta una piccola divagazione in proposito.
Entrando in questo Consiglio regionale sono stato disturbato dal
vedere che la sinistra è divisa: la sinistra laica è parte della
maggioranza e la restante sinistra è all'opposizione, ma con
differenti rapporti con la Giunta e con la maggioranza.
Quest'ultimo episodio però mi conferma che è bene che ci siano
queste divisioni perché così viene esaltato e meglio definito lo
spazio di chi crede e cerca di militare nella sinistra per una
migliore qualità della vita intesa, soprattutto, come onorevole
dignità per le persone che devono vivere in un ambiente civile, ed
al contrario venga ridimensionato lo spazio di chi dice queste
cose, senza essere capace di gestirle nei fatti.
Si è parlato di persone e di competenze. Credo che il Partito
Comunista questa sera abbia distrutto la legittimità delle
Associazioni ambientalistiche. Questo fatto deve essere denunciato
in modo netto, perché all'interno delle Associazioni
ambientalistiche sono rappresentati anche molti iscritti al Partito
Comunista e spero che ne traggano le dovute conseguenze.
La seconda questione riguarda la "rottura" della minoranza nei
confronti della Giunta. Poiché siamo già abbastanza deboli, è da
considerare come una grande sciocchezza la "rottura" sul tema della
tutela ambientale, che è difficile da gestire per tutti! Questa
sciocchezza costerà cara ed io mi impegno, sempre che sia
possibile, a farla pagare ancora più pesantemente, perché il Parco
del Gran Paradiso è una proprietà di tutto il popolo italiano, ma è
anche una questione culturale che appartiene all'umanità per la sua
ricchezza e per la sua assoluta unicità.
Credo che a questo voto bisognerà rispondere in qualche modo e
noi risponderemo sia sulla stampa nazionale e sia, se possibile,
sulla stampa internazionale.
Tornando al problema più pratico e cioè quello delle persone, io
credo che tutti voi abbiate avuto la possibilità di trovare nelle
librerie qualche libro sul Parco. Alcuni hanno una certa
impostazione, altri ne hanno un'altra.
Almeno due, delle persone che sono state designate dalla Giunta
regionale, hanno scritto dei libri sul Parco. Io voglio ricordare
almeno due libri fotografici molto piacevoli dell'ing. Paolo Jaccod
che testimoniano che l'interesse dell'autore per il Parco risale a
molto tempo fa, perché si tratta di libri degli inizi degli anni
70.
Sicuramente voi leggerete la stampa naturalista, tra la quale
c'è anche la rivista "Airone" che nel suo ultimo numero riporta un
articolo a firma dell'ing. Jaccod che, con un'azione di promozione
gratuita, invita i lettori a visitare il Parco del Gran Paradiso,
specie in questo periodo in cui gli stambecchi ed i camosci
attraversano una particolare fase biologica della loro vita. Vi è
anche una bellissima immagine che credo rappresenti il sentiero che
giunge al rifugio "Quintino Sella" nella Valnontey.
Non voglio assolutamente disquisire sulle capacità del candidato
presentato dal Partito Comunista. Ritengo però importante che la
sinistra riconosca le indicazioni delle Associazioni
naturalistiche. A me dispiace moltissimo che ciò non sia stato
possibile. Anche se saremo in pochi a difendere la nostra posizione
potremo sempre ripetere il vecchio adagio: "Pochi, ma buoni!"
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io credo di dover fare alcune
puntualizzazioni. Mi rivolgo soprattutto al Consigliere Torrione,
perché Nuova Sinistra ha proposto fin dall'inizio la candidatura
dell'ing. Paolo Jaccod, prima ancora che venisse avanzata dalle
stesse Associazioni.
Noi riteniamo di essere del tutto tranquilli e di aver condotto
una battaglia politica coerente. Mi fa un po' sorridere il fatto
che, appena capita l'occasione, invece di addebitare la
responsabilità della scelta alla maggioranza, la quale, avendo 6
incarichi, se li tiene tutti e sei e se li spartisce, si voglia
addebitare al Partito Comunista la responsabilità del mancato
inserimento di un rappresentante delle Associazioni
ambientalistiche nel Consiglio di Amministrazione del Parco.
Mi rivolgo al Consigliere Torrione perché egli è l'unico
"furbetto" in questa situazione, e questo per due motivi. Con i
voti della maggioranza, infatti, e non con i voti del suo Gruppo,
si è fatto eleggere nella R.A.V., e adesso viene a sostenere
l'ambiente.
Caro Consigliere Sandri, se vuoi prendere nota per i tuoi
"rapporti internazionali" puoi segnalare anche questo fatto:
l'altro giorno io ho parlato con Popov il quale mi ha autorizzato a
proporre un nostro candidato.
(... INTERRUZIONE...)
Seconda questione. Fino a questo momento, quando, viste le
presenze in Consiglio, non si è accertato che forse poteva passare
(e non è detto che passi, perché non abbiamo ancora votato) il
candidato del Partito Comunista, il Partito Socialista ha una sua
candidatura. Quando poi si è reso conto che sarebbe passata quella
del Partito Comunista ha ripiegato...
TORRIONE
(fuori microfono) Ma tu fai il processo alle
intenzioni!
MAFRICA (P.C.I.):
No, no! Io non faccio processi alle
intenzioni! Ho parlato con te insieme ai Consiglieri Tamone e Ricco
ed era presente anche l'Assessore Perrin!
TORRIONE
(fuori microfono): Chiudiamola li!
MAFRICA (P.C.I.):
No, no! Non chiudo un bel niente, abbi
pazienza! Nel nostro ragionamento noi teniamo conto delle posizioni
degli ambientalisti. Abbiamo cercato di chiedere alla maggioranza
che il Consiglio, tutto insieme, se ne facesse carico.
In una situazione così complessa com'è quella che attraversa il
Parco noi non ci sentiamo rappresentati "solo" da quelle posizioni.
Riteniamo che la nostra candidatura sia più equilibrata e possa
tenere presenti le posizioni degli ambientalisti ed anche quelle
delle popolazioni del Parco.
La nostra è un'esigenza politica che non ha nulla a che vedere
con i giochi di potere! Inoltre non c'entra "un bel fico secco" la
"posizione dura" alla quale faceva cenno il Consigliere Sandri. Qui
c'entra solo l'essere rappresentati in un organismo da persone che
rispecchiano o meno le nostre posizioni politiche che non sono
affatto rispecchiate in quella scelta, mentre speriamo che lo siano
nella nostra.
PRESIDENTE
: Procediamo ora alla votazione per schede
segrete.
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 29
Schede valide: 29
Hanno riportato voti:
a) quali rappresentanti:
- DAYNÈ Luigi: 19
- RONC Roberto: 19
- COLLÈ Enrico: 16
- DUPONT Vittorio: 16
- JACCOD Paolo: 2
b) quali membri esperti:
- CUGNOD Cristoforo: 21
- CAVAGNET Innocenzo: 19
- DEL DEGAN Ermenegildo: 9 (per la minoranza)
- JACCOD Paolo: 5 (per la minoranza)
PRESIDENTE
: In base all'esito della votazione dichiaro
che risultano designati in seno al Consiglio di Amministrazione
dell'Ente Parco Nazionale del Gran Paradiso per il prossimo
sessennio:
a) quali rappresentanti della Regione Autonoma Valle
d'Aosta:
- COLLÈ Enrico
- DAYNÈ Luigi
- DUPONT Vittorio
- RONC Roberto
b) quali membri esperti:
- CAVAGNET Innocenzo
- CUGNOD Cristoforo
- DEL DEGAN Ermenegildo (per la minoranza)
PRESIDENTE
: Signori Consiglieri, data l'ora tarda i
lavori sono sospesi e riprenderanno domani mattina alle ore
10.30.
La seduta è sospesa.
La seduta termina alle ore 20.08.
