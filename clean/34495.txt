Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula



Oggetto del Consiglio n. 2264 del 23 febbraio 2012 - Resoconto
OGGETTO N. 2264/XIII - Reiezione di risoluzione: "Misure atte
ad assicurare ai consiglieri di espletare in ogni momento le loro
funzioni".
Risoluzione
Il Consiglio regionale della Valle d'Aosta/
Vallée
d'Aoste
Premesso che:
- alcuni Consiglieri regionali hanno informato il Presidente
del Consiglio regionale che nel corso della seduta del Consiglio
regionale dell'8 febbraio scorso, in occasione del voto conclusivo
del disegno di legge 176 sulla rinotracheite bovina, sarebbero
stati avvicinati in aula dal Capogruppo Diego Empereur che avrebbe
comunicato loro - secondo quanto dallo stesso affermato anche a
nome del Presidente della Regione- che in caso di voto a scrutinio
segreto sul voto finale della legge non avrebbero dovuto
partecipare alla votazione;
- la segnalazione, resa pubblica dagli organi di stampa,
evidenzia che questa "astensione coatta" sarebbe un possibile
metodo di controllo del voto segreto per individuare eventuali
"franchi tiratori";
Ricordando come la ricerca di metodi per individuare
Consiglieri dissenzienti sia stata presa in considerazione anche
fuori dall'aula, nel corso di riunioni politiche dello stesso
gruppo politico dell'Union Valdôtaine, dove sarebbe, a quanto
dichiarato, "emerso un parere favorevole a forme di
controllo";
Preso atto dell'iniziativa assunta dal Presidente del
Consiglio regionale da cui emerge che il capogruppo dell'Union
Valdôtaine avrebbe effettivamente "commesso una leggerezza, ma non
agito in malafede" e delle spiegazioni fornite dallo stesso
Presidente secondo cui "va preso atto delle scuse rivolte dal
capogruppo Diego Empereur nel corso della riunione per le modalità
utilizzate e l'invito a non partecipare al voto e della
dichiarazione per cui l'iniziativa è stata improvvisata e
improvvida, avanzata a fronte dell'antipatica situazione dei
franchi tiratori";
Considerando come tutte queste circostanze evidenzino
l'effettivo accadimento dei fatti denunciati dai destinatari delle
pressioni;
Appreso altresì dell'invito rivolto dallo stesso Presidente
ai Consiglieri autori della segnalazione di "voler considerare la
vicenda con una disponibilità verso le attenuanti che tolgono al
fatto i contenuti di malafede connotandoli come una leggerezza
della quale lo stesso Consigliere Empereur non ha sul momento
valutato le conseguenze";
Ritenuto che gli accertamenti in ordine alla commissione di
eventuali illeciti commessi nell'aula del Consiglio, alle loro
motivazioni psicologiche e alle loro eventuali attenuanti non
competano né al Presidente del Consiglio né ai destinatari delle
pressioni;
Invita
il Presidente del Consiglio:
- a procedere alla segnalazione di propria competenza alle
competenti autorità dei fatti sopra ricordati;
- a promuovere con urgenza l'adozione di tutte le misure
necessarie per assicurare che ogni singolo Consigliere ed il
Consiglio nel suo complesso siano posti in grado di espletare in
ogni momento le loro funzioni in assoluta libertà, senza
condizionamenti esterni e con la garanzia di assoluta libertà e
segretezza del loro voto, secondo quanto prescritto dal Regolamento
interno del Consiglio.
F.to:
Bertin - Giuseppe Cerise - Chatrian - Donzel -
Carmela Fontana - Louvin - Patrizia Morelli - Rigo
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, i gruppi ALPE e PD mi hanno affidato il delicato
compito di illustrare una risoluzione che ritengo di massima
importanza per questo Consiglio regionale. Mi accingerò a tale
compito, ad illustrare il contenuto della risoluzione, conservando
l'ultima parte dell'intervento per alcune considerazioni di
carattere personale che attengono al mio modo di leggere tale
vicenda. Preciso solo per far chiarezza che l'ultima parte del mio
intervento sarà da attribuire al Consigliere Donzel e non
all'interezza dei due gruppi. I fatti a cui ci riferiamo sono
legati alla seduta dell'8 febbraio scorso, quando, chiamato il
Consiglio regionale al voto segreto sull'articolo 1 della legge n.
176, riguardante la rinotracheite bovina, si verificò la presenza
nelle file della maggioranza di un'assenza di voto. Da qui qualcuno
interpretò questa mancanza di voto come franchi tiratori, ossia
espressioni che sono nate soprattutto a livello di stampa e,
successivamente a tale fatto, risulta, da una lettera inviata al
Presidente della Regione, che i Consiglieri Caveri e Impérial sono
stati invitati ad abbandonare quest'aula nel caso in cui si fossero
ripresentate situazioni di voto segreto. È poi emerso che un
partito, l'Union Valdôtaine, abbia riflettuto sulle modalità con
cui si possa controllare il voto segreto e che abbia riflettuto su
come riuscire a trovare dei meccanismi che permettano il controllo
di questo voto. Per quanto ci riguarda, l'ho detto più di una volta
anche su altre questioni, il Consiglio regionale non è un'aula di
tribunale, il Presidente del Consiglio non è Re Salomone che deve
emettere delle sentenze assolute, credo ci siano dei luoghi
deputati per vedere se ci sono gli estremi per valutare anche
eventuali reati, e di questo se ne deve far carico il
rappresentante di tutto il Consiglio regionale - penso il
Presidente del Consiglio -, non azioni che abbiano un carattere
estemporaneo. Quello che vogliamo quindi è che questo Consiglio
faccia il suo dovere come Consiglio, ossia trasmetta a chi si
occupa di fare giustizia gli atti affinché giustizia sia fatta,
quindi non ci trasformiamo noi in aula di tribunale, ciò che non
siamo: principio che abbiamo usato non qui per questo caso, ma
anche in altre situazioni. Ulteriore conseguenza è quella di
valutare tutte quelle misure che possono garantire l'assoluta
segretezza del voto e poi - aggiungo io - un clima di rinnovata
legalità e serenità che deve essere parte di tutti noi: questo per
quanto riguarda un sintetico riepilogo dei fatti e della
risoluzione in questione.
Vengo ora ad un altro problema, che molto mi ha colpito in
questi giorni, perché, invece di parlare della sostanza di tale
questione, ossia l'impedimento all'esercizio del voto, giustamente
i giornali e l'opinione pubblica si sono molto esercitati sul
concetto del franco tiratore, che non è l'oggetto di questa
risoluzione, l'oggetto è garantire l'assoluta libertà del
consigliere nell'esercizio del suo voto. Si è invece molto parlato
di franco tiratore, di traditori ed espressioni che sono abbastanza
curiose; chi è che tradisce l'elettore: il franco tiratore o il
palese uccellatore? Chi nel voto segreto rispetta il mandato degli
elettori, oppure chi palesemente tradisce gli elettori che lo hanno
portato qui con un'alleanza, una maggioranza autonomista...poi si
fanno le alleanze di centro-destra. Per fare altri esempi, è un
palese uccellatore quello che palesemente, dopo aver detto che
l'ospedale deve costare 130.000.000 di euro e deve essere
ristrutturato, poi lo porta a 200.000.000 e palesemente uccella
tutti gli elettori? Le tirate moralistiche sui franchi tiratori
quindi, per cortesia, risparmiatemele...tanto per parlare.
La questione della segretezza del voto poi...qualcuno ha
teorizzato che il voto non deve essere più segreto, il consigliere
deve dire apertamente quello che pensa. Io non ho la competenza per
addentrarmi in tematiche di cui discutono eminenti
costituzionalisti; ho cercato però di informarmi e c'è un
interessante documento di lavoro a disposizione di chiunque sia
interessato redatto fra il 2004 e il 2009 dalla Commissione per gli
Affari costituzionali del Parlamento europeo, la relatrice è
Marie-Line Reynaud, una socialista francese. Si tratta di un
documento molto interessante, perché fa vedere che la pratica del
voto segreto è diffusa in molti Parlamenti, regolamentata in modo
più o meno diverso, ma o non è ammessa, o, laddove è
ammessa...come, ad esempio, in quasi tutti i Parlamenti, quando c'è
da eleggere una persona a una presidenza o a una carica ad una
commissione, il voto è segreto; è previsto anche dal Bundestag, che
non ammette voto segreto sugli atti normali, ma sulle elezioni
delle persone è obbligatorio e addirittura in alcuni Parlamenti è
obbligatorio il voto segreto su elezioni riguardanti le persone.
Noi ieri lo abbiamo dovuto richiedere il voto segreto, nel
Bundestag è obbligatorio, non su altri atti, quindi c'è una
regolamentazione molto interessante. Torno al principio: laddove
c'è il voto segreto in Europa, ci sono anche dei Parlamenti che non
hanno il voto segreto, ma, laddove c'è, nessuno si sogna di
controllarlo, nessuno, perché è previsto dalla legge; allora se
abbiamo una legge che prevede che si possa ricorrere al voto
segreto e c'è un regolamento così, nessuno dovrebbe sognarsi di
controllarlo e qui vengo all'aspetto estremamente grave: il
problema della legalità.
Qui si è andati oltre al controllo del voto segreto, perché,
come qualcuno che si fa prendere la mano da un certo meccanismo, si
è arrivati oltre e si è detto ad un Consigliere che non poteva più
votare. Questa cosa l'ho scartabellata dappertutto, non esiste
neanche nelle dittature che uno non venga a votare, al limite lo
portano dentro in aula e lo fanno votare, questo è un
unicum
del Consiglio regionale della Valle d'Aosta. Non può essere quindi
che non ne parliamo, che "è questione di franchi tiratori, ne
discutiamo in Avenue des Maquisards", ne discutiamo qua, perché
tale clima di intimidazione ha delle ripercussioni gravissime...di
dire: "guarda che ti controllo il voto". C'è qualcuno che ha il
sospetto che nel voto elettronico si possa riuscire a sapere,
attraverso chissà quale meccanismo, come ha votato il consigliere:
è una cosa psicologica, non è così, ma c'è qualcuno che comincia a
convincersi che potrebbe esserci un sistema di controllo. Ecco
perché mi sono permesso di dire: torniamo alle palline bianche e
alle palline nere, a parte che anche i Papi si eleggono così,
pensate persino il Papa è eletto con il voto segreto e lì c'è di
mezzo pure lo Spirito Santo! Ma, nonostante questo, la pallina
bianca o nera non guasta mai. Questo per dire che il voto segreto è
utilizzatissimo ed è sempre garantito, invece, quando parte un
clima intimidatorio, le cose si mettono male, ma non tanto solo per
noi del Consiglio regionale, perché questo caso Caveri-Impérial ha
una ripercussione nell'opinione pubblica molto significativa. Ci
sono persone che mi hanno detto: "ma se neanche voi siete liberi di
votare in Consiglio regionale, come pensate che io elettore possa
essere libero?". Ci sono persone che non se la sentono più di
scrivere lettere firmate al Consiglio regionale per chiedere
garanzie sul posto di lavoro, perché hanno paura di quello che gli
può accadere nel caso lo facciano. Sì, Signori, perché se neanche
un consigliere regionale può essere sereno nell'esercizio del
proprio voto, mi dite come fa un cittadino di questa regione a
vivere un clima di serenità, di partecipazione democratica e a
dire: "la penso così", quando la gente è intimidita nel momento del
voto in Consiglio regionale? Ma stiamo scherzando? Questo non è
grave solo per noi: è grave per chi ci sta sentendo fuori e noi
dobbiamo scemare ogni dubbio su tale questione della segretezza del
voto.
Si dà atto che, alle ore 9.05, la Consigliera Hélène Impérial
lascia l'aula consiliare e non partecipa alla discussione e alla
votazione dell'atto.
Presidente
- Se non ci sono più iscritti a parlare,
dichiaro chiusa la discussione generale.
La parola al Consigliere Louvin.
Louvin (ALPE)
- Grazie Presidente.
Devo esprimere il mio sconcerto per due fattori: il primo è che,
forse per mia carenza, non ho sentito giustificare l'assenza del
Presidente della Regione, che era parte in causa, chiamato in causa
espressamente da una lettera che è stata scritta dal collega
Caveri, il quale, nel denunciare di avere subito delle pressioni
per quanto riguarda l'esecuzione di un voto segreto, scrive:
"Empereur ci ha detto...secondo quanto da lui affermato, anche a
nome del Presidente della Regione...". Non si potrà oggi far
riferimento a questo, non lo si farà per ragioni di stile, si
parlerà del Signor Enne, quindi avremo una discussione un po'
monca.
Mi dispiace poi perché era stato annunciato un chiarimento da
parte del collega Caveri, ma i chiarimenti si fanno in sede di
discussione generale e non di dichiarazione di voto e si permette,
collega Caveri, che, dopo che la risoluzione è stata illustrata dal
collega Donzel a nome di tutti i firmatari, si apra la discussione.
Se lei non gradisce che ci sia questa discussione, se lei
preferisce che le questioni di tale calibro - che intendiamo come
questioni istituzionali e non come questioni domestiche e caserecce
dell'Union Valdôtaine - vengano definite solo in riunione fra un
Presidente del Consiglio dell'Union Valdôtaine, due Consiglieri
dell'Union Valdôtaine, un Capogruppo dell'Union Valdôtaine e non
qui tranquillamente in tale seduta pubblica, di questo ce ne
rammarichiamo e io le esprimo un mio personale e molto risentito
rammarico.
Detto questo, alcune brevi considerazioni sulla vicenda. Per noi
le istituzioni sono più importanti dei partiti politici, delle loro
logiche interne e purtroppo in questo caso hanno dimostrato di
tracimare rispetto alla regolare condotta delle istituzioni. Noi
abbiamo da difendere quel clima di serenità, di libertà di opinione
che è gravemente compromesso fuori da quest'aula, lo viviamo e lo
sentiamo in ogni momento e abbiamo il dovere di farlo partendo da
comportamenti che siano messi al di fuori di ciascuna possibile
opinabilità, invece purtroppo vicende come quella a cui abbiamo
assistito...e non è il caso di ricapitolarla, perché il filmato è
stato riproposto più volte in questi giorni dalla stampa, un po'
meno dalle televisioni, ma è sotto gli occhi di tutti. Abbiamo un
fatto di grave violenza psicologica nei confronti di alcuni
consiglieri, che come tale lo hanno denunciato; la questione
avrebbe investito anche altri consiglieri, oltre a quelli che hanno
preso, correttamente, carta e penna per segnalarlo al Presidente
del Consiglio regionale, ma a questo si è dato una risposta che
credo lasci molto l'amaro in bocca e molte perplessità
nell'opinione pubblica...un incontro domestico fra le mura
dell'ufficio del Presidente del Consiglio regionale, che si è
assunto un ruolo - questo mi permetto di dirlo, Presidente - che
non coincide esattamente con il profilo che riteniamo debba avere e
mantenere il Presidente di tale Assemblea, comprendiamo e
apprezziamo lo spirito di conciliazione all'interno di
quest'aula.
Una vicenda come questa - e non entro nei profili giuridici -
chiaramente è tale da evidenziare dei profili di alta
responsabilità da parte di chi l'ha condotta e di chi ne è stato il
mandante. Certamente tale genere di situazione dovrebbe far
ritenere che siamo su un terreno altro da quello dei rapporti
personali, delle scuse, della pubblicità dell'ammenda che si fa in
quest'aula e questo non per desiderio punitivo, non per particolare
animosità nei confronti degli uni o degli altri, ma perché ci sono
dei fatti in sé oggettivamente gravi, la cui segnalazione, come
indicato nella risoluzione che abbiamo presentato con i colleghi
del Partito Democratico, non può non essere considerata una precisa
responsabilità da parte di chi ne ha diretta conoscenza. La
comunicazione di questi fatti a mezzo stampa, la lettura ad alcuni
colleghi del Consiglio regionale e non ad altri, anche più vicini
per funzione alla Presidenza del Consiglio regionale, ci ha dato
l'impressione che la vicenda venisse ricondotta nell'alveo di un
braccio di ferro interno ad un partito politico, piuttosto che sui
binari giusti del ristabilimento della correttezza.
Lei è convinto, Presidente Cerise, che competa a lei valutare il
momento psicologico di questa vicenda? È veramente convinto che
stia a lei valutare se l'invito a non partecipare al voto - che,
fra l'altro, negli atti scritti figura con un punto esclamativo e
non con un gentile condizionale - sia stato solo un'iniziativa
improvvisata e improvvida e che le scuse tolgano al fatto i
contenuti di malafede, connotandoli come una leggerezza? Lei ha
fatto delle indagini molto sottili in questo campo, indagini che mi
risulta competano ad altri organismi, a lei forse competeva solo
verificare se il fatto ci fosse stato, oppure no. Implicitamente
tutto quello che lei ha comunicato con la sua lettera lo avalla
pienamente.
Non siamo qui sul terreno della disciplina di partito, ogni
partito la gioca come crede, l'Union Valdôtaine continuerà a
giocarla nei termini del controllo interno del voto con il nome e
il cognome, il cognome e il nome, il nome il punto e il cognome,
come già è stato fatto e come sembra anche non essere stato lontano
da ciò che è avvenuto anche nel corso della votazione di ieri in
piena discussione sulla segretezza del voto! Ci sono curiosi
comportamenti che non sfuggono all'attenzione, forse nei limiti del
legale se la Presidenza del Consiglio non si perita di dare
indicazioni precise su come deve essere espresso il voto; poi anche
nello svolgimento delle operazioni di accertamento certe cose non
sfuggono a chi è incaricato di fare questo lavoro. Ne siamo molto
rammaricati, c'è una questione di stile, di comportamento da parte
di un partito politico che sta vivendo in questo momento delle sue
obiettive lacerazioni, ma c'è anche una questione di forte
attaccamento da parte nostra ai brandelli di democrazia che ci
possono essere ancora in questa regione. Noi li difendiamo,
continueremo a difenderli e la richiesta che abbiamo avanzato,
Presidente Cerise - e che ci saremmo augurati, anche se non siamo
troppo
naïf
da crederlo -, è che lei fra le tante cose che
ha da fare trovi il tempo per assumere delle misure che ci
garantiscano, che partono dalle piccole cose: nei voti che vengono
effettuati su scheda, ma che vanno anche al controllo fisico che a
volte c'è in quest'aula sul voto segreto, a cui si può rimediare
con delle misure tecniche, ma soprattutto credo si debba rimediare
con delle misure di comportamento diverso all'interno e fuori da
tale aula. Questa è una brutta pagina, una pagina fra le peggiori
che abbiamo letto in questi ultimi tempi della nostra vita politica
regionale, e crediamo ci debba essere da parte sua per primo, e da
parte di tutti in seguito, uno sforzo per girarla e molto
rapidamente. Non possiamo in questo momento che affidarci alla
intelligenza e alla sensibilità dei colleghi, ma credo che anche
quelli che ci stanno ascoltando fuori da quest'aula abbiano
orecchie per intendere ed occhi per vedere quello che sta
succedendo. Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente.
"Ogni uomo mente, ma dategli una maschera e sarà sincero"
questo diceva Oscar Wilde e credo che questa sia una delle
espressioni più geniali per dire come la libertà e l'espressione
del proprio pensiero possa meglio esprimersi in un voto segreto,
che è stato pensato, come diceva il collega Donzel, anche nelle
democrazie più evolute per garantire la libertà di pensiero. Diremo
perché non voteremo tale risoluzione, collega Louvin, non la
voteremo per due motivi: primo, perché abbiamo preso atto che i
colleghi che hanno esposto i fatti di cui sono stati protagonisti
hanno inviato una comunicazione all'Ufficio di Presidenza e al
Presidente del Consiglio, non l'hanno inviata ad autorità
competenti per fare chissà quali indagini, questo ci risulta. Mi
chiedo quindi cosa possa fare il Presidente del Consiglio per
andare oltre e segnalare cosa quando gli stessi protagonisti si
sono limitati a mandare al Presidente la segnalazione di avvenuti
comportamenti; ai quali comportamenti...mi risulta, perché lo
abbiamo appreso ieri mattina all'apertura del Consiglio per
conoscenza, ci sia stata un'azione da parte del Presidente di
incontro fra i protagonisti di questi fatti. Quello che non mi
risulta ancora è se i protagonisti si sono dichiarati soddisfatti
di tale incontro e sarebbe il caso - colleghi Caveri e Impérial -
che ci facciate sapere se l'incontro che il Presidente del
Consiglio ha promosso fra voi e il vostro Capogruppo, voi che siete
protagonisti di tali fatti, vi ha dato la soddisfazione del
confronto.
Per quanto concerne la promozione di tutte le iniziative
necessarie affinché il voto segreto in quest'aula si possa svolgere
nella massima serietà e legalità, devo dire che tale invito lo
ritengo irricevibile: per quanto ci riguarda, non abbiamo mai avuto
pressioni di controllo del voto, altrimenti lo avremmo denunciato.
Per cui ribadendo il principio che la votazione segreta è un
baluardo di libertà di espressione, forse l'unico sincero che
rimane in quest'aula, al di là di quello che si dice nei corridoi e
di quello che si esprime poi in aula, noi rigetteremo tale invito,
colleghi dell'opposizione, perché abbiamo capito su quale piano
volete spostare il tema.
Certo, c'è un fatto, dei colleghi scrivono al Presidente, che
incontra i protagonisti, c'è un confronto, non c'è un esito di tale
confronto - aspettiamo di conoscerlo -, ma che questo significhi
che ci sono delle azioni illegali...se voi le ritenevate
illegali...voi o gli stessi protagonisti avreste già potuto
segnalare alle competenti autorità presunti illeciti avvenuti, se
non lo avete ancora fatto, evidentemente anche voi non avete ancora
ritenuto sufficienti questi elementi per poterli esporre alle
autorità competenti, dopodiché vi do una buona notizia: le autorità
competenti sono già informate, non c'è bisogno di votare questa
risoluzione.
Presidente
- La parola al Consigliere Rosset.
Rosset (UV)
- Grazie Presidente.
Mi limiterò ai fatti della risoluzione, senza divagare su
eventuali allargamenti di maggioranza o programmi, sarà poi
l'elettore, collega Donzel, a dare dei riscontri, se sono positivi
o meno. Correttamente, siccome questa non è un'aula di tribunale,
noi prendiamo atto dell'iniziativa assunta dal Presidente del
Consiglio di incontrare i diretti interessati e, preso atto della
lettera - perché abbiamo preso atto di una lettera dove si
enunciava una conciliazione da parte dei diretti interessati -,
credo che nulla ci sia da aggiungere, altrimenti poi saranno
eventuali altri organi competenti.
Per quanto riguarda il gruppo dell'Union Valdôtaine, riteniamo
che la cosa sia chiusa e respingiamo questa risoluzione.
Presidente
- La parola al Consigliere Caveri.
Caveri (UV)
- È normale che chi è interessato ad una
vicenda si esprima dopo aver ascoltato cosa hanno da dire gli
altri, per cui non credo ci sia niente di scandaloso e mi spiace di
non aver potuto parlare in discussione generale, perché avrei avuto
un po' più di tempo. Non ritengo si possa fare un ragionamento nel
senso di dire se si è soddisfatti o insoddisfatti, la nostra -
parlo anche a nome della collega Impérial, che per motivi di lavoro
stamani non può essere presente - era una questione di principio e
non era una questione interna all'Union Valdôtaine. Questo ci tengo
a dirlo, perché su questo si è molto detto, non era una cosa da
risolvere a tarallucci e vino o con una
casse-croûte
in
Avenue des Maquisards: era una questione interna a tale Consiglio,
di garanzia del ruolo dei consiglieri regionali e, nell'indirizzare
la lettera al Presidente del Consiglio, abbiamo fatto quello che
ritenevamo essere il nostro dovere in una logica gerarchica. Non
era neanche un capriccio, il nostro non è stato un comportamento
isterico sulla base di chissà quale preoccupazione personale: è
stata una sensibilità istituzionale e come tale mi pare essere
stata riconosciuta nella risposta del Presidente del Consiglio.
Non posso mettermi nei panni del Presidente del Consiglio, il
quale ha ascoltato le parti, esiste anche una rendicontazione
verbale nella quale ci siamo limitati a ribadire gli avvenimenti
che ci avevano colpiti e il clima d'aula che avevamo registrato,
che non riguardava solo noi. Lo abbiamo fatto perché lo ritenevamo
un nostro dovere e prendiamo atto delle decisioni assunte dal
Presidente del Consiglio. La prima parte è un'assunzione di
responsabilità del Presidente del Consiglio in quanto tale, nel suo
ruolo istituzionale; la seconda è una parte che ci interessa,
perché vengono ribaditi quei principi di libertà del consigliere
regionale, ai quali ci eravamo attenuti nel presentare questa
nostra questione.
Ci tengo a ribadire che non era neanche una foglia di fico,
perché l'aspetto più sgradevole di tale vicenda era con un metodo
totalmente empirico l'individuazione, o il ritenere di poter
individuare dei franchi tiratori con una specie di sottrazione, di
prova del nove, non so neanche in termini matematici come la si
potrebbe definire, che è francamente ridicola, perché sappiamo che
ogni votazione ha una sua storia e venire individuati noi e forse
qualcun altro come i franchi tiratori attraverso questo metodo di
non partecipazione al voto era quanto di meno scientifico
esistesse. I franchi tiratori sono una malattia o una ricchezza
della democrazia? Questo non lo so dire. I franchi tiratori sono
nella vulgata del linguaggio politico a partire dagli anni '50,
quando nel Parlamento italiano questo fenomeno si è manifestato con
particolare virulenza ed è stato ricopiato tale termine, che aveva
un significato del tutto diverso derivante dalla guerra
franco-prussiana del 1870, per cui da cecchini o da guerriglieri
ante litteram
sono diventati, trasportati nella terminologia
politica, qualcosa di molto diverso.
Il voto segreto è giusto o sbagliato? Non credo che siamo noi
che dobbiamo discuterlo, questo Consiglio può in qualunque momento
modificare i propri regolamenti. In parte la Camera dei Deputati,
io ne fui testimone, modificò le modalità di voto segreto nel 1988
rendendo il voto segreto più rarefatto e creando questa figura, che
esiste ormai nella politica italiana, della questione di fiducia,
che rende il Parlamentare responsabile anche di fronte a voti che
nulla hanno a che fare rispetto alla fiducia nei confronti del
Governo.
È una pagina negativa, abbiamo preso atto delle scuse formali
del Capogruppo Empereur. Ritengo che questa vicenda suoni come un
ammonimento per il rispetto del consigliere, dei suoi diritti...ho
l'impressione che mai come in questo momento la figura del politico
e dell'eletto sia sotto la lente di ingrandimento dell'opinione
pubblica, alla quale non siamo simpatici...e dei nostri
comportamenti singoli e collettivi, sapendo che i gruppi consiliari
sono riconosciuti come tali, quindi sono una parte integrante del
Consiglio regionale. Credo che tutte queste vicende ci portino a
dire che nessuno deve toccare quel territorio franco, visto che
"franco" vuol dire libero, che fa parte della coscienza di ciascuno
di noi.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, l'argomento era di tale importanza e di tale
portata che nulla accadde. Quando ero un mediocre giocatore di
scacchi, quello che mi deludeva di più di una partita non era tanto
perderla, ma era quella situazione che si chiamava stallo, in cui
il vincitore non è in grado di vincere e quello che è in difficoltà
non è più in grado di muoversi ed è la situazione più antipatica
che possa succedere in quel gioco. È però la situazione più
antipatica che possa capitare in un Consiglio regionale per
l'attesa che c'era all'esterno, nell'opinione pubblica, ossia non
si è capito cosa è avvenuto, se ci sono scuse formali, se la cosa è
andata avanti. Una situazione dire antipatica che, se non fosse che
per caso ho trovato questo libro di Don Luigi Ciotti, mi avrebbe
lasciato ancora più perplesso, ma alla fine una sua considerazione
mi spinge a dire che bisogna continuare, per quello che possiamo,
ad agire nella direzione della legalità e dell'ordine pur sapendo
che possiamo incontrare alle volte situazioni di stallo. Don Ciotti
diceva:
"la legalità è una tensione, non un'obbedienza acritica
e passiva come ci hanno insegnato Danilo Dolci e Don Lorenzo
Milani"
. Ecco io credo che o recuperiamo questa tensione non
moralizzante verso la legalità e quindi ognuno si fa carico del
rispetto totale della legalità, oppure il danno non lo facciamo nei
nostri giochini interni e nei rapporti di forza, ma lo facciamo nei
confronti dell'opinione pubblica. Se da tale vicenda non viene
ripristinato con chiarezza il fatto che si entra qui sereni, si
vota ognuno secondo coscienza nel voto segreto ed è finita questa
storia del controllo del voto fino in fondo...se lasciamo che
questa cosa "galleggi" così, torno a dire che le ripercussioni
sull'opinione pubblica sono gravissime! Questa storia del controllo
del voto anche nelle regionali è una cosa che c'è nella pubblica
opinione ed è un fatto molto grave e tocca alla politica
risolverlo.
Oggi di fronte ad un fatto grave per il Partito
Democratico...fra l'altro, ho apprezzato anche una parte
significativa dell'intervento del collega Lattanzi, non ho capito
le conclusioni, ossia il negare la necessità che ci sia da fare
chiarezza fino in fondo rispetto al voto segreto. Francamente ho
condiviso, ma il fatto di dire: "noi non ci siamo accorti di nulla,
non abbiamo visto nulla, non vediamo nulla"...naturalmente rispetto
l'opinione del Popolo della Libertà, ma il fatto di dire: "qui non
abbiamo visto nulla"...non vediamo che nelle schede uno scrive la
maiuscola e l'altro la minuscola...
(interruzione del Consigliere Lattanzi, fuori
microfono)
...ho capito che non siete voi, ma dire: "noi non vediamo che
magari si mette la maiuscola, la minuscola nelle schede dove si
vota" è un fatto grave: è mettere la testa sotto la sabbia, noi non
la mettiamo e quindi votiamo tale risoluzione.
Presidente
- La parola al Consigliere La Torre.
La Torre (FA)
- Grazie Presidente.
Credo che un dibattito, quando è sereno come in questo caso,
diventa utile perfino su un argomento delicato, anche perché
l'intervento di Caveri in dichiarazione di voto è stato un
intervento pacato che ha voluto fare un richiamo: ci ha ricordato
quelli che sono i limiti dello stare insieme, come ci dobbiamo
comportare. Credo che questo sia giusto, quando l'invito va nella
direzione di gestire i lavori di un'aula, e comunque non sta a noi
decidere se il voto segreto può considerarsi una ricchezza o
un'anomalia.
Penso che il voto segreto resta anche una valvola di sfogo,
forse l'errore sta a volte nel voler da una parte crocifiggere i
Capigruppo che devono svolgere un lavoro di comunicazione fra le
indicazioni dei partiti e il momento del voto, in cui ognuno ha la
propria libertà, come bene ha risposto il Presidente del Consiglio,
credo sia quello l'elemento su cui ci dobbiamo concentrare...una
risposta che tutela tutti i consiglieri nel richiamo che faceva il
collega Caveri. Non si può quindi gettare la croce sui Capigruppo,
che spesso sono il
trait d'union
fra gli impegni politici
che si assumono all'interno dei rispettivi schieramenti e il
momento del voto. In questo senso credo che oggi, facendo tale
dibattito, diamo comunque un contributo utile per il futuro.
Donzel diceva: "il voto segreto...", il voto segreto non è una
cosa di cui dobbiamo stupirci, addirittura nel conclave per votare
il Papa si vota segretamente e non mi risulta che alla prima
elezione il Papa venga votato. Sono molte le votazioni che fanno
nel conclave prima di arrivare alla fumata definitiva! Anche là si
mettono d'accordo e spesso i nomi non sono quelli che...eppure sono
illuminati dal Signore e dallo Spirito Santo! Non per questo non ho
mai sentito parlare di caccia alle streghe, ma si accetta con
serenità.
Il voto deve essere esercitato in libertà, come ci ha garantito
il Presidente del Consiglio, deve essere accettato con serenità da
tutte le forze politiche, facendo delle valutazioni eventuali su
cosa può significare il voto segreto, che molte volte è una valvola
di sfogo, che può fare riferimento ad un metodo di lavoro, alla
necessità di qualcuno di sentirsi più partecipe e avere magari la
possibilità di essere più incisivo nel suo ruolo di poter dire la
sua. Penso che questo attenga ad un normale ragionamento di
democrazia, in tale senso credo che venga il richiamo del collega
Caveri: quello di sottolineare che ci sono dei limiti nei quali
dobbiamo stare. Mi sembra di capire che con questo richiamo e con
le dichiarazioni precise del Presidente del Consiglio, che tutela
tutti i consiglieri nei loro diritti, si possa respingere
tranquillamente tale risoluzione.
Presidente
- La parola al Consigliere Salzone.
Salzone (SA-UdC-VdA)
- Brevissimamente, visto che sono
intervenuti tutti i gruppi, per dire che noi non voteremo questa
risoluzione e spiego il perché. Rimane fermo il concetto che per
noi il voto segreto è un elemento di alta democrazia, quindi su
questo non sto a girare intorno al problema. La vicenda che è
avvenuta non riguarda il mio movimento, abbiamo già detto in altra
occasione che è un fatto interno all'Union Valdôtaine. Proprio per
tali motivi la richiesta di promuovere con urgenza l'adozione di
misure necessarie è una cosa che non interessa noi. Sotto questo
profilo, quindi non pensiamo di dover approfondire ulteriormente
tale argomento.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
Ieri mattina, intervenendo sulle sue comunicazioni avevo
auspicato che questo Consiglio prendesse le distanze dal controllo
del voto, da tale pratica che non ci appartiene e che, a mio
avviso, non appartiene alla cultura politica valdostana: una
cultura autonomista dove ognuno è indipendente, libero,
responsabile di prendere le proprie decisioni. Devo constatare che
questo non avviene. Per la maggioranza mi sembra di capire che il
controllo del voto sia un problema di metodi: c'è un metodo
scientifico e c'è un metodo rozzo. Noi prendiamo nettamente le
distanze da tali distinzioni che non condividiamo; anzi
personalmente mi amareggiano molto, quella che scriviamo oggi mi
sembra una brutta pagina.
Manteniamo fermi i propositi della nostra risoluzione sia per
quanto riguarda la prima parte, il collega Lattanzi ci ha
rassicurati sul fatto che le autorità competenti ne sono a
conoscenza, ma soprattutto per quanto riguarda la seconda, perché
riteniamo che sia necessario promuovere l'adozione di misure che
assicurino ad ogni singolo consigliere la libertà del voto
qualunque metodo di controllo venga messo in atto.
Presidente
- Prima di dare la parola a qualche altro
relatore, volevo fare due considerazioni. Mi sento particolarmente
onorato dal fatto che, pur non avendo partecipato ai fatti in
questione, sono diventato il capro espiatorio di tutta la vicenda;
evidentemente ho sbagliato in qualcosa e me ne dispiace. Tengo a
sottolineare che ho ricevuto una lettera da parte dei Consiglieri
Caveri e Impérial nella quale essi segnalavano gli eventi che sono
ben noti. Ora, se fosse costume di questo Consiglio controllare il
voto in tale modo, non ci sarebbe stato l'episodio, caso mai
l'episodio c'è quando la cosa non avviene...il fatto che sia stato
segnalato vuol dire che era un evento del tutto episodico,
censurabile e come tale giustamente denunciato. Dopodiché è prassi
e buona educazione che, quando si riceve una lettera, si formuli
una risposta. Prima di fare la risposta, però ho voluto incontrare
tutte le persone interessate non in un'ottica di compagni di
merende, come qualcuno vuol far passare, ma in un'ottica di parti
dove ognuno esplicitasse la propria interpretazione dei fatti, il
proprio malessere e laddove mi pareva anche giusto fra uomini ci
fosse la possibilità di trovare un'intesa, un accordo e un
chiarimento, cosa che mi pare sia avvenuta in quella occasione.
Dopodiché ho risposto in termini che volevano essere una
risposta per quanto riguardava l'episodio in sé e soprattutto un
sollecito, come è stato richiamato, a rispettare il diritto del
consigliere:
"ritengo doveroso nella mia veste istituzionale
sottolineare che i consiglieri regionali esercitano le loro
funzioni senza vincolo di mandato e che in ogni occasione deve
essere ribadito il rispetto del loro status, che si manifesta in
primis attraverso l'esercizio del diritto di voto,
costituzionalmente garantito ad ogni eletto e che prescinde da ogni
logica di disciplina di partito"
, con queste parole è stata
sottolineata l'autonomia del Consigliere regionale.
Per quanto riguarda il sollecito fatto nella risoluzione,
secondo la quale dovrei inoltrare presso altre sedi, mi dispiace
dover deludere ma, da un'analisi fatta degli eventi, non ho trovato
fattispecie di reato per le quali mi sentissi in dovere di
inoltrare all'Autorità giudiziaria le circostanze; peraltro queste
ultime sono sufficientemente note e, se qualcuno intende procedere,
ha libero campo, me ne assumo tutta la responsabilità.
Volevo fare un'ultima considerazione riguardo al fatto che
assolutamente sono certo e consapevole dei limiti della mia
conduzione dell'aula, in questo senso so di essere particolarmente
carente, ma ho sempre cercato di impegnarmi per fare in modo che in
quest'aula vi fosse ordine e disciplina e il rispetto delle regole
dei comportamenti, comprese le questioni che riguardano il voto.
Potrei al riguardo, a costo di ribadire quanto fui ridicolizzato,
ricordarvi che io stesso, in occasione di una votazione, richiamai
come la stessa dovesse svolgersi, suscitando l'ilarità di qualcuno.
Vuol dire che d'ora in poi sarà mia cura, a costo di far ridere
tutti, ribadire fino in fondo come si dovranno svolgere le
votazioni. Grazie.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Innanzitutto per scusare l'assenza del Presidente Rollandin,
impegnato a Roma, quindi credo che capiate la sua assenza. Ritengo
che la discussione sia stata molto serena e pacata e, se mi è
permesso, è proprio la testimonianza che in quest'aula se c'è una
libertà di espressione, noi la testimoniamo con tale discussione.
Una discussione dove di soggetti di maggioranza hanno posto un
problema, ognuno di noi ha delle valutazioni che possono essere
positive o negative. Se diciamo che in Valle d'Aosta c'è un regime,
oltre che dare un'informazione errata, facciamo il male di questa
nostra comunità, che non si merita tali parole, perché, se c'è un
luogo dove tutti possono dire quello che pensano, è proprio
questo.
Noi anche al nostro interno abbiamo una discussione abbastanza
importante e, ogni volta che vi sono delle espressioni che non sono
in linea con le impostazioni del Governo e dei vertici,
l'opposizione così come i commentatori dice:
"ecco, si sono
divisi, si sono spaccati!"
, invece abbiamo una discussione che
è una discussione in un ambiente democratico.
Dopodiché, se dobbiamo fare un'analisi di quello che è il voto
segreto - ma non è questo l'argomento -, credo che tutti noi
possiamo avere delle valutazioni. Io vorrei andare a prendere,
insieme al collega Donzel, le cronache degli ultimi mesi del
"Governo Berlusconi" per capire qual è stato l'atteggiamento del
suo partito nei confronti di coloro che hanno fatto il salto della
quaglia, oppure di coloro che con il voto segreto hanno agevolato
il "Governo Berlusconi" pur appartenendo all'opposizione; allora se
qua spostiamo le carte, ce n'è per tutti. Sono d'accordo su quello
che è stato detto: il voto segreto è una delle espressioni che il
nostro ordinamento prevede, lo accettiamo, quando i risultati non
sono come vorremmo, abbiamo certe espressioni e io ho visto
esultare anche l'opposizione quando le votazioni hanno dato dei
risultati negativi.
Direi quindi che da questa discussione possiamo uscire
serenamente, che il lavoro che è stato fatto dal Presidente del
Consiglio è stato un lavoro che ci soddisfa: c'è stato un
chiarimento, ci sono le condizioni per lavorare e siamo, collega
Morelli, responsabili. Il termine "responsabile" lei lo ha
utilizzato con un'accezione positiva, solo qualche mese fa i
responsabili lei li giudicava un po' male, forse giudicava qualcun
altro, non so se Scilipoti o altri: qui siamo veramente
responsabili!
Presidente
- La parola alla Consigliera Carmela
Fontana.
Fontana (PD)
- Per fatto personale, visto che ha nominato
il mio partito a livello nazionale.
Non volevo intervenire, però, ogni volta che interviene
Marguerettaz, mi fa veramente venire il nervoso, perché in tutta
questa situazione sembra che siano le opposizioni ad aver creato
tale problematica...non mi sembra! Le opposizioni sono state
attente, hanno visto un malessere e hanno voluto chiarire questa
situazione. Se per la maggioranza va bene, ben venga, ma non
venitemi a dire che i problemi non ci sono in maggioranza, perché
solo nel corso dell'altro Consiglio per una legge ci avete riunito
due volte, perché avevate paura del voto al mattino che andavate
sotto...
Presidente
- ...si limiti al fatto personale...
Fontana (PD)
- ...questa è la situazione, allora
Marguerettaz, prima di offendere, pensi sempre a quello che dice,
perché la minoranza sta facendo il suo lavoro! Noi voteremo con
convinzione questa risoluzione per chiarezza, perché è veramente
ora di finirla!
Presidente
- Pongo in votazione la risoluzione:
Consiglieri presenti: 33
Votanti: 32
Favorevoli: 8
Contrari: 24
Astenuti: 1 (Caveri)
Il Consiglio non approva.
