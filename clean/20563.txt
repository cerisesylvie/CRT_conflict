Classificazione
ISTRUZIONE PUBBLICA
Istituzioni scolastiche



Oggetto del Consiglio n. 573 del 12 maggio 2004 - Resoconto
OGGETTO N. 573/XII - Criteri di formazione delle classi negli
istituti scolastici della Regione. (Interrogazione con risposta
scritta)
Interrogazione con risposta scritta
Preso atto che uno dei fattori che concorrono a determinare
la qualità della scuola è il numero di alunni per classe;
Considerato l'impegno profuso dall'amministrazione regionale
per garantire un livello dignitoso del servizio scolastico fornito
in valle;
Preso atto altresì di specifiche richieste che in tal senso
sono pervenute da alcune scuole e da docenti preoccupati che la
riforma imminente possa determinare criteri diversi per la
formazione delle classi;
Ritenuto che la potestà legislativa della regione possa
essere esercitata anche nella definizione di criteri per la
formazione delle classi, più adeguati alle esigenze
didattiche;
la sottoscritta Consigliera regionale
Interroga
l'Assessore competente per sapere:
1) nell'anno scolastico 2003/2004, quante sono e a quali
istituzioni scolastiche appartengono le classi di scuola media
inferiore e superiore con un numero di alunni superiore a 28 o
superiore a 25 in presenza di alunni portatori di handicap;
2) se la normativa vigente indica la superficie minima
dell'aula per classi di 28-30 alunni, e se essa è rispettata in
tutti i casi sopra evidenziati;
3) se tutti i laboratori e/o le aule tecnico-pratiche nelle
diverse istituzioni scolastiche sono stati attrezzati per classi
con oltre 28 alunni ed eventualmente quanti e quali sono inadeguati
ad accogliere classi così numerose;
4) da quale anno scolastico si è adottato il limite di 30
alunni per classe e se per il prossimo anno scolastico tale limite
sarà diminuito.
F.to: Squarzino Secondina
Presidente - La Consigliera Squarzino Secondina ha avuto la
risposta con lettera prot. n. 3672 in data 16 aprile 2004.
