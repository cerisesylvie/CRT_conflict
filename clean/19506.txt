Classificazione
ASSISTENZA SOCIALE
Assistenza socio-sanitaria
Disabili


Resoconto integrale del dibattito dell'aula
Oggetto del Consiglio n. 2663 del 12 giugno 2002 - Resoconto
OGGETTO N. 2663/XI Definizione delle rette dei soggetti ospiti
della "Casa famiglia Betania" di Aosta. (Interpellanza)
Interpellanza Preso atto che dal 1/1/2002 è stata avviata la
nuova gestione della "Casa Famiglia Betania" di Aosta, che vede
quale soggetto gestore non più una Cooperativa ma una Onlus,
l'associazione di volontariato "Centro Volontari della
Sofferenza";
Visto che è scaduta il 31/12/2001 la precedente convenzione con
cui l'Amministrazione regionale aveva definito l'importo delle
rette da pagare alla Casa per i tre ospiti con residenza
continuativa, inseriti nella Casa stessa, in seguito a esplicita
richiesta dei servizi sociali dell'Assessorato alla Sanità;
Atteso che fin dal mese di ottobre 2001 la nuova gestione ha
presentato all'amministrazione regionale la sue proposte, al fine
di definire l'entità delle rette a carico dell'Amministrazione
regionale;
Preso atto che a tuttora, pur a fronte di continui solleciti da
parte dell'ente gestore e di assicurazioni verbali da parte
dell'Amministrazione regionale, nessun pagamento è stato ancora
effettuato;
Constatato che nel frattempo i tre ospiti hanno continuato a
vivere in Casa Betania;
Ritenendo che non si debba costringere un'associazione di
volontariato a farsi carico in toto di soggetti che sono affidati
alla responsabilità dei servizi sociali regionali né ad
indebitarsi, in attesa che la regione decida cosa fare;
i sottoscritti Consiglieri regionali
Interpellano
l'Assessore competente per sapere:
1) se ritiene importante l'opera svolta in questi anni da "Casa
Famiglia Betania" nei confronti dei soggetti portatori di
handicap;
2) quali sono i motivi di tanto ritardo nel pagamento delle
rette dei soggetti ospiti di casa Betania;
3) se intende concludere queste trattative a breve scadenza.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Dal 1997, quindi da cinque anni, è
stata aperta in Aosta la Casa famiglia Betania, una struttura
volutamente chiamata "casa" per indicare il clima di accoglienza
che voleva e vuole ricreare: il calore di una famiglia a chi
famiglia non ha più e per chi, dovendo lasciare per qualche giorno
la propria famiglia, possa ritrovare un uguale clima di accoglienza
e di affetto.
La Regione dopo pochi mesi, a metà marzo, ricorre a questa
struttura per alcuni ragazzi che sono affidati alla tutela del
pubblico e di cui l'Assessore a tempore è dichiarato tutore. Viene
firmata una convenzione che definisce i rapporti fra la cooperativa
che gestisce la struttura e la Regione, per individuare anche come
vanno regolati questi rapporti e quindi anche le rette. Nella casa
sono ospitati in particolare tre soggetti di cui l'Assessore è
tutore.
Dallo scorso anno la cooperativa che gestiva la casa famiglia
lascia il posto ad un'Onlus, un'associazione che si occupa in via
prioritaria proprio di soggetti disabili e che è capace di operare,
è esperta in questo settore.
Il cambio di gestione avviene il 1° gennaio 2002 ufficialmente,
ma questo cambio di gestione, proprio perché è stato preparato,
viene comunicato all'Assessore fin dal giugno dello scorso anno -
quindi un anno fa, credo sia importante ricordare le date - per i
dovuti eventuali accordi in merito a questi tre soggetti. Viene
rinnovata un'informazione di nuovo su questo tema a settembre e poi
ad ottobre, essendo iniziati i rapporti fra l'Assessorato e
l'Onlus, l'Assessorato chiede delle proposte e l'Onlus le fa. A
fronte di queste proposte l'8 novembre l'Assessorato e l'Onlus si
incontrano e l'Onlus, gestore della casa, si sente dire
dall'Assessore che i soldi non ci sono, e che bisogna tagliare
sulle rette.
L'Onlus aveva chiesto di definire per un anno sperimentalmente
le rette perché, essendo una nuova gestione, voleva verificare sul
campo la possibilità di chiudere in attivo i bilanci. L'Assessore a
dicembre prende atto che le sue proposte non sono accettate dalla
casa e qui la cosa si interrompe. Gli incontri non ci sono più
finché l'Assessore non si fa vivo con nuove proposte e ammette, per
così dire implicitamente e tacitamente, che i tre ragazzi
continuano ad essere ospitati dalla Casa famiglia Betania che
presenta regolarmente le fatture dell'ospitalità di questi tre
ragazzi.
A tutto giugno però non esiste ancora una lira di rimborso delle
spese sostenute da Casa Betania. Quello che vogliamo sapere è quali
sono i motivi del ritardo di questo pagamento delle rette dei
soggetti ospiti di Casa Betania e a che punto sono le trattative
fra l'Assessorato e l'Onlus e se si intende, quando e come,
concludere queste trattative.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
È sempre interessante sentire le versioni
dei fatti della Consigliera Squarzino che delle due l'una: o è
presente nelle riunioni, ovviamente non vista, oppure è una
fideista convaincue, fideismo che nasce sicuramente da un
preconcetto che è alla base della sua ispirazione politica che è
quello di dire e di fare tutto quanto può dire e fare contro
l'Assessore, al quale si può dire tutto tranne che sia in malafede
perché non ho mai riferito al Centro Volontari della sofferenza di
non avere soldi, ho fatto un ragionamento molto più complesso e,
per fortuna, è tutto scritto.
Si dà il caso che ho avuto la fortuna di poter parlare con il
Consiglio di amministrazione del Centro volontari della sofferenza
solo due mesi fa perché mai ho avuto la possibilità di farlo, non
conoscevo personalmente neppure il presidente, ho avuto dei
colloqui ripetuti io e i miei uffici con la Signora Diemoz, che,
fino a prova contraria, non è il Presidente del Centro Volontari
della sofferenza, questa è la verità documentata, mai si sono fatti
vivi, ho dovuto pregarli per venire ad una riunione, il Presidente
e il Consiglio di amministrazione del Centro Volontari della
sofferenza, questi sono i rapporti che si vogliono instaurare!
Tralascio tutte le premesse fatte dalla Consigliera Squarzino e
parto semplicemente dal 30 ottobre 2001 quando il Centro Volontari
della sofferenza inviò il documento base per la discussione,
contenente linee guida progettuali per la nuova gestione nonché le
relative proposte economiche, in particolare per i tre soggetti
ospitati in regime residenziale a tempo indeterminato di cui
preciso non essere il tutore, se non di uno. La proposta è stata di
160.000 lire pro capite al giorno per retta di ospitalità più
10.000 lire pro capite al giorno per il soddisfacimento di spese
varie, per un totale di 170.000 per due soggetti (euro 87,80), e
160.000 più 20.000 per soddisfacimento di spese varie per un totale
di 180.000 per un soggetto, pari a euro 92,97.
L'Assessorato, esaminata la proposta, in relazione agli standard
gestionali proposti dal Centro Volontari della sofferenza (CVS), in
comparazione con le tariffe praticate per servizi analoghi al di
fuori della Regione e con altri servizi sociali all'interno della
Valle d'Aosta, ha elaborato una nuova bozza di convenzione per
l'anno 2002 che prevedeva in particolare i seguenti corrispettivi:
155.000 pro capite onnicomprensivi, per cui 80,06 euro. La bozza di
convenzione è stata trasmessa via fax al CVS in data 7 dicembre
2001, ne è seguita una riunione il giorno 11 dicembre 2001
finalizzata a raggiungere un accordo definitivo, purtroppo
l'accordo non è stato raggiunto, come risulta da una lettera del 13
dicembre in cui il CVS comunica di ritenere opportuno soprassedere
per il 2002 alla convenzione.
È stata quindi una scelta unilaterale, esattamente il contrario
di quanto ha affermato la Consigliera, è il CVS che ha deciso
unilateralmente di non fare la convenzione per il 2002 e che ha
riproposto nel contempo le rette già richieste con la nota
precedente, è una scelta loro su cui ho avuto modo di discutere con
la Signora Diemoz, per chiederne le motivazioni, che sono le più
disparate, sicuramente la volontà è di non legarsi troppo
all'Amministrazione regionale per mettersi sul mercato: scelta
opinabile, ma scelta comunque nella quale non voglio entrare.
È necessario precisare però che, in assenza di convenzione
specifica, le rette di ospitalità presso strutture sia in Valle
d'Aosta sia fuori Valle vengono assunte dall'Amministrazione
regionale secondo le modalità e i criteri stabiliti dalla legge
regionale n. 22/1993 che è quella che utilizziamo per persone
anziane, handicappate, alcoldipendenti, tossicodipendenti, infetti
da HIV e affetti da AIDS.
In data 5 febbraio 2002, nelle more della fase istruttoria delle
domande di cui sopra, il CVS ha provveduto ad inviare le fatture
relative al mese di gennaio per tre ospiti residenziali, due
soggetti per un ammontare pari a 98,12 euro e un soggetto pari a
87,79 come se nulla fosse stato.
In data 6 maggio 2002 si è svolta una nuova riunione fra le
parti interessate, sempre finalizzata al raggiungimento di un
accordo soddisfacente per entrambe, alla quale è seguita in data 14
maggio una formale lettera da parte dell'Assessorato al CVS
contenente tre proposte diverse fra le quali scegliere per
addivenire alla soluzione del problema. In data 23 maggio il CVS,
con lettera a firma del Presidente, ha precisato che l'esame delle
proposte verrà sottoposto quanto prima al parere del consiglio che
provvederà a comunicarne l'esito alla Regione, per cui prendiamo
atto che non c'è fretta, dice nel contempo che vuole avere
l'anticipo, di cui io ho parlato durante la riunione, sulla base di
150.000 lire.
Il CVS trasmette nuovamente le fatture relative all'ospitalità
dei tre soggetti residenziali per un periodo dall'1° gennaio 2002
al 30 aprile 2002 per un importo variabile fra gli 87,79 euro pro
capite e i 98,12 euro pro capite, richiedendo la liquidazione di
euro 77,47 pro capite per ciascun ospite a titolo di anticipazione
sulle rette richieste a suo tempo e riconfermate integralmente.
Tutto ciò premesso ribadisco, primo, che ritengo che gli sforzi
ampiamente documentati di operare congiuntamente con Casa famiglia
Betania dimostrino l'interesse favorevole dell'Assessorato nei
confronti dell'impegno dimostrato in questi anni dalla struttura in
un settore così importante e difficile quale quello dei soggetti
portatori di handicap.
Sono sicuro che dalle argomentazioni trattate in premesso sia
chiaro che i motivi di ritardo nel pagamento delle rette dei
soggetti ospiti di Casa famiglia discendono dalla necessità per
l'Assessorato di equiparare e uniformare le rette presso tutte le
strutture protette alla luce di standard gestionali proposti: il
rapporto personale/utenti, qualificazione professionale personale,
servizi offerti, eccetera e su questo ritorna quanto detto in
premessa dalla Consigliera: trattasi di una casa famiglia che,
assieme all'aspetto dell'umanizzazione e dei rapporti personali,
deve contemperare l'aspetto della qualificazione giuridica della
struttura che, nella scala dei valori di non autosufficienza dei
soggetti - presi in termini relativi perché non voglio affermare
che i soggetti handicappati sono più autosufficienti di altri, mi
riferisco esclusivamente alla scala dei valori in termini tecnici
-, è equiparata ad una struttura leggera, non è né una struttura
protetta, non è una microcomunità, non è una RSA, non è una
struttura di riabilitazione per la salute mentale, per le quali a
brevissimo termine dovremo applicare il sistema di autorizzazione
accreditamento e per ogni sistema di accreditamento dovremo
definire il rapporto percentuale fra personale, la qualifica
professionale del personale, i titoli di studio, eccetera.
Sotto questo punto di vista abbiamo dato al Consiglio di
amministrazione del Centro Volontari della sofferenza della
documentazione per dimostrare che nessuno in Italia paga le rette
giornaliere che paghiamo noi, trattandosi di una casa famiglia per
la quale non chiediamo figure professionali quali educatori
professionali e quant'altro, cosa che invece potremmo essere
obbligati a chiedere fra qualche mese o fra qualche anno nel
momento in cui ci sarà l'accreditamento delle strutture. Nessuno
paga 160.000 lire al giorno per case famiglie, tant'è che queste
rette sono quelle che trasferiamo agli enti locali e alle strutture
protette per le microcomunità per anziani - sono 175.000 lire
sostanzialmente però, escludendo la parte sanitaria, le cifre si
equivalgono - per il rapporto personale molto più alto, compreso
servizi che facciamo per gli handicappati in altre situazioni.
Posso concludere dicendo che sono fiducioso che quanto prima il
Consiglio di amministrazione del CVS si esprima a favore o contro;
certo, se si esprime negativamente, significherà non voler aprire
nessun tipo di rapporto con l'Amministrazione regionale, che -leggo
la lettera indirizzata in data 14 maggio - propone in alternativa:
"l'erogazione di un compenso forfetario annuale complessivo
tramite convezione di 82.600 euro…"
- praticamente 160 milioni di lire -
"… per l'accudimento totale dei tre
disabili in questione"
. Dico: 160 milioni all'anno per tre
soggetti che è fuori da ogni rapporto di costi/benefici, da ogni
rapporto instaurato da altre amministrazioni regionali su questo
versante. Sempre in alternativa:
"pagamento di una retta mensile
ai sensi della legge regionale n. 22/1993"
e ne converrà la
Consigliera Squarzino che non possiamo usare un metodo per i
soggetti disabili inseriti in Casa Betania e un parametro per loro
diverso da quello che usiamo per gli anziani in famiglia o per i
non autosufficienti in altre strutture: dobbiamo utilizzare gli
stessi parametri della legge regionale n. 22. Terza alternativa:
"affido familiare tramite convenzione dei tre disabili in
questione nella misura pari ad euro 1063,50 al mese"
che è il
doppio di quella stabilita per l'affidamento dei minori
residenziali a terzi.
Questa è una proposta a cui, spero, venga data una risposta
favorevole. Se così non è, prenderemo atto della non volontà di
concludere una trattativa.
Président
La parole à la Conseillère Squarzino
Secondina.
Squarzino (PVA-cU)
Credo che da quanto detto
dall'Assessore e dalle date prima da me individuate emerga
chiaramente che c'è una difficoltà di rapporto di questa
Amministrazione con Casa famiglia, perché dico questo?
L'Assessore dice che non ha mai incontrato nessuno fino al 6
maggio, gli domando: li avete invitati, avete fissato un incontro,
avete mandato una lettera in cui avete chiesto un incontro?
Vicquéry
(fuori microfono)
… sì…
Squarzino (PVA-cU)
… no,
Assessore, mi citi il protocollo e la data in cui l'Amministrazione
regionale ha fatto una richiesta esplicita di incontro. Se non me
li cita, è perché non è stato fatto…
sarà una telefonata, però non è avvenuto in modo chiaro questo
invito, allora non può dire che la colpa è degli altri!
Lei ha sostenuto la necessità di ricorrere alle modalità della
legge n. 22 in assenza di una "non volontà di fare la convenzione"
e questa potrebbe essere una strada
interessante… Ora, il 13 dicembre 2001
lei ha saputo che l'Onlus aveva fatto la scelta di non fare la
convenzione e l'aveva motivata anche dicendo:
"Guardate, abbiamo
visto le difficoltà della precedente gestione, che fra l'altro ha
chiuso perché era in passivo di diversi milioni all'anno, vogliamo,
prima di attivare una convenzione, fare un anno sperimentale di
rapporto, dopodiché vedremo"
.
A fronte del fatto che lei sa - lo ha detto prima - che l'Onlus
le ha comunicato il 13 dicembre che non voleva fare una
convenzione, lei solo il 14 maggio apre la strada per la modalità
della legge n. 22: Dove c'è un altro documento da cui risulti
questo? Non risulta questo, Assessore. La lettera di dicembre che
lei ha stilato, dopo aver detto che la proposta avanzata
economicamente non va bene, conclude:
"In merito al problema
della sistemazione dei tre ragazzi, si comunica che la Regione
provvederà nell'immediato a studiare la soluzione più consona per
il loro benessere"
.
Ora, "nell'immediato" in genere vuol dire pochi giorni, poche
settimane, invece la proposta che lei ha fatto è datata 14 maggio.
È chiaro che se "l'immediato" per l'Assessorato è un periodo che va
da dicembre a maggio, capiamo anche perché, se l'Assessore il 6
maggio ha detto che avrebbe dato subito un anticipo, questo
"subito" sia letto con mesi di ritardo. Questo volevo sottolineare,
nel senso che, a mio avviso, in questa situazione l'Assessorato non
ha gestito con sufficiente attenzione questo rapporto come lo
dimostrano le date che le ho comunicato. Sta di fatto che questa
struttura da 5-6 mesi ospita tre persone le cui rette dovrebbero
essere pagate dalla Regione secondo modalità che la Regione aveva
detto a dicembre che avrebbe provveduto nell'immediato a studiare.
Ora, lei non ha mai scritto a questa Casa che questi soggetti
dovevano essere ritirati e che la Regione non vi provvedeva più,
quindi lei ha tacitamente e implicitamente avallato il fatto che
queste persone erano a carico della Regione.
Rispetto ai costi, un'osservazione. Quando si tratta di
giustificare i costi di alcune piccole realtà della nostra Valle, e
io lo posso capire, lei dice che dobbiamo pagare il prezzo, fra
virgolette, dell'essere piccoli; quindi, le piccole strutture, con
alte specializzazioni, per un piccolo territorio costano care. Qui
siamo di fronte ad una piccola struttura; è chiaro che i costi
della piccola struttura rispetto ad una struttura con 50-100 ospiti
in rapporto costa di più, però è una scelta che l'Assessore deve
fare, altrimenti questo suo comportamento, Assessore, viene letto
come disattenzione rispetto a queste persone deboli.
Non credo che perché siano poche
persone… e non mi faccia dire quello
che non voglio dire, non mi faccia dire che la sua attenzione è
rivolta a quelle aree in cui è sicuro di trovare possibilità di
aver tanti voti!
Vicquéry
(fuori microfono)
… lei ha toccato più volte il
fondo…
Président
Sur cette intervention s'achèvent les travaux
de la matinée. Nous allons suspendre notre séance qui reprendra
dans l'après-midi à 15 heures.
La séance est levée.
