Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali



Oggetto del Consiglio n. 509 del 20 marzo 2019 - Resoconto
OGGETTO N. 509/XV - Interrogazione: "Stato attuale dell'opera
riguardante la realizzazione del Vallo di La Saxe in Comune di
Courmayeur".
Rini (Presidente) -
Per la trattazione del punto 14
all'ordine del giorno non vedo l'assessore Borrello. Potrebbe
essere impegnato nella manifestazione nel salone al piano di sotto?
Nell'attesa possiamo passare alla trattazione del punto 15
all'ordine del giorno? Il collega Aggravi chiede la parola per
mozione d'ordine.
Aggravi (LEGA VDA)
- Chiedo scusa Presidente, ma mi sento
un po' discriminato! Nella mozione precedente si rinvia tutto - va
benissimo e capisco - e adesso...
Presidente
- Ecco, è arrivato l'Assessore! Chiedo scusa,
ma è solo perché c'è l'evento qui sotto e non so quali sono gli
assessori coinvolti. È arrivato l'assessore Borrello, per cui
possiamo trattare il punto 14 all'ordine del giorno.
Dalle ore 11:57 assume la presidenza il vicepresidente
Rollandin.
Rollandin (Presidente)
- La parola all'assessore
Borrello.
Borrello (SA) -
La tematica in oggetto è di particolare
attualità, viste anche le ultime notizie giornalistiche rispetto al
procedimento penale che era in corso. Entro nel merito dei quesiti
che lei ha posto: il primo, "quale sia lo stato attuale dell'opera
realizzata con riferimento alla sua funzionalità protettiva,
sicurezza strutturale e impatto sul territorio locale". Per quanto
riguarda questo punto l'opera, così come costruita, adempie alla
funzione per la quale è stata realizzata di protezione degli
abitati di La Palud e Entrèves. Si ricorda che il rilevato è stato
progettato facendo riferimento allo scenario che era ritenuto più
verosimile all'epoca della costruzione del vallo, che era di un
possibile crollo stimato di 1 milione e 600 mila metri cubi. Al
fine di acquisire tutti gli elementi necessari si sta, in maniera
continuativa, determinando la capacità di resistenza del vallo così
come realizzato, in modo da confrontarla con i diversi scenari di
crollo in corso di aggiornamento - spiegherò poi successivamente a
cosa è dovuto l'aggiornamento - in modo tale da assicurare una
gestione flessibile della sicurezza delle aree e fornire
indicazioni puntuali del livello di protezione che viene
assicurata, inoltre legata alle opere di mitigazione continuativa
che vengono prodotte sull'opera: drenaggio e quant'altro.
Pur ancora in assenza di un dato definito riguardo quanto sopra,
si può già comunque dire che sulla base dei primi approfondimenti
relativi agli scenari di crollo, che tengono conto della mutata
dinamica del movimento franoso, soprattutto grazie all'efficace
azione del sistema di drenaggio realizzato negli ultimi anni, ci si
aspettano volumetrie potenziali minori rispetto al milione e 600
mila metri cubi, che il rilevato è in grado di contrastare
efficacemente. Quindi, a seguito della costruzione del vallo e
delle opere di drenaggio oggi si prospetta una evoluzione del
movimento franoso con una volumetria inferiore a quella di
progettazione.
Per quanto riguarda quello che è stato definito l'impatto
dell'attività cantieristica sul territorio, si può definire
ultimata l'attività di cantiere per la costruzione del vallo, anche
perché nel secondo punto che lei ci chiede mette in evidenza quella
che potrebbe essere l'evoluzione rispetto alla pista di cantiere e
quindi le opere collaterali. Con riferimento al secondo quesito,
come già ricordato dal Consigliere nel documento che ha prodotto, è
in corso di definizione la procedura per la trasformazione della
pista di cantiere utilizzata per la realizzazione del vallo a uso
comunale, che è stata finanziata al Comune di Courmayeur con la
delibera di Giunta regionale n. 43 del 21 gennaio 2019, per
l'importo di 700 mila euro. Questa era una volontà di concerto con
l'amministrazione comunale, già con la precedente e confermata
dall'attuale, sia in termini di sicurezza di accessibilità per la
Val Ferret, sia per quanto riguarda la fruibilità della viabilità
comunale in senso stretto.
Sono a conoscenza che il Comune ha avviato la procedura di
progettazione e di acquisizione dei diversi pareri necessari per
l'approvazione del progetto e il consiglio comunale di Courmayeur
ha dato il via libera a tale opera nella recente riunione dell'11
marzo scorso. Gli uffici regionali stanno inoltre ultimando, per
quanto riguarda le opere collaterali, la progettazione
dell'intervento di sistemazione idraulica della confluenza fra il
torrente Pra Moulin e la Dora di Ferret a integrazione delle opere
di difesa già in atto, per un importo stimato di 620 mila euro;
sono le opere collaterali che lei mi chiedeva al secondo punto.
Sugli aspetti più di carattere politico programmatorio, per
quanto riguarda il
bypass
è intenzione procedere a uno
studio di fattibilità dell'intervento per la galleria drenante e
scolmatore della Dora di Ferret in sponda sinistra della Dora
stessa, al di sotto del movimento franoso. Lo studio deve mettere a
sistema tutta la documentazione geologica e idrogeologica acquisita
in questi anni e, sulla base di studi e valutazioni già acquisiti,
definire una o più ipotesi di galleria con i relativi costi. Dico
questo perché è una valutazione di carattere politico rispetto alla
funzionalità dell'opera che viene fatta in fase di valutazione, per
capire quali sono gli scenari che noi vogliamo mettere in campo: se
fare una galleria tecnica in senso stretto per quanto riguarda le
opere di drenaggio o, approfittando di un'opera da predisporre,
fare delle valutazioni rispetto a quello che potrebbe essere
l'utilizzo di questa infrastruttura anche per questioni
viabilistiche o valutazioni di carattere di sicurezza e di
accessibilità della Val Ferret in contesti di difficoltà, ad
esempio, valanghe, inondazioni e quant'altro. Però è una
valutazione che vorremmo fare a seguito di uno studio di
fattibilità.
Per quanto riguarda il terzo punto, "se siano previsti per il
futuro interventi atti a contemperare l'impatto che tale opera ha
determinato sugli abitati e le attività produttive della zona",
bisogna dire in maniera molto diretta che a oggi si era concentrati
nella realizzazione dell'opera e non si sono fatte delle
valutazioni in merito alle operazioni di mitigazione dell'impatto.
Bisogna dire - questo, secondo me, è un elemento importante
soprattutto per gli abitanti delle frazioni di La Palud e Entrèves
e di maggiore interesse per la comunità locale - che, con la
conclusione del collaudo delle opere in primavera, sarà possibile
rivedere le cartografie degli ambiti inedificabili. Sappiamo che
l'amministrazione comunale sta già lavorando in tal senso e questo
creerà sicuramente degli indubbi vantaggi per quanto riguarda le
attività edilizie della zona, perché dopo tanti anni di blocco
rispetto a quelle che erano le possibilità di intervento
all'interno delle due fazioni, permetterà nuovamente ai cittadini
di poter programmare degli interventi rispetto alle proprie
proprietà o attività commerciali.
Presidente
-
Per la replica, la parola al collega
Aggravi.
Aggravi (LEGA VDA)
-
Grazie Assessore per la
risposta esaustiva e completa. Credo che dalla sua risposta
possiamo desumere delle nuove informazioni, in particolare
riguardanti l'entità della potenziale frana che, se si può
sintetizzare, scopriamo essere più piccola del previsto. Rimango in
attesa perché, pur non essendo un tecnico, conosco bene la zona e
conosco soprattutto la portata della Dora di Ferret, per cui penso
che quell'opera senza un
bypass
non lo so quale finalità
potrebbe avere, soprattutto in termini di sicurezza per gli abitati
locali.
Per andare più nel pratico, la ringrazio di aver specificato il
fatto che, una volta terminato il collaudo e quindi compreso che
l'opera è funzionante, si potrà ridare attività a tutta una serie
di operazioni che erano in corso e soprattutto di sviluppo
dell'area, che oggi sono bloccate per ovvie ragioni riguardanti gli
ambiti inedificabili.
Riguardo alla strada non entro nella valutazione che hanno fatto
le due amministrazioni. Sicuramente l'accesso della Val Ferret è
complesso, perché è una valle a fondo chiuso e non può che
beneficiarne la zona. Spero ovviamente che i lavori non aumentino
un impatto già molto pesante che quest'opera ha portato soprattutto
all'abitato di La Palud.
