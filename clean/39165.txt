Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 2470 del 22 novembre 2016 - Resoconto
OGGETTO N. 2470/XIV - Interrogazione: "Ridefinizione dei
progetti e reperimento dei finanziamenti per la realizzazione del
nuovo ospedale".
Rosset (Presidente) -
Punto n. 5 dell'ordine del giorno.
Ha chiesto la parola l'Assessore Laurent Viérin; ne ha facoltà.
Viérin L. (UVP) -
Ringrazio il collega Cognetta per la
segnalazione. Ricordo anche che abbiamo attivato un servizio di
auditing welfare
VdA con una email e con un ufficio apposito
che tende a ricevere le segnalazioni di tutti gli eventuali
disservizi o altre questioni che dovessero succedere sia per la
parte sanità che per la parte sociale, affinché ci sia una presa in
carico non politica, ma amministrativa e tecnica di un ufficio
apposito che va a rilevare questioni come quella rilevata dal
collega Cognetta e che ci impegniamo a risolvere come altre
questioni. Mi scuso, ma ci tenevo a ringraziare.
Per quanto riguarda la questione inerente il progetto
dell'ospedale, facendo riferimento al passato (il 22 gennaio il
capitale sociale era di 50 mila euro), gli oneri sostenuti per la
costituzione della parte ospedaliera per beni ammortizzabili ad
oggi ammontano a complessivi 584 mila euro; di questi 477 mila
circa riguardano il costo acquisto locali effettuato nel 2010 in
regione Borgnalle. La gestione totale in sette anni è di circa
2,967 milioni di euro che sono così suddivisi (le farò avere magari
la suddivisione per anni, che è interessante): nel 2009/2010, 640
mila euro; nel 2011, 512 mila euro; nel 2012: 524 mila euro; nel
2013: 510 mila euro; nel 2014: 440 mila euro e nel 2015: 341 mila
euro. Le fornirò poi i dati.
Seconda domanda: "le attività svolte e i relativi costi per la
realizzazione dell'ospedale". Le attività svolte si raggruppano
così: documento preliminare di progettazione (gennaio 2011)
approvato nell'assemblea dei soci il 14 marzo 2011; gara europea
per i servizi tecnici, progettazione preliminare e definitiva,
direzione coordinamento sicurezza dei lavori di ampliamento
ristrutturazione dell'ospedale (2011); gara europea per il servizio
tecnico di verifica delle progettazioni in corso e finale (2011);
progettazione preliminare dell'intero intervento, verifica in corso
e finale, ampliamento e ristrutturazione (2011); monitoraggio
(settembre 2011) della progettazione e dell'esecuzione dei lavori
di realizzazione del primo corpo a nord in via Roma del parcheggio
Ospedale Parini; progettazione della fase I (dicembre 2011),
verifica in corso e finale del cunicolo di sotto attraversamento
veicolare e pedonale di connessione tra i due corpi (il
collegamento con il parcheggio, uno di costruzione a nord di via
Roma e l'altro da prevedersi a sud nella piazza Caduti nei Lager
Nazisti); approvazione del progetto preliminare dell'intero
intervento con deliberazione del Consiglio comunale di Aosta del
luglio 2012, con l'intesa del 25 settembre 2012, poi sottoscritta
ad ottobre 2012; espletamento della gara europea per il lavoro
della fase II dello scavo archeologicamente assistito nella piazza
Caduti nei Lager Nazisti; progettazione definitiva (luglio 2012)
della fase III e sua verifica in corso e finale sul corpo di
ampliamento ospedaliero comprensivo del parcheggio dell'
Hospital
Street
e dell'ampliamento dell'esistente polo tecnologico.
A gennaio 2013 c'è stata poi la parte esecutiva, quindi: la
progettazione esecutiva della fase III, verifica in corso e finale
sul corpo di ampliamento ospedaliero comprensivo del parcheggio sud
dell'
Hospital Street
e la parte dell'ampliamento
dell'esistente polo tecnologico; la conclusione dei lavori di
realizzazione della fase I (il cunicolo di sotto attraversamento,
la connessione tra i due corpi di parcheggio, una parte a nord con
l'altra da prevedersi sempre a sud, in piazza Caduti nei Lager
Nazisti); l'inizio dei lavori (febbraio 2014) della fase II dello
scavo, sempre in piazza Caduti nei Lager Nazisti; la revisione del
progetto esecutivo fase III (novembre 2014) comprensivo del
parcheggio sud, dell'
Hospital Street
, dell'ampliamento
dell'esistente polo tecnologico in approvazione alla risoluzione
approvata qui, in Consiglio, sul ridimensionamento dell'ospedale.
La risoluzione, approvata il 13 febbraio 2014, prevedeva la
subordinazione della gara di appalto europea alla verifica della
sostenibilità economica e del progetto esecutivo, che era stato un
po' il momento che ha segnato una svolta nella revisione del
progetto, tra l'altro sollecitata da noi quando eravamo in
opposizione.
Le fasi successive sono state: la costituzione del Comitato
scientifico archeologico, perché si doveva verificare l'ampiezza di
questi scavi e capire eventualmente come e se proseguire, la
conclusione dei lavori del Comitato scientifico a luglio 2016 e la
presentazione della relazione di cui abbiamo parlato qui, in
Consiglio, quindi una nuova programmazione con le verifiche
preliminari in corso. Le farò avere tutto questo dettaglio; ho
voluto leggerlo, ma so che è abbastanza tecnico, per cui le farò
avere la copia. I costi sostenuti per i servizi sono di 6,82
milioni di euro, per lavori e forniture di 3,792 milioni di euro
per un totale di circa 10,6 milioni di euro.
La parte più importante invece è che cosa facciamo oggi, poiché
crediamo - l'abbiamo detto a più riprese - che sia importante oggi
dare una risposta intanto in termini di tempistica, perché
effettivamente sono stati tanti gli investimenti del passato. È
un'opera attesa da anni, con un dibattito molto articolato in Valle
d'Aosta. Oggi l'esigenza è effettivamente di lavorare per riunire i
vari presidi in uno unico, in una Cittadella della salute, in un
luogo dove non vi siano sedi distaccate, perché per esempio sorgono
problemi con i rianimatori e gli anestesisti, soprattutto con
questi ultimi, che sono al Beauregard, devono garantire la loro
presenza h24 e sono sottratti alle sale ubicate nel presidio
ospedaliero di Aosta. Questo solo per citare una delle tante
questioni.
Occorre lavorare per riunire un presidio in un progetto
ridimensionato, rivisto, affinché non sia sproporzionato dal punto
di vista dell'impatto ambientale e abbia tutti i crismi e le
modificazioni che abbiamo inserito qui, in Consiglio, valutando ad
oggi, a seguito della relazione, quali sono le prime indicazioni
per riprendere l'opera e per cercare di lavorare alla realizzazione
e al prosieguo, anche se ridimensionato, di questo progetto. La
relazione finale archeologica permette l'esecuzione di due lotti
sequenziali che sono proposti nelle seguenti zone dedicate
all'ampliamento e nelle seguenti fasi: nell'area D, la
realizzazione di un unico sottopassaggio - se vi ricordate, nella
realizzazione si parlava ancora di sondaggi propedeutici a questo
famoso collegamento che deve collegare il pezzo esistente ad
un'eventuale nuova collocazione dei volumi proporzionata alle aree
utilizzabili nella parte nuova - sotto viale Ginevra per i
collegamenti ospedalieri e per la verifica della presenza di
reperti di epoca romana, che la Commissione ci ha richiesto di
verificare anche per quella zona, strada e acquedotto ad oggi non
noti. Questo intervento, che si nomina "Fase III, primo lotto,
variante stralcio", dovrebbe essere attutato entro dicembre di
quest'anno. Stiamo pertanto lavorando, abbiamo già avuto diversi
incontri per far partire questa prima fase propedeutica richiesta
nella relazione finale. La gara d'appalto e correlati adempimenti
sarà a gennaio 2017, con l'esecuzione dei lavori in primavera, non
appena sarà possibile iniziare (si pensa nel mese di marzo). C'è
poi l'area A, che riguarda la realizzazione della palificazione e
il completamento dello scavo di rilievo archeologico e l'area B,
concernente la realizzazione della rampa di raccordo tra la zona A
e via Guédoz, con scavo archeologico. Questo intervento, che si
nomina "Fase III, secondo lotto, variante stralcio", si attuerà
presumibilmente entro settembre 2017; la gara d'appalto con
correlati adempimenti sarà a dicembre 2017 e l'esecuzione lavori ad
inizio del 2018. Questi sono i due interventi propedeutici per
proseguire, compatibilmente con quanto stabilito dalla relazione, e
soprattutto per iniziare nel più breve tempo possibile. Sempre a
seguito di quella relazione, è importante riuscire a far sì che con
questi interventi, che sono necessari, si verifichi il pezzo di
scavi archeologici, soprattutto per avere un'idea di
ridistribuzione dei volumi ridimensionata e valorizzare anche la
parte dell'area esistente, e vedere quale sia il progetto migliore
per le esigenze della sanità valdostana.
Presidente -
Ha chiesto la parola il Consigliere Bertin
per la replica; ne ha facoltà.
Bertin (ALPE) -
Questa vicenda del presidio unico
dell'ospedale coinvolge la Valle d'Aosta e tutti i cittadini da
decenni; c'è stato addirittura un referendum. Abbiamo già
sottolineato in diverse occasioni le perplessità e la contrarietà
nel realizzare questo presidio in quel sito. Oggi constatiamo che
soltanto in fase preliminare sono stati spesi più di 14 milioni di
euro e, dal punto di vista pratico, per la costruzione
dell'ospedale non si è ancora fatto niente; sono cifre
significative, ma niente è stato realizzato concretamente per
questo ospedale. Siamo ancora in una fase preliminare che
continuerà - come diceva giustamente - anche in relazione alle
conclusioni del Comitato scientifico, vi sono ulteriori lavori
propedeutici che inizieranno tra il 2017 e il 2018: dei sondaggi e
delle perizie per capire cosa vi è sotto questa zona nella quale
ipoteticamente si vorrebbe poi realizzare l'ospedale. Intanto si
sono spese somme enormi, ma niente è stato concretamente
realizzato, e temo che altro tempo passerà e niente si realizzerà
ancora.
Siamo in una situazione surreale: anni di discussioni,
soprattutto anni di soldi spesi per niente. Certo, c'è
un'emergenza: la priorità di accorpare perlomeno gli aspetti legati
alle sale operatorie degli interventi. Questa è un'urgenza, ma mi
pare che, se tanto mi dà tanto, questa urgenza aspetterà ancora
moltissimo tempo. Siamo ancora in una fase preliminare. Rispetto al
settembre scorso, a quando avevamo affrontato la questione in
Consiglio, sono subentrate poche novità, se non quelle che si
potevano immaginare: altri lavori archeologici propedeutici al fine
di iniziare poi eventualmente la costruzione di questo
ospedale.
La scelta di realizzare l'ospedale in quel sito si conferma
sbagliata e le conseguenze sono sotto gli occhi di tutti: si va
avanti e si spendono molti soldi. Rimane poi anche da definire
ormai il ruolo di questa COUP: oltre a spendere molti soldi,
bisognerà d'ora in poi capire l'utilità di mantenere questa società
di scopo che diventa sempre più aleatoria, in cui oggettivamente i
costi sostenuti sono moltissimi. Ritorneremo sulla questione. La
ringrazio, se poi mi farà avere il dettaglio della risposta quanto
alle attività e ai relativi costi.
