Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1292 del 11 giugno 2015 - Resoconto
OGGETTO N. 1292/XIV - Reiezione di mozione: "Impegno per
l'elezione del nuovo Presidente e dei componenti dell'Ufficio di
Presidenza del Consiglio".
Presidente
- Per l'illustrazione, chiede la parola il
Consigliere Ferrero, ne ha facoltà.
Ferrero (M5S)
- Grazie Presidente. Sarò breve, cercherò
di spiegare perché abbiamo presentato questa mozione, anche se la
Conferenza dei Capigruppo aveva già dato un'indicazione a
maggioranza, non all'unanimità, sulla data del 15.
Secondo noi, è necessario sgombrare il campo dal fatto che la
nomina del Presidente del Consiglio e dell'Ufficio di Presidenza
sia in qualche modo legata alle vicende politiche di variazione
della maggioranza, che si stanno succedendo in questi giorni. Noi
vogliamo che le due cose rimangano separate, e vogliamo che anche i
cittadini abbiano questa sensazione dall'esterno. La poltrona del
Presidente del Consiglio dev'essere qualcosa che viene deciso dal
Consiglio e non viene deciso dalla maggioranza, anche se la
maggioranza è stata ampliata, e di conseguenza si può provvedere
immediatamente, nella prossima seduta del Consiglio regionale, alla
nomina. Quattro mesi, oltre quattro mesi sono già trascorsi, sono
trascorsi inutilmente, non siamo ancora riusciti a capire ad oggi
il perché di questo rinvio e conseguentemente la data del prossimo
Consiglio ci pare quella adeguata per effettuare la votazione.
C'è poi una considerazione che va fatta ed è la seconda e
ultima. Non ci sentiamo e non ci siamo sentiti rappresentati
dall'attuale Presidente, e neanche dal precedente. Vogliamo che al
più presto sia posto rimedio alla mancanza di tutela dei
Consiglieri regionali nell'esercizio della loro attività. Noi siamo
stati costretti, costretti, a presentare tre ricorsi al TAR della
Valle d'Aosta, contro gli ennesimi rifiuti di accesso agli atti di
documenti e fatture delle partecipate regionali. In altre Regioni,
addirittura le iniziative sono state prese dai Presidenti del
Consiglio, dagli Uffici di Presidenza, per tutelare i Consiglieri.
Noi dobbiamo metterci i soldi del gruppo consiliare, quindi
destinare semplicemente per avere diritto ad avere i documenti che
ci spettano, destinare i soldi e spenderli con gli avvocati, non
basteranno, dovremo metterci anche altri soldi, e questo ci appare
sinceramente esagerato, sinceramente esagerato quando vediamo poi
che le partecipate regionali per difendersi nominano, di fronte al
TAR, due ordinari professori universitari dell'Università di
Bologna, ordinari di diritto amministrativo, e un ulteriore
avvocato, che non è neanche valdostano, per difendersi. Questo
succede solo da parte della Finaosta, quindi con costi che saranno
costi esorbitanti. L'attività del Consiglio è quindi limitata da
questo atteggiamento e finora nessuno dei Presidenti del Consiglio
ha mosso un dito, se non per fare da passacarte quando gli
chiediamo dei chiarimenti sul fatto che non c'è stato risposto. Di
conseguenza c'è anche un problema che è un problema che deve essere
risolto al più presto; ecco perché non vogliamo continuare con
questa Presidenza dimissionaria, dev'essere immediatamente
sostituita, dateci la dimostrazione che effettivamente le due cose
sono svincolate. La nuova maggioranza e la nomina del Presidente
sono svincolate. Se no, se dal punto di vista politico potete
prendervi ed è legittimo prendervi il tempo, perché c'è
l'attribuzione di incarichi di responsabilità, di variazione anche
di incarichi nell'ambito della Giunta, e quello è legittimo, non è
legittimo inserire il discorso Presidenza del Consiglio come se
fosse una specie di merce di scambio, perché l'impressione che
viene dalla situazione che volete protrarre e rinviare, è poi
questa.
Chiediamo quindi semplicemente un atto per sgombrare il campo da
dubbi, perplessità e sospetti e anche perché iniziate o possiate
iniziare una nuova fase, in maniera lineare e trasparente.
Presidente -
Grazie Consigliere Ferrero. Un'altra
richiesta di intervento? Ha chiesto la parola il Consigliere
Chatrian, ne ha facoltà.
Chatrian (ALPE) -
Sì, grazie Presidente. Ieri, in
Conferenza Capigruppo, noi ci siamo espressi, come gruppo ALPE, di
affrontare subito nel prossimo Consiglio l'elezione del nuovo
Presidente del Consiglio e, a maggioranza, la Capigruppo ha deciso
di rinviare il tutto al 15 di luglio.
Qualche considerazione. La prima è che distinguiamo, come più
volte abbiamo ribadito in quest'aula, l'elezione dell'arbitro, del
Presidente del Consiglio, con l'allargamento di una maggioranza,
legittimo, una scelta di natura politica, che va a modificare
l'assetto dell'Esecutivo, del Governo, di una potenziale nuova
maggioranza. Tutta un'altra cosa è invece l'elezione del Presidente
del Consiglio, che per noi ha una funzione diversa, innanzitutto
non è quella di Governo, non è quella esecutiva, quella che deve
attuare un programma di legislatura o di maggioranza, ma è la
figura che coordina i lavori, fa l'arbitro, e soprattutto, dal
nostro punto di vista, e su questo apro un'altra parentesi, come
gruppo ALPE; dovrebbe creare a tutti i Consiglieri di maggioranza e
opposizione di poter adempiere al proprio, al proprio ruolo. Quindi
poter fare un'azione ispettiva, poter avere le informazioni che i
singoli Consiglieri richiedono, ebbene su questo gradiremmo avere
da parte del Presidente del Consiglio, anche se dimissionario, ecco
perché sosterremo questa mozione presentata dai colleghi del
Movimento Cinque Stelle...decine sono i rifiuti in questi anni,
decine come i rifiuti dalle società partecipate, che abbiamo avuto
su temi importanti, su situazioni economiche larghe, impattanti dal
punto di vista socio economico, parliamo di decine di milioni di
euro, ebbene queste informazioni ci sono state negate, non da
ultimo, ieri quando abbiamo affrontato un altro tema, quello del
parco eolico di Foggia, ci è stato gentilmente dato il prezzo, il
valore di acquisto, ma da qualche conticino che stiamo facendo, ma
non solo su quello di Foggia, ma anche su quello di Viterbo, come è
successo in altre operazioni milionarie fatte in questi anni, tipo
la Cervino S.p.A., tipo la Courmayeur S.p.A., probabilmente
l'acquisto è oltre al prezzo pattuito...corrisponde anche a debiti
che la società si è accollata, magari a seguito di aperture di
mutui, leasing o quant'altro. Detto questo, noi non possiamo
operare in un clima sereno se, da parte dell'arbitro principale,
che è il Presidente del Consiglio...non ci tutela, non ci tutela.
Noi possiamo scrivere, rinviare di nuovo ai sensi dell'articolo 116
tutti i nostri quesiti, le nostre domande, ma non possiamo più
continuare a non avere delle risposte e volutamente queste risposte
sono vaghe.
Ieri ho annunciato al Presidente Rollandin, l'ho annunciato in
quest'aula, che il gruppo ALPE andrà avanti sugli ultimi rifiuti
che sono stati fatti ad hoc su delle informazioni che per noi
devono essere trasparenti e per un Consigliere di maggioranza e di
opposizione devono essere comunque a disposizione, perché se così
non è, allora a pensar male qualcuno ci azzecca. Se vengono
utilizzate diverse "milionate" di euro pubbliche, noi riteniamo che
il nostro ruolo sia anche quello di controllare, verificare e poter
comunque fare il punto della situazione. Quindi riteniamo che sia
importante, forse a seguito anche della scelta della Capigruppo di
ieri mattina o dell'altro ieri, quella di posticipare
l'allargamento della maggioranza al 15 di luglio, forse invece
questa è l'occasione per distinguere veramente le due operazioni,
che nulla c'entrano per noi e a questo punto accogliere questa
proposta che i colleghi fanno e affrontare serenamente, pacatamente
quella che è...la figura dell'arbitro di quest'aula, quella che è
la figura che accompagnerà in quanto Presidente del Consiglio per
il prossimo triennio, che nulla ha a che fare con le scelte di
natura politica che i colleghi, ex compagni del PD hanno fatto.
Abbiamo fatto un percorso insieme in questi sette anni, gomito a
gomito, battaglie su tanti temi, mozioni, interpellanze,
interrogazioni, tante battaglie sulle finanziarie, che sono gli
atti più importanti, finanziarie dove si vanno a riscrivere le
regole, nulla hanno a che fare, nulla hanno a che fare con
l'elezione del Presidente del Consiglio. Quindi gradiremmo
distinguere proprio i due percorsi e questa è la volta buona forse
per anche, per i cittadini valdostani capire bene i ruoli distinti
e le posizioni, le scelte legittime che i colleghi, gli amici del
PD stanno facendo, che è quella di entrare in una nuova
maggioranza, ma nulla c'entra con l'elezione del Presidente del
Consiglio, con l'arbitro di quest'aula, proprio se vogliamo ridare
dignità a noi tutti, Consiglieri eletti, non nominati, eletti,
eletti dai cittadini valdostani, avendo ognuno di noi un proprio
ruolo, un proprio percorso, una propria dignità e probabilmente
anche un proprio modo di porsi e, come dicevo prima, forse avremmo
anche bisogno di risposte puntuali, risposte che ad oggi non
abbiamo avuto su temi scottanti e impattanti, che impattano in
maniera violenta la vita dei cittadini valdostani, come
l'occupazione, come la creazione di posti di lavoro, come
forniture, servizi, aziende e potrei continuare a elencare,
diciamo, tutta quella zona grigia che oggi noi non possiamo avere
come informazioni...e la limpidezza è un'altra cosa.
Noi quindi sosterremo questa mozione presentata dai colleghi e
forse è la volta buona anche per distinguere, come dicevo prima,
quello che è l'allargamento di una maggioranza e invece l'elezione
del Presidente del Consiglio. Grazie.
Presidente -
Siamo in discussione sul punto 42, la
mozione. Altri interventi? Ha chiesto la parola il Consigliere
Borrello, ne ha la facoltà.
Borrello (SA)
- Sì, grazie Presidente.
Un piccolo contributo anche per andare un pochettino a
illustrare le argomentazioni che abbiamo posto all'interno della
Conferenza dei Capigruppo più volte richiamata dai colleghi
all'interno della loro presentazione. A seguito dell'avvenuta
dimissione dell'Ufficio di Presidenza si è aperta una fase politica
che ha portato al confronto tra le varie forze politiche ed è
evidente, così come hanno testimoniato anche gli ultimi eventi, che
c'è un percorso di identificazione di un nuovo assetto all'interno
del Consiglio regionale. Un percorso che ovviamente è una fase
dinamica, una fase di evoluzione, e soprattutto concentrato sugli
aspetti di carattere programmatico. È vero che abbiamo chiesto
all'interno della Conferenza dei Capigruppo di discutere della
tematica all'interno della prima seduta utile del mese di luglio,
proprio per dare la possibilità alle forze politiche di
confrontarsi perché se da una parte c'è un aspetto legato agli
aspetti programmatori, dall'altra parte c'è la considerazione di
carattere generale che è la seguente: è vero che l'Ufficio di
Presidenza è un organismo garante dei lavori dell'aula - è garante
di quella che è l'azione amministrativa e politica di tutti i
Consiglieri - ma è altrettanto vero che questa è
espressione...elementi di maggioranza e minoranza presenti
all'interno dell'aula stessa. Da qui, in virtù del fatto che c'è
una evoluzione rispetto ai nuovi assetti presenti all'interno del
Consiglio regionale, abbiamo chiesto un po' di tempo per poter fare
un'analisi di carattere generale degli aspetti programmatori.
Grazie.
Presidente -
Grazie. Altri interventi? Non ci sono altri
interventi? Ha chiesto la parola il Consigliere Bertschy.
Bertschy (UVP)
- La questione della Presidenza del
Consiglio...si scriveranno libri, in questa legislatura. Ne abbiamo
parlato tanto all'inizio, ne abbiamo parlato tanto del cambio,
della dimissione, ne parliamo ancora oggi. La cosa più difficile è
eleggerlo questo Presidente. Collega Borrello, è corretto quello
che dice, però la conclusione se l'è data con le sue parole, cioè
la maggioranza oggi c'è, è anche più numerosa di quanto non lo era
prima, quindi quello che rimane in capo alle forze politiche, che
possono decidere cosa fare, è se assegnare questo ruolo alle
opposizioni, e poi comporre di conseguenza l'Ufficio di Presidenza
o mantenere, com'è corretto che sia, questo ruolo in capo alla
nuova coalizione. Ecco, quindi il tempo per decidere questo c'è e
si tratta, appunto, di assumere delle decisioni politiche.
La mozione e la discussione che abbiamo fatto ieri in Capigruppo
è esattamente quella che ripetiamo oggi qua. Dividiamo le due cose,
il compito istituzionale, le difficoltà che abbiamo vissuto, al di
là delle persone che hanno rappresentato il ruolo di
Presidente...come minoranze sono state chiare, esplicitate, non
dipendono, almeno, non vogliamo farle dipendere per forza dal
Governo, dipendono anche da chi rappresenta e da chi ci rappresenta
nelle partecipate, non dipendono per forza da...e non vogliamo
personalizzare tutto quanto, però c'è bisogno di uscire da questa
situazione e di uscire in maniera chiara. Perché troppe volte
abbiamo voluto creare confusione, qualcuno l'ha creata apposta
fuori da quest'aula, qualcun altro dentro quest'aula, forse non
tutto è stato così chiaro in questo percorso, però oggi le cose si
possono definire e definire anche presto. Quindi, andare al 24
giugno forse permette anche di organizzare meglio l'altra parte di
lavoro, l'altro percorso che dovete fare. È più semplice dire che
questa Presidenza non la si vuole mantenere...la si vuole mantenere
nell'accordo di programma di maggioranza e...più semplice anche per
noi dire cosa ribadiremo e cosa richiederemo, cosa sosterremo
ancora per chi andrà a incaricare, a chi sarà incaricato di
rappresentare la nostra assemblea legislativa.
Ricordiamo anche la necessità che la Presidenza del Consiglio
svolga sempre più un ruolo istituzionale, ma anche politico, a
difesa del Consiglio regionale fuori dalla Valle d'Aosta, e che
quindi sia una Presidenza che sia legittimata da tutti i 35
Consiglieri e che sia sostenuta da tutti i 35 Consiglieri nella
misura in cui si riescono a definire dei percorsi per arrivare
insieme a delle decisioni che valorizzino le nostre peculiarità e
ci mettano in condizioni di difenderci quando è il caso e di
sostenere un percorso insieme quando ce ne sono altre di occasioni.
Però il tempo questa volta è passato, ne è passato anche tanto, non
credo che sia colpa dell'attuale Ufficio di Presidenza, perché
l'Ufficio di Presidenza ormai si è dimesso, si è dimesso per tempo,
ha lasciato libere le poltrone e ha portato avanti il suo lavoro.
La politica deve concludere finalmente questi percorsi e decidere,
una volta per tutte, come si riparte in questo momento che è la
metà della legislatura, che ormai stiamo per raggiungere. Ribadiamo
la necessità di farlo al più presto.
Sosterremo la mozione come abbiamo fatto ieri nella Conferenza
dei Capigruppo. L'altro ieri, c'è stato un voto, è passata, a
maggioranza, la richiesta di andare al 15 luglio. UVP, ALPE e
Movimento Cinque Stelle hanno chiesto di decidere sulla Presidenza
del Consiglio nel prossimo Consiglio regionale. Quindi, cercando
anche di essere concreti e chiari, se è cambiato qualcosa in questi
due giorni, sosteniamo la mozione e completiamo il percorso.
Altrimenti, noi ribadiamo il voto favorevole a questa mozione.
Presidente
- Grazie collega Bertschy. La parola al
Consigliere Donzel, ne ha la facoltà.
Donzel (PD-SIN.VDA)
- Grazie Presidente.
Diciamo che in tempi non sospetti, molto tempo fa, esprimemmo
l'avviso di non andare a una votazione di scontro sulla Presidenza
del Consiglio, ma di trovare l'accordo su una figura condivisa,
perché non volevamo un Presidente eletto da franchi tiratori o un
Presidente che non avesse in aula l'autorevolezza per far valere le
ragioni dei Consiglieri regionali, in particolare quelli di
minoranza, che giustamente da anni lamentavano di non avere
risposte chiare a determinate richieste.
Io quindi scinderei due aspetti: uno, quello dell'elezione del
Presidente, dalle cose che deve fare il Presidente e che
sicuramente andranno ribadite e richieste al momento dell'elezione
per me, assolutamente, rimangono valide. Dev'esserci assoluta
tutela e garanzia nell'attività di chi svolge la funzione di
Consigliere regionale, una figura di garante dell'aula come quella
del Presidente dev'essere mantenuta. Perché dicemmo appunto allora
che era meglio rinviare? Perché dal nostro punto di vista si
sarebbero garantite meglio le minoranze se un accordo di massima
intorno a queste persone veniva trovato. Non nego che ci siano
state delle accelerazioni in questo percorso, perché vorrei
ricordare che c'era una risoluzione che invitava a delle dimissioni
il Presidente, ma le dimissioni effettive del Presidente avvengono
a seguito di un tacito accordo politico, poi se qualcuno ha
cambiato idea, ha deciso di non rispettare gli accordi che
tacitamente a livello personale fa all'interno di quest'aula, tra
signori, la parola data, si è dimenticata questa cosa, e fa finta
di niente oggi, in quest'aula, vuol dire che è un fatto suo
personale, con la sua coscienza, se la vedrà, non mi interessa.
Però c'è stata un'accelerazione, che ha portato il Presidente del
Consiglio a dare delle dimissioni. Con mia sorpresa si è poi
dimesso tutto l'Ufficio di Presidenza, senza che nessuno avesse
chiesto parere per esempio al Partito Democratico rispetto alle
dimissioni e quant'altro, ho detto più volte che noi quell'Ufficio
di Presidenza non ci ha mai rappresentato. Ogni forza politica si è
eletta il suo rappresentante, che prendeva le sue decisioni sulle
singole cose, e noi apprendevamo dai giornali le decisioni che
venivano prese, salvo qualche rara volta che il Presidente del
Consiglio di turno aveva la gentilezza di chiederci un parere o
quant'altro. Quindi dal nostro punto di vista questa cosa andava
rivista e gestita in modo molto diverso.
Allora veniamo alla questione dei tempi. C'è stata una strana
accelerazione sulla richiesta del "votiamo subito" a ridosso di una
sentenza che doveva arrivare dalla Procura della Repubblica. Poi,
come dire? per un po' non ci sono stati grossi allarmismi intorno
alla figura del Presidente, quasi sembrava che questa Presidenza e
Ufficio di Presidenza funzionasse quasi meglio così da
dimissionario. Tutti amiconi, tutti vogliamoci bene e si è andati.
Arrivano le elezioni, uno si aspetta che adesso...ricomincia dopo
le elezioni, richiesta immediata, eleggiamolo oggi, votiamo qui
subito...no si decide di andare al 24, dopodiché una valutazione,
una valutazione che ci può stare, tra alcune forze politiche,
dicono: andiamo al 15, io dico: la data del 24, cioè, in che cosa
consiste? Se c'è urgenza si doveva votarlo ieri. Se non c'è
urgenza, non è che 10 giorni cambiano rispetto all'impegnativa di
una mozione che diceva che a decidere doveva essere l'Ufficio di
Presidenza...no scusate la Conferenza dei Capigruppo. Ora la
Conferenza dei Capigruppo ha votato e dice: non mi va bene neanche
quello che vota la Conferenza dei Capigruppo. Allora non ti va bene
niente. Allora bisogna capire se l'accordo lo si vuole trovare
rispetto non soltanto alla persona, ma rispetto a un funzionamento
dell'Ufficio di Presidenza, rispetto a come l'Ufficio di Presidenza
in una realtà piccola come la nostra, che in qualche modo coinvolge
anche le forze che ne rimangono eventualmente escluse a turno.
Perché parliamoci chiaro, qualsiasi Ufficio di Presidenza
combiniamo, verrà sempre che qualche forza politica, magari dentro
non c'è, se ci sarà la sensibilità per ascoltare anche questi
soggetti e dare voce loro...quindi sono tante questioni che
meritano di essere affrontate.
Da parte nostra non siamo scandalizzati dal fatto che 10 giorni
siano diventati oggi un punto fermo, quando per due sedute si era
persa traccia dell'urgenza della Presidenza del Consiglio. Quindi,
per quanto ci riguarda, noi non condividiamo la data perentoria del
24 e ci atteniamo alla decisione della Capigruppo, come deliberato
da una risoluzione che dava proprio alla Capigruppo l'indicazione
di esprimere la data.
Presidente
- Altri interventi? Non ci sono altri
interventi? Chiede la parola il Consigliere Ferrero, ne ha
facoltà.
Ferrero (M5S)
- Ci spiace riscontrare questa posizione
rigida su una questione che a noi pareva limpida, mi sfuggono
alcune considerazioni che sono state fatte, ma direi che arrivati a
questo punto possiamo sintetizzare con "un posto in Giunta val bene
una messa".
Presidente
- Chiede la parola il Consigliere Chatrian, ne
ha la facoltà.
Chatrian (ALPE)
- Il bello del confronto è rispettare le
posizioni degli altri. Ho visto un Presidente che ha apprezzato, ma
ci sta...le parole del collega Capogruppo Donzel, ci sta. Ma per
chi ci ascolta, sia chiara solo una cosa: non è che la Capigruppo a
maggioranza ha deciso un percorso, tre forze hanno deciso un
percorso, han dettato l'agenda, che forse è più chiaro, e le forze
sono l'Union Valdôtaine, il PD e la Stella Alpina. Ci sta,
Presidente Rollandin, ci sta, per la legge dei numeri ci sta.
Adesso questi numeri sono un po' più grandi, quindi ci sta ancora
di più, e lei è più contento e quindi ci sta ancora meglio. Ma ciò
detto, il collega Donzel devo dire che non mi ha convinto, ha
argomentato omettendo certe parti, sicuramente sarà rappresentato
la prossima volta se non nell'UP, quanto meno dalla maggioranza,
quanto meno dal Governo, dall'Esecutivo.
Non confondiamo però i piani, non confondiamo i piani fra
istituzione...lei è d'accordo su questo, Presidente Rollandin, non
confondiamo i piani tra istituzione,
Présidence du Conseil
,
e l'altro che è quello dell'allargamento della maggioranza,
legittima, dicevo, noi abbiamo fatto battaglie gomito a gomito col
collega Donzel, coi colleghi del PD. Da sette anni a questa parte,
atti scritti nero su bianco, sulle posizioni che abbiamo trovato
sia delle sintesi, ci siamo anche scannati, abbiamo presentato
delle controfinanziarie da sette anni, nessun problema, però non
confondiamo le acque. Sa perché noi sosteniamo convintamente questa
mozione? Perché le due cose non c'entrano nulla. Nel senso che
probabilmente voi dovete quadrare le cadreghe per l'allargamento
della maggioranza e per...lei non è d'accordo sulla mia
affermazione, Presidente Rollandin, però allora perché non
stacchiamo le due elezioni. E poi diciamolo chiaramente, a chi è
interessato, la Presidenza del Consiglio, al di là del nominativo,
al di là della figura, a noi interessa, come gruppo ALPE,
soprattutto quali sono gli impegni che si assume il futuro
Presidente del Consiglio, lo dicevamo poc'anzi, e poi anche su
questo, sulla figura condivisa, anche lì, chiarezza, no, c'è una
nuova maggioranza? C'è già. Quindi, collega Borrello, quando lei ci
dice il nuovo assetto del Consiglio, non so se avete deciso di far
entrare qualcun altro in Consiglio regionale, perché l'assetto del
Consiglio è sempre lo stesso, eventualmente ci sarà un nuovo
assetto del Governo, eventualmente. Però, chiarezza per chiarezza,
anche su questo era la volta buona Presidente Rollandin, poi,
ripeto, noi abbiamo la nostra posizione, lei ha la sua, allargata
con qualche numero in più, quindi diventa ancora più pesante, però
era la volta buona proprio per dividere le due elezioni, perché
nulla c'entrano e non invece mettere insieme, per un discorso
probabilmente di cadreghe, di poltrone...era la volta buona per
dare un segnale all'esterno, che non era una merce di scambio o non
è una merce di scambio, all'interno della nuova maggioranza, la
Presidenza del Consiglio, tutto questo. E forse era...poi magari il
Presidente Rollandin interverrà più tardi e questa nuova
maggioranza ha già deciso che la figura dell'arbitro, del
Presidente del Consiglio, sarà della minoranza, e in minoranza mi
sembra che da martedì alle 17 sono rimasti tre gruppi: ALPE, UVP e
il Movimento Cinque Stelle. Questo sarebbe stato un bel passaggio
chiaro, non la figura condivisa, ma prima di parlare di figura
condivisa è da quale parte del campo, perché altrimenti la gente
all'esterno non capisce e sembra quasi che ci siano incontri
segreti, non segreti, chiari o poco chiari. Questo avremmo gradito
veramente oggi.
Avremmo gradito da parte della maggioranza, invece, il sostegno
di questa mozione proprio a tutela e a garanzia del percorso e del
dibattito avvenuto in questi due anni e proprio perché, com'è già
stato detto più volte in quest'aula, avevate bisogno di un
allargamento numerico, numerico per approvare gli atti
amministrativi, i bilanci, il rendiconto, le modifiche comunque
delle regole all'interno di questo Consiglio, lo state facendo e a
maggior ragione forse oggi poteva essere un segnale vero per
distinguere i due percorsi, quello del nuovo assetto di governo,
che nulla ha a che fare, perché non è vero quello che si sente in
giro, le
"ronfle"
(traduzione letterale dal patois:
"dicerie") che si sentono, comunque che la quadratura, invece,
dev'essere fatta anche con la cadrega del Presidente del Consiglio.
Forse oggi era la volta buona per smarcarsi come Consiglio
regionale e far capire alla cittadinanza valdostana che la seconda
figura istituzionale più alta che abbiamo nulla c'entrava con il
nuovo assetto numerico, quanto meno più stabile per il futuro della
legislatura. Grazie.
Presidente -
Ha chiesto la parola il Consigliere
Cognetta, ne ha la facoltà.
Cognetta (M5S) -
Sì, grazie Presidente.
Solo per puntualizzare qualche data, così riusciamo a parlare di
cose come sono accadute nella sequenza temporale con la quale sono
accadute. Nel Consiglio regionale...sono dati che vengono presi
dalla mozione che abbiamo presentato...dicevo, nel Consiglio
regionale del 20 maggio era stata fatta una richiesta da parte del
Capogruppo Stefano Ferrero relativamente al fatto che non ci fosse
ancora stata fissata, da parte dell'Ufficio di Presidenza, una
Capigruppo nella quale si fissasse la data dell'elezione del
Presidente, dell'Ufficio di Presidenza. Venne risposto in
quell'occasione che bisognava fare una richiesta scritta, richiesta
scritta che è stata fatta praticamente il giorno dopo. A quel
punto, abbiamo atteso invano che venisse fissata la Capigruppo,
nella quale si discutesse quello che doveva essere la data. Questa
Capigruppo è stata fissata l'altro ieri, cioè il 9, e lì si è
decisa la nuova data, tenendo presente che questa mozione da noi è
stata presentata il 28 maggio, quindi, insomma, qualche giorno
prima della Capigruppo. C'era un perché l'abbiamo presentata il 28
maggio: perché siamo stati ancora una settimana ad aspettare che
finalmente arrivasse una data che, ripeto, è apparsa il 9 di
giugno. In questa Capigruppo avete votato a maggioranza che se ne
riparla il 15 luglio, cioè sostanzialmente da quando abbiamo fatto
la prima richiesta, che era il 20 maggio, ne parliamo dopo due
mesi. Ora non so, forse dovevamo chiederlo ancora prima, è anche
quattro mesi che ne parliamo, però che altro dovevamo fare,
scusate? Beh i tempi sono questi, mi sembra quasi assurdo poi dire:
"potevi farlo prima"! Noi l'abbiamo fatto quando è stato il momento
di farlo, secondo noi. Adesso, trovare delle scuse così campate in
aria mi sembra davvero...come dire? piuttosto divertente per non
dire altro.
Presidente
- Grazie. Ha chiesto la parola il Consigliere
Viérin, ne ha facoltà.
Viérin L. (UVP) -
Merci Monsieur le Président.
La questione di questa iniziativa ci dà di nuovo, per l'ennesima
volta, la possibilità di parlare sulla vicenda, che noi avevamo
definito ormai imbarazzante, della Presidenza del Consiglio. Una
posizione che è stata ben ribadita dal nostro Capogruppo, ma che
merita qualche puntualizzazione, visto che si è cercato di deviare
la discussione su un altro piano.
Intanto, per ribadire che la posizione dell'UVP e di parte (e
oggi possiamo definirla di parte dell'opposizione), è sempre stata
la stessa: noi non abbiamo cambiato idea. Sin dal 2013, primo
giorno di legislatura, che non è iniziata nel primo giorno con
l'elezione della Presidenza del Consiglio, vorremmo ricordarlo,
forse qualcuno ha la memoria corta o, meglio, preferisce non
ricordare...non è stato eletto il Presidente del Consiglio,
utilizzando la questione della mancanza dei numeri che si
richiedono per l'elezione, semplicemente perché non c'era stata una
condivisione. Noi non avevamo fatto una questione di nomi sul
Presidente Emily Rini, almeno noi, ma avevamo semplicemente detto:
con una maggioranza di 18 a 17 troviamo perlomeno uno sgarbo
istituzionale non aver coinvolto le istituzioni nella condivisione
di un nome, di un programma, di un progetto di Presidenza
condivisa, e ci pare che tutta l'opposizione la vedesse così.
Abbiamo addirittura candidato la collega Morelli, perché ritenevamo
che con un programma e con dei contenuti incarnasse ciò che noi
avevamo espresso. Sappiamo benissimo che l'elezione non andò in
porto neanche alla prima votazione, perché mancarono dei voti in
quest'aula; ecco come iniziò questa legislatura, che qualcuno oggi
cerca di tacconare. Ci furono mesi abbastanza difficili dal punto
di vista dei conflitti istituzionali, il collega Ferrero lo ha
ricordato, ci furono delle discussioni sulla questione
dell'accessibilità degli atti, sul "116", tutte battaglie
condivise, ci pare. Poi ci fu un momento in cui la Valle d'Aosta
rimase 70 giorni senza Governo. Ce lo siamo dimenticati? E la
risoluzione che qui venne approvata assieme a quella della
rimozione dell'Amministratore unico, assieme a quella della
rimozione dei vertici del Casinò, furono tutte risoluzioni
disattese, tutte risoluzioni votate in quest'aula e disattese, con
una schiaffo non solo a questa istituzione, ma anche alla comunità
che noi dovremmo rappresentare e la gente che ci diceva: "bene,
votate le cose ma non cambia niente". Qual è il cambiamento? Chiaro
che poi qualcuno ha un'idea diversa di cambiamento.
Col passare del tempo, ci fu, invece, poi il rientro di una
parte di dissidenti e ci fu il secondo Governo di questa
legislatura, il cosiddetto "Rollandin bis", che vide di nuovo uno
scontro istituzionale, perché sulla figura del Presidente del
Consiglio, non sulla persona di Marco Viérin, che noi non sapevamo
come avrebbe gestito quest'aula, ma di nuovo sulla questione siamo
18 a 17, avete fatto per 70 giorni una crisi e ripartite con gli
stessi crismi; tant'è che ci fu un'apertura, dopo, del Presidente
della Regione dopo mesi difficili, dopo l'approvazione in
quest'aula di una risoluzione che sfiduciava il Presidente, che fu
di nuovo approvata, ma fu disattesa, disattesa perché? Perché il
Presidente aprì una nuova fase, una fase di dialogo, di confronto,
con le opposizioni. Quindi non è che abbiamo cambiato idea o che
qualcuno ha cambiato idea. Abbiamo semplicemente detto che questa
legislatura ha avuto delle sfaccettature diverse. È iniziata in un
modo molto difficile, da un punto di vista dello scontro
istituzionale, ma sul Governo...ma ognuno ha le proprie posizioni,
c'è un Governo, incarna dei programmi, dei progetti, possiamo avere
delle visioni diverse, ma il Governo è il Governo. La figura
istituzionale, coi numeri che c'erano...noi, perché non lo
condividiamo...tant'è che è stata tenuta ferma
in primis
perché c'era la pausa estiva, dopodiché abbiamo detto: "beh,
vediamo se si arriva ad una condivisione della figura del
Presidente del Consiglio per dare anche attuazione a quella famosa
risoluzione votata".
Ci sembrava, quando siamo arrivati poi all'anno nuovo, che la
comunità
in primis
e anche queste istituzioni non dovessero
più aspettare il fatto di avere la sostituzione di un Presidente
che poteva anche essere lo stesso, ma una nuova votazione, che noi
avevamo intuito essere diversa, perché c'era una fase diversa, e
che abbiamo tutti assieme sollecitato e accelerato. Per dire:
"benissimo, abbiamo avuto una crisi che non ha fatto bene a
nessuno, abbiamo una seconda fase dove un Presidente sfiduciato
continua a essere in carica", è imbarazzante anche per chi lo
rimane, ecco perché poi il Presidente...l'Ufficio di Presidenza ha
dato le dimissioni a seguito delle dimissioni del Presidente, per
dire: "benissimo, apriamo una fase dove ci confrontiamo anche
sull'Ufficio di Presidenza". Noi abbiamo sempre chiesto che questa
votazione, assieme alle altre forze di opposizione, salvo qualcuno
che ha iniziato, invece, a smarcarsi, fosse effettuata subito...al
di là delle altre vicende e al di là...scusi, collega Donzel, la
questione della Procura, che nessuno assolutamente ha mai tirato in
ballo e che forse era un po' un fantasma di qualcuno...ma
sicuramente noi la politica la facciamo in quest'aula, non in altri
palazzi...noi, noi, "noi" la facciamo qui. Questo per dire quindi
che oggi noi abbiamo, di nuovo, la stessa posizione e chiediamo
semplicemente, al di là della visione di rimandare o meno questa
cosa, perché effettivamente qualcuno ha posto di nuovo la
questione...allora noi abbiamo detto: benissimo, siamo stati sempre
disponibili a effettuare un rinnovo della Presidenza,
confrontandoci nella Conferenza dei Capigruppo, per vedere se c'è
una disponibilità ad avere una Presidenza condivisa, dialogare con
le opposizioni, su questa figura istituzionale che nulla ha a che
vedere col Governo o no, ma...e di nuovo siamo (e questa è stata
l'espressione in Conferenza dei Capigruppo) convinti che questa
votazione vada fatta, poi prendiamo atto che la data fissata è a
luglio, però vogliamo ribadire che la posizione è sempre la
stessa.
Oggi noi crediamo che ognuno sia legittimato a fare i passaggi
politici che vuole, ma noi non accettiamo lezioni di coerenza da
chi oggi la coerenza non può metterla sul campo, di fronte a chi ha
sempre la stessa posizione e ribadisce le cose in quest'aula,
quindi noi non accettiamo lezioni da nessuno, soprattutto da chi le
lezioni oggi è poco titolato a darle. Noi crediamo che i contenuti
di questo inizio di legislatura, di questa quasi metà di
legislatura, siano validi sia nei contenuti degli argomenti
affrontati, che sia per il Casinò, che sia per gli argomenti
dell'agricoltura, che sia per gli argomenti scolastici, di tutti i
temi, noi li abbiamo portati avanti, e siamo ancora convinti di
questi contenuti. Forse qualcun altro, ed è stato anche decretato,
non crede più in certi contenuti, non crede più in un certo momento
in cui la sintesi era arrivata anche in un documento chiamato
Renaissance
, ma legittimo, legittimo, ognuno di noi è
legittimato a farlo, però noi chiediamo che la stessa coerenza che
qualcuno rivendica sia poi messa in campo. Magari quando si parla
di Governo, quando per un anno e mezzo o quasi due abbiamo detto
che bisognava ridurre il numero degli Assessorati...ma lo vedremo a
breve se questo cambiamento che qualcuno porta avrà la forza di
ridurre il numero degli Assessorati, e noi ci auguriamo che sia
così, anzi, saremo felici se sarà così, perché è così che si
portano i contenuti del cambiamento. Noi speriamo che la stessa
condivisione invocata per un anno e mezzo-due per avere la
possibilità di avere una Presidenza che fosse magari rivendicata
dall'opposizione o comunque condivisa, sia poi, pur nella
discontinuità, rilevata da chi l'ha propinata in questo anno e
mezzo. Noi non facciamo del processo alle intenzioni, ma prendiamo
atto dei fatti, perché sono i fatti, non le dichiarazioni di
principio. Al momento debito faremo le nostre valutazioni sui
contenuti, sui passaggi, sugli allargamenti, su tutto ciò che
succederà, ma oggi si discute di qualcos'altro, perché noi abbiamo
sempre separato, come qualcun altro ha ricordato, il piano
istituzionale dall'azione amministrativa-politica che un Governo
deve mettere in campo.
Con molta pacatezza, quindi, ribadiamo la nostra posizione, che
non è quella di aver voluto a tutti i costi l'elezione di un
Presidente, ma dopo essere stati 70 giorni senza Governo, siamo
stati sei mesi senza Presidente del Consiglio, assieme ai mesi in
cui il Presidente era sfiduciato e operava come se nulla fosse. È
chiaro che la comunità poi, forse, si allontana un pelo dalla
politica e dice: "ma cosa state a fare lì, voi 35? Votate le cose,
il giorno dopo tutto come prima, non avete pudore, non vi dimettete
neanche quando siete sfiduciati!", ma questo lo dice la gente.
Allora, tra ciò che la gente pensa e che incarna un po' il pensiero
comune e ciò che noi rappresentiamo in questa istituzione, forse
stare sei mesi senza Presidente del Consiglio...non pensiamo che
rimandare...ma questo lo abbiamo detto un mese fa, due mesi fa,
però nessun problema. Noi crediamo che il rispetto delle idee
altrui sia alla base di tutto; se poi ci sono altre questioni,
queste non ci riguardano e sicuramente le rimandiamo al mittente.
Grazie.
Presidente -
Altri interventi? Ricordo che siamo in
discussione generale. Altre richieste? Possiamo chiudere la
discussione? Discussione chiusa. Qualcuno che replica per la
maggioranza? Non ci sono richieste? Chiusa la discussione, mettiamo
in votazione. La votazione è aperta. La votazione è chiusa.
Esito della votazione:
Presenti: 35
Votanti: 14
Favorevoli: 14
Astenuti: 21 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin, Marco Viérin)
La mozione quindi viene respinta.
Considerata l'ora, facciamo ancora...chiedono una sospensione
per la riunione dei Capigruppo? Ha chiesto la parola il Consigliere
Chatrian, ne ha facoltà.
Chatrian (ALPE) -
Sì, grazie Presidente. Chiederei
un'interruzione delle forze di minoranza: UVP, ALPE e Cinque
Stelle.
Presidente
- Su richiesta del Consigliere Chatrian c'è
una sospensione di alcuni istanti.
Si dà atto che la seduta è sospesa dalle ore 12,45 alle ore
12,52 e che, alla ripresa dei lavori, riassume la presidenza il
Presidente Marco Viérin.
Viérin M. (Presidente) -
Riprendiamo i lavori? Chi chiede
la parola rispetto alla richiesta di sospensione? La parola al
collega Chatrian.
Chatrian (ALPE)
- Sì, grazie Presidente. Chiederei una
Capigruppo per favore.
Presidente
- Sono accordati cinque minuti di sospensione
per la Capigruppo.
Si dà atto che la seduta è sospesa dalle ore 12,52 alle ore
13.
Viérin M. (Presidente)
- Allora, si è deciso di chiudere
la seduta mattutina e riprendere i lavori alle 15,30.
---
La seduta termina alle ore 13.
