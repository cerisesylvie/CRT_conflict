Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1140 del 2 dicembre 2019 - Resoconto
OGGETTO N. 1140/XV - Interrogazione a risposta immediata:
"Criteri adottati per la dismissione di materiali dell'Ospedale
Parini".
Rini (Presidente) -
Passiamo al punto 6.01 all'ordine del
giorno. Per l'illustrazione, la parola alla collega Pulz.
Pulz (ADU VDA)
- Nel settembre 2018 ADU VDA aveva
presentato un'interpellanza per chiedere spiegazioni circa
l'abbandono di un camper e di una clinica mobile costati alla
collettività circa 220.000 euro. Chiedeva se l'Assessore intendesse
sollecitare l'azienda sanitaria a valutare la possibilità di
riutilizzo a favore della popolazione come ambulatori mobili o
punti di pronto soccorso. Non mancavano infatti le proposte di
associazione di volontariato in grado di fornire tale servizio con
personale specialistico. Ora, dopo oltre un anno senza risposte
reali, apprendiamo di un'altra triste vicenda denunciata da un
video pubblicato da La Stampa di Aosta, quella della distruzione di
400 letti dell'ospedale Parini, comprati una decina d'anni fa,
ormai dichiarati fuori uso, pare per via della mancanza di un piano
preciso di manutenzione. Forse quei letti avrebbero potuto essere
utili, riconvertiti ad altro uso per enti o per privati in
situazioni di difficoltà, ad esempio per un dormitorio pubblico a
protezione di chi un tetto non ce l'ha. Non risulta ufficialmente
che siano stati proposti a nessuna Ong o Onlus prima di procedere a
disintegrarli nel cortile dell'ospedale, il tutto documentato da
fotografie e video e con i relativi costi di smaltimento come
rifiuti ospedalieri. Ma quei letti, così come l'ospedale e tutto
ciò che è pubblico, sono stati comprati con i soldi dei
contribuenti, quindi non sono beni disponibili per privati, né per
venderli né per demolirli, tanto che ogni elemento risulta
catalogato e inventariato.
Vado al dunque e dico che noi interroghiamo il Governo regionale
al fine di sapere secondo quali criteri per l'USL si dismettono i
materiali, a volte persino nuovi, o si decide la loro rottamazione
e si persiste nella stessa pure a fronte dell'intervento, sebbene
tardivo, dell'Assessore alla sanità, almeno come riportato dai
giornali.
Presidente -
Per la replica, la parola all'assessore
Baccega.
Baccega (UV)
- Collega Pulz, io pensavo che l'articolo
potesse uscire con "Straordinario: all'ospedale Parini 400 vecchi
letti vengono sostituiti con letti nuovi", invece la notizia è
stata: "Stanno distruggendo i letti". Comunque il punto chiave
dell'operazione, che non va comunque perso di vista, è quello
rappresentato dalla sostituzione e dall'ammodernamento dell'intero
parco letti con apparecchiature di ultima generazione. È una
procedura che è stata gestita al fine di garantire la massima
efficienza, efficacia, economicità e sostenibilità per l'azienda. È
un percorso dettato in passato dal fatto che sono stati acquisiti
in leasing questi letti nel 2004, quelli ovviamente dismessi, e
sono stati riscattati nel 2014 al costo simbolico di 1 euro
cadauno. Tenuto conto che c'era in atto una spending review
piuttosto pesante, queste apparecchiature, che sono considerate
apparecchiature elettromedicali, avevano bisogno di una
manutenzione periodica, quindi si era spostata la spesa da corrente
a spesa di investimento, però si sosteneva comunque sempre un onere
di 80.000 euro annui.
Come ho anticipato, questi non sono letti normali, non sono
arredi semplicissimi che si possono trovare all'IKEA o in qualche
altro negozio di arredi, bensì apparecchiature elettromedicali
corrispondenti alla direttiva macchine nonché apparecchiature
elettromedicali conformi alla nuova norma CEI 60601/2/52 in vigore
dal 1° aprile 2013, che riguarda il nuovo standard internazionale
sui letti a movimentazione elettrica di degenza. Non essendo queste
apparecchiature cedibili ai sensi del decreto legislativo 81/2008,
proprio perché sono fuori norma, devono essere trattati rispettando
la normativa RAEE e le disposizioni della normativa europea in
merito alle modalità di smaltimento dei rifiuti professionali. Lo
smaltimento è stato previsto intanto per trattare la gestione dello
smaltimento del rifiuto, che è obbligatorio, e poi per minimizzare
i costi già di per sé onerosi. Tenga conto che sono andato a fare
un sopralluogo, questi letti sono pesantissimi, 150 chili l'uno e
occupano 3 metri quadri cadauno, lei si immagini per 400 letti!
Quindi per quanto riguarda l'operazione effettuata nel 2004, si
tratta di strutture elettromedicali, non di letti normali; le
abbiamo proposte ad alcune strutture sul territorio e poi quando ci
hanno sottolineato che non potevano essere cedibili siamo tornati
indietro, perché ne avevamo ricoverati una quarantina, quelli un
pochino messi meglio.
Per quanto riguarda i camper, l'azienda USL ha precisato che si
tratta di mezzi perfettamente funzionanti su strada. Non essendo
più utilizzati dalle strutture competenti aziendali si è ritenuto
opportuno procedere prioritariamente alla loro vendita tramite asta
pubblica.
Presidente -
Grazie, Assessore, magari poi fa pervenire
la risposta. Prego, collega Pulz.
Pulz (ADU VDA)
- Assessore, noi continuiamo a credere che
quest'incredibili sprechi di denaro pubblico, che possono assumere
forse anche l'aspetto di danno erariale all'azienda USL, siano la
conseguenza di una mancanza totale di ottimizzazione delle risorse
attraverso il loro riuso. S'ignora che esistono sempre delle
soluzioni alternative al macero a fronte di una povertà sempre più
diffusa anche a livello locale e a stanziamenti ormai ridicoli da
parte della Regione Valle d'Aosta per la cooperazione
internazionale e la solidarietà con i paesi più poveri. In altri
paesi quei letti non sarebbero fuori norma ma sarebbero una manna,
crediamo, e pensiamo che lei, Assessore, dovrebbe intervenire
perché i responsabili di questa amara gestione di beni pubblici
debbano rispondere per la sfrontatezza e la noncuranza della
povertà e della sofferenza altrui. E si rimedi anche, se possibile,
agli scarsi investimenti in campo umanitario e agli impedimenti per
gli operatori umanitari valdostani.
