Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1766 del 15 gennaio 1986 - Resoconto
OGGETTO N. 1766/VIII - PROBLEMI CONCERNENTI IL SERVIZIO
FERROVIARIO IN VALLE D'AOSTA. (Interpellanza)
PRESIDENTE
: Do lettura dell'interpellanza in oggetto
presentata dai Consiglieri Tonino e Viberti:
INTERPELLANZA
La recente decisione, assunta dal Compartimento di Torino
delle Ferrovie dello Stato, di sopprimere gli uffici gestione nelle
stazioni ferroviarie di Donnas, Hône Bard, Chambave e Quart e di
cancellare la stazione di Saint-Marcel, non può non destare
preoccupazione trattandosi di un segnale evidente di disimpegno
della Direzione delle ferrovie sulla tratta Chivasso-Aosta.
La perdita di tale servizio, con i disagi per i pendolari e
per i cittadini, comporterà una ulteriore caduta nell'uso del mezzo
ferroviario. Ciò nel momento in cui si richiede, da più parti, un
miglioramento del servizio ferroviario sia come adeguamento degli
orari che come servizio per le merci.
Il rischio reale è quello di una progressiva dequalificazione
della linea per arrivare, in tempi brevi, alla sua
marginalizzazione e quindi alla sua chiusura.
Una simile prospettiva danneggerebbe notevolmente la nostra
Regione, la quale non può assistere passivamente al
ridimensionamento della ferrovia.
Per queste ragioni i sottoscritti Consiglieri
regionali
INTERPELLANO la Giunta regionale per conoscere:
1)
se la Regione è stata preavvisata o se, peggio,
sono state concordate le scelte di riduzione degli uffici gestione
delle citate stazioni ferroviarie della Regione;
2)
in che modo e con quali tempi la Giunta regionale
intende raggiungere un'intesa con le Ferrovie dello Stato per un
impegno congiunto FF.SS. Regione, anche con finanziamenti
regionali, per ammodernare e potenziare il servizio ferroviario in
Valle d'Aosta.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Questo oggetto, relativo alla
soppressione di uffici di gestione delle Ferrovie dello Stato in
alcune stazioni della nostra Regione, doveva essere illustrato dal
collega Consigliere Tonino che, però, non può essere presente, per
ragioni legate alla sua funzione di Consigliere Regionale.
Condividendo l'interpellanza del collega, colgo l'opportunità per
sostituirlo nell'illustrazione dell'interpellanza che ritengo già
ben specificata nei suoi termini.
Ma vorrei anche sottolineare il fatto che il Consigliere Tonino
aveva anche inviato una lettera al Presidente della Giunta e
all'Assessore regionale all'Industria, Commercio, Artigianato e
Trasporti, relativa proprio a quanto si dice nell'interpellanza e
alla quale, stando a quanto mi aveva detto solo due giorni fa, non
era stata data alcuna risposta. Preoccupato della situazione del
trasporto ferroviario nella nostra Regione, in quella lettera
chiedeva al Presidente della Giunta e all'Assessore che cosa
avessero in animo di fare per protestare contro la direzione
compartimentale e per chiedere alla stessa un incontro urgente.
Credo che, nel trattare l'interpellanza, si debba anche tener conto
di questa lettera che mi permetto di illustrare a nome del collega
Consigliere Tonino.
In generale noi riteniamo che l'atteggiamento di questa Giunta,
anche se contraddetto dalle parole, manifesti un certo disinteresse
nei confronti del trasporto ferroviario, perché, tutte le volte che
si affronta questo tema e si evidenzia una certa disponibilità,
subito risaltano le difficoltà legate al fatto che si tratta di un
ramo ferroviario staccato e che ci sono i genieri e l'esercito a
gestire la tratta Aosta-Chivasso... Tuttavia, anche se si sono
avanzate delle proposte di vario genere, quantomeno a livello di
ipotesi, mai, però, da parte della Giunta ci è stato detto qualcosa
di preciso sul tema della ferrovia. Ne consegue che non si fa
nessuna scelta a favore della ferrovia e si lascia che la sua
funzione diventi sempre meno importante.
Non è detto che si debba necessariamente sposare la tesi di
Nuova Sinistra sul trasporto su rotaia, però dobbiamo convenire che
si tratta pur sempre di un mezzo di trasporto pubblico che potrebbe
rendere un servizio molto più efficiente lungo la dorsale centrale
della nostra Regione. Invece noi, riferendoci al Comune di Aosta,
lasciamo che i militari si costruiscano uno stabile che prima di
essere abbandonato verrà da noi pagato chissà quanti miliardi,
lasciamo scadere la convenzione e la lasciamo rinnovare senza
ottenere niente in cambio... Pertanto io mi chiedo se siamo di
fronte ad incapacità o a scarsa volontà, oppure se ci troviamo
decisamente di fronte ad una prova di evidente disinteresse, come
si può evincere dall'andamento di tutta la questione inerente alla
ferrovia, dalla trattazione che se ne può fare in Consiglio e dalle
decisioni che ne conseguono.
Sappiamo tutti ad esempio che, d'estate, con pretesti di vario
genere, viene eliminata la tratta da Aosta a Pré-St. Didier e non
vediamo alcun deciso intervento della Giunta regionale. Ma allora
ditecelo chiaramente che la ferrovia non vi interessa e che non
avete intenzione di fare niente a suo favore, così ne prenderemo
atto e cambieremo atteggiamento, oppure non parleremo più della
questione! Ma è assolutamente inutile che continuiate a ripeterci
che si è cercato di..., ma... Credo che la Regione abbia tutto il
diritto di farsi sentire, e credo che ne abbia anche i mezzi,
presso l'Amministrazione centrale e presso la Direzione, non solo
compartimentale, ma generale delle Ferrovie dello Stato.
È inaccettabile che un servizio pubblico sia ridotto nello stato
in cui è ridotto attualmente il servizio ferroviario nella nostra
Regione, che viene ancor più peggiorato con l'eliminazione di
alcuni servizi, per le esigenze di economicità dell'azienda
ferroviaria, ma questo avviene perché noi, anche in questo settore,
come in quello industriale ed in altri, non abbiamo la forza e la
volontà di farci ascoltare e di far presenti le nostre esigenze. È
inutile ripetere che una linea ferroviaria metropolitana, che vada
dal capoluogo della Regione verso i principali centri e che assolva
i compiti di trasporto celere, potrebbe essere un mezzo molto
usato, mentre invece la nostra Regione, per quanto concerne il
trasporto pubblico, è talmente disservita, nonostante le varie
sovvenzioni di ogni genere, che quando ci si deve recare fuori è
necessario servirsi di mezzi, se non proprio personali, certamente
di tipo automobilistico, a meno che non ci si voglia servire
dell'aereo. Invece centri anche più piccoli e meno importanti di
Aosta, che è anche un capoluogo di Regione, sono collegati alla
rete ferroviaria nazionale in modo molto più razionale e rapido.
Pochi giorni fa si leggeva su "La Stampa" la protesta di una povera
cittadina che, per arrivare da un Comune del Veneto sino a
Châtillon, aveva impiegato la bellezza di 6 ore! Questi fatti sono
inaccettabili! È preferibile sentirsi dire che la tratta sarà
chiusa, piuttosto che vedersi togliere un pezzo alla volta un
servizio di cui credo che la nostra Regione abbia diritto come
altre Regioni.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Ho fatto preparare una risposta che va
un pochino oltre le richieste degli interpellanti, ma ad essa
voglio premettere alcune considerazioni personali. Trovo piuttosto
distanti certe dichiarazioni fatte in Consiglio regionale, rispetto
alle reali situazioni che noi verifichiamo quando dobbiamo
"contattare" e "contrattare" con organismi ed enti superiori a noi,
delle nostre situazioni. Prima di leggere il testo che ho
preparato, vorrei dire che non è la Valle d'Aosta a dover scegliere
o meno la ferrovia. Servirebbe a ben poco disporre già oggi di una
ferrovia che raggiunga Pont-St. Martin o anche Chivasso da Pré-St.
Didier, in un tempo record, quando gli organismi tecnici preposti
ci vengono a dire che la linea Milano-Torino è già stracarica e che
in certe fasce orarie, che sono quelle richieste da tutti e che
corrispondono agli orari di inizio e di fine dei turni di lavoro,
non si può assolutamente entrare a Porta Nuova, perché la stazione
risulta ingolfata dalle precedenze che spettano ai treni
internazionali e a quelli di interesse nazionale. La nostra
situazione è quindi conseguente ad altre di carattere più
generale.
Quando poi il discorso verte sulla economicità del servizio,
corriamo il rischio di toccare un argomento veramente tragico. Al
termine del mio intervento, ad esempio, darò alcune cifre relative
al numero dei biglietti venduti, alle quali non bisogna attribuire
un valore determinante, ma certamente significativo per la
soppressione di certi servizi in Valle d'Aosta. Come si fa a
sostenere, come spesso abbiamo sostenuto presso la Direzione
compartimentale di Torino delle FF.SS., che certi treni rivestono
un interesse essenziale per la Valle d'Aosta, quando il Direttore
del Compartimento, con i dati alla mano, ci dimostra che quel
treno, che alle FF.SS. costa una certa cifra, che comporta il
mantenimento in servizio di 40 persone circa, è utilizzato soltanto
da 3 persone? Allora ci chiedono di utilizzare sistemi di trasporto
alternativi. Il problema è quindi molto complesso e non si tratta
solo di esprimere un giudizio sulla nostra volontà o meno di
realizzare certi servizi.
La mia risposta sarà piuttosto lunga perché cercherà di chiarire
e di portare il Consiglio a conoscenza di alcune situazioni.
L'interpellanza dei Consiglieri Tonino e Viberti, offre l'occasione
di aggiornare l'esame della situazione delle Ferrovie dello Stato
in Valle d'Aosta. È bene precisare subito che la situazione, anche
solo rispetto a quattro mesi fa, è stata completamente trasformata
dalla riforma ferroviaria e dall'istituzione dell'Ente Ferrovie,
con decorrenza 1° gennaio 1986. Questo significa che le Ferrovie
dello Stato non dipendono più dal Ministero dei Trasporti e le
decisioni che le concernono sono assunte direttamente ed
esclusivamente da un proprio Consiglio di Amministrazione il quale
tiene conto dei criteri stabiliti con la legge istitutiva e che si
riassumono nella esclusiva economicità e produttività aziendale.
Questo ci dà già un'idea del quadro critico nel quale ci
troviamo.
Premesso questo, occorre riportare anche le valutazioni, circa
le istanze e le richieste in materia di servizio ferroviario
valdostano, alla cruda realtà che discende dalla nuova
organizzazione ferroviaria italiana. Tutta la premessa
dell'interpellanza dei Consiglieri Tonino e Viberti deve essere
rivista in relazione alla situazione che è stata determinata con le
leggi statali approvate dal Parlamento. Quando nell'interpellanza
si dice che le decisioni di sopprimere i quattro uffici-gestione di
Donnas, Hône Bard, Chambave e Quart, costituiscono un segnale
evidente di disimpegno della Direzione delle Ferrovie, o quando si
dice che esiste il rischio di una marginalizzazione e quindi di una
chiusura della linea, non si sono ancora ben afferrati i termini
reali e crudi della situazione.
La legge 22 dicembre 1984, n. 887, legge finanziaria n. 85,
all'articolo 8 ha infatti prescritto quanto segue: -"Entro 6 mesi
dall'entrata in vigore della presente legge il Ministro dei
Trasporti predispone un piano per la graduale soppressione in non
più di 3 anni, sia delle linee a scarso traffico, sia degli
impianti passivi posti sulle linee della rete fondamentale". Con
questa norma si è segnata la condanna di linee locali secondarie a
scarso traffico ed altamente passive, come la nostra. Si tratta
quindi di qualcosa di più di un rischio: seguendo letteralmente e
dando meccanica applicazione a queste disposizioni, tutta la nostra
rete, non solo la tratta Aosta Pré-St. Didier, ma anche la
Chivasso-Aosta, sono in queste condizioni. Il problema non è più
quindi quello di posticipare i tempi di certe inevitabili economie
di esercizio, quale l'ufficio-gestione di Donnas, ma era quello di
non far entrare nel modo più assoluto l'intera linea da Pont-St.
Martin a Pré-St. Didier nel piano di soppressione previsto dalla
legge finanziaria.
Il piano presentato al Ministro, alla Regione ed al Parlamento,
prevedeva la linea Aosta-Pont-St. Martin nel cosiddetto Elenco n. 2
cioè l'elenco delle linee a scarso traffico, per le quali le
autorità competenti possono decidere il mantenimento totale o
parziale del servizio pubblico, assumendone i relativi oneri, per
necessità di carattere generale e con funzioni integrative alla
rete commerciale. Interventi e trattative ci hanno permesso di far
rientrare nell'insieme della rete commerciale-integrativa da
mantenere in esercizio anche la Aosta- Pont-St. Martin. Diciamo
quindi che rispetto alle indicazioni generali, abbiamo ottenuto un
punto a nostro favore nel senso che la tratta Aosta-Pont-St. Martin
rientra ora nell'insieme della rete commerciale-integrativa da
mantenere e pertanto non dovrebbero più sussistere alcuni rischi in
merito alla sua sopravvivenza. Ciò ha segnato anche una
diversificazione dell'attività del Ministero rispetto alla
commissione tecnica che si occupa del piano generale dei trasporti,
nel senso che le classificazioni delle ferrovie nei due momenti,
cioè progettazione del piano generale dei trasporti e nuova
classificazione del Ministero, non sono omogenee. Quindi quando io
dico rete commerciale integrativa mi riferisco alla classificazione
che il Ministero ha adottato.
L'obiettivo del mantenimento in esercizio della tratta
Aosta-Pont-St. Martin è stato raggiunto però con una certa
difficoltà. Il piano predisposto dal Ministro, in applicazione
della legge finanziaria, comportava poi che la Aosta Pré-St. Didier
venisse "tout-court" immediatamente soppressa in quanto inserita
nell'elenco delle linee da sopprimere nella prima fase. Questa
prima fase, prevista inizialmente nel 1° gennaio 1986, è stata
spostata al 1° giugno 1986. A questa data, circa 1000 chilometri di
linee a scarso traffico e d'interesse locale, devono essere
abbandonate. Siamo riusciti a non far inserire tra queste linee la
linea Aosta-Pré-St. Didier. Tutto questo permette di valutare che
cos'era in gioco nelle trattative, al di là degli uffici-gestione,
che sono oggetto dell' interpellanza e sui quali dirò alcune cose
più avanti. Quindi la linea Aosta-Pré-St. Didier non è però stata
accantonata dall'ente ferroviario, infatti essa continua a
rientrare nell'elenco delle linee a scarso traffico d'interesse
locale, con tutti i rischi, anche se non immediati, che ci dobbiamo
attendere. Comunque, perlomeno, essa non fa parte di quel gruppo
che sarà soppresso nel 1986, ma sarà ammessa alla seconda fase,
cioè a quella nella quale l'individuazione delle condizioni
necessarie a garantirne l'esercizio sarà continuata d'intesa con la
Regione. Tutto ciò serve a dare un quadro più completo della
situazione nella quale ci muoviamo.
In questa situazione ed in questa prospettiva vediamo il caso
lamentato dagli interpellanti.
A) L'ufficio gestione di Hône-Bard, che già comportava la
presenza di un dipendente solo due giorni alla settimana e gli
uffici-gestione delle stazioni di Donnas, Chambave e Quart, retti
ognuno da un addetto, sono stati soppressi perché non più
giustificati dalle esigenze di traffico.
B) Alla stazione di St.-Marcel, che non è stata comunque
cancellata, è stato addetto solo un manovratore. Anche qui si
tratta di una decisione che la Regione, nelle riunioni con la
Direzione compartimentale, ha respinto, ma la cui ineluttabilità
discende da quanto il Ministro dei Trasporti ha comunicato il 5
dicembre alla Commissione Trasporti della Camera e cioè che si
trattava di scelta già accettata dal sindacato dei ferrovieri
nell'ambito di una nuova flessibilità del personale utilizzato in
tali linee. Si tratta in sostanza di una nuova organizzazione del
lavoro.
Cito ancora il Ministro il quale con compiacimento ha
dichiarato: "Ancora una volta il sindacato dei ferrovieri si sta
dimostrando all'altezza dei tempi, evidenziando una visione
dinamica dei problemi e non certo paleo-corporativa".
Già impegnati nella difficile lotta per la salvezza dell'intera
linea da Pont-St. Martin a Pré-St. Didier, messi di fronte al fatto
compiuto dell'accettazione da parte del sindacato dell'intero
programma della flessibilità del personale utilizzato in linee
altamente antieconomiche, non abbiamo potuto contrapporre validi
argomenti alle statistiche presentateci e che si riassumono, per le
cinque stazioni di Donnas, Hône-Bard, Chambave, Quart e St. Marcel,
nella vendita di non più di 5 biglietti ogni giorno, come media,
per ognuna delle predette stazioni e precisamente: 18 biglietti per
la stazione di Donnas, 4 per la stazione di Hône Bard, 4 per quella
di Chambave, 2 per quella di Quart ed infine 2 biglietti per quella
di St. Marcel, con una media di 5 biglietti venduti ogni giorno.
Questo non significa che le stazioni saranno soppresse, ma che la
vendita dei biglietti avverrà direttamente sul treno, senza
sovrapprezzo per coloro che saliranno sul treno nelle stazioni
predette. Comunque abbiamo chiesto una riunione del Comitato
Ferrovie dello Stato-Regione, per studiare appunto l'organizzazione
del personale sulla linea e sarà nostra sollecitudine informare gli
interpellanti dell'esito delle trattative inerenti l'assetto del
personale sulla linea, in relazione alla richiesta
flessibilità.
Si comunica, infine, per quanto concerne il punto n. 2
dell'interpellanza che, se quanto ottenuto viene consolidato e se
cioè la linea Pont-st. Martin-Aosta rientra di nuovo nella rete
commerciale fondamentale, come ci è stato assicurato, allora gli
interventi di ammodernamento e potenziamento, già programmati
nell'ambito del programma integrativo e del piano poliennale,
continueranno, sempre a carico delle Ferrovie dello Stato. Per
quanto invece riguarda l'Aosta Pré-St. Didier attendiamo
l'approvazione della legge finanziaria per accedere agli interventi
previsti dall'articolo n. 17, cioè progetti mirati,
metropolitane...; mentre per quanto riguarda le eventuali intese
Ferrovie dello Stato- Regione, le trattative sono già iniziate.
Quanto prima l'Ente Ferrovie dello Stato, che si è mosso solo da
alcuni giorni, farà conoscere i termini delle strategie di
gestione, nell'interesse comune, già annunciate dal Ministro dei
Trasporti e sulle quali, previo coinvolgimento del Consiglio
regionale, la Regione farà conoscere i suoi intendimenti.
Questo è quanto dovevo e tengo a precisare che rimane ferma la
decisione della Giunta regionale di convocare, prima
dell'interruzione estiva dei lavori del Consiglio regionale, una
conferenza regionale dei trasporti, organizzando nel più breve
tempo possibile dei gruppi di lavoro su temi specifici, anche per
prendere conoscenza dell'evoluzione che sta progredendo a livello
nazionale, non solo nel campo dei trasporti su rotaia, e che pone
problemi diversi rispetto a quelli posti in precedenza anche alla
Regione.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Meno male che il Presidente della Giunta
si lamenta con l'opposizione per la trattazione delle
interpellanze. Credo che una tiratina d'orecchie la meriterebbe
anche l'Assessore Lanivi, se non altro per il tempo, mentre io,
invece, lo ringrazio per l'ampia ed esauriente relazione che ha
fatto, cogliendo l'occasione per porre finalmente...
(...INTERRUZIONE...)
Allora io pregherei la Presidenza del Consiglio di sottoporre le
interpellanze alla censura della Presidenza della Giunta, prima di
iscriverle all'ordine del giorno, come forse era d'uso in altri
tempi. Comunque approfittando del fatto che per il momento la
censura non è ancora stata instaurata, io continuo i miei
ringraziamenti all'Assessore.
Vorrei far presente che sarebbe opportuno mettere sull'avviso il
Compartimento ferroviario di Torino sulla possibilità che gli
eventuali "portoghesi" dichiarino di essere saliti nelle stazioni
nelle quali non è possibile acquistare il biglietto. Per quanto
riguarda poi la specificità dell'interpellanza, tengo a precisare
che noi ci muoviamo su segnalazioni che vengono fatte o dalle
Organizzazioni sindacali o addirittura dagli utenti stessi;
l'opposizione non ha certo i mezzi e le conoscenze che sono a
disposizione della Giunta regionale la quale, però, anche quando le
vengono richiesti dei chiarimenti, molto spesso se li tiene per sé.
Infatti in decine di occasioni si è parlato in questo Consiglio
dell'eventualità che ci venisse "tagliata" la ferrovia, però non si
sono mai avute risposte così esaurienti. Io non credo che ciò
dipenda soltanto dal fatto che certe decisioni sono state prese da
poco tempo, ma dal fatto invece che in altri momenti c'era una
scarsa volontà di fornire chiare informazioni al Consiglio.
Ripeto, comunque, che questa volta non si può non essere
soddisfatti della risposta. Di fronte ad un discorso come quello
che ci è stata fatto dall'Assessore, è necessario fare una
valutazione più attenta prima di esprimere delle opinioni in
merito, ed io chiedo, tra l'altro, di poter avere una copia della
risposta dell'Assessore, se non altro perché il collega Consigliere
Tonino possa esserne messo al corrente altrettanto
esaustivamente.
