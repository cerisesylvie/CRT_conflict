Classificazione
ISTRUZIONE PUBBLICA
Istituzioni scolastiche



Oggetto del Consiglio n. 447 del 25 marzo 2009 - Resoconto
OGGETTO N. 447/XIII - Interpellanza: "Intendimenti in merito
all'istituzione di una scuola superiore per studenti che praticano
attività sportiva a livello agonistico".
Interpellanza
Nelle scuole superiori della Valle d'Aosta si ravvisano
spesse volte problematiche relative alla gestione didattica degli
studenti che praticano attività sportiva, in particolare quella
sciistica, che per ovvi motivi si svolge nel pieno dell'anno
scolastico e in orari spesse volte coincidenti con le lezioni.
Alcuni istituti in passato hanno tentato di attivare percorsi di
studio confacenti alle necessità degli atleti, senza però ottenere
successo. Tale problema, oltre che interessare la formazione dei
ragazzi, poiché spesso vengono bocciati a causa del numero di
assenze o per insufficienza di valutazioni, colpisce direttamente
le finanze delle famiglie, che si vedono costrette a iscrivere i
propri figli in istituti privati al fine di permettere il
completamento degli studi superiori;
Considerata la rilevanza dell'attività sciistica in Valle
d'Aosta e al fine di favorire la crescita sportiva dei nostri
atleti, la quale richiede molte ore di allenamento, un istituto
superiore ad hoc potrebbe sollecitare il raggiungimento di alti
livelli agonistici senza compromettere gli studi;
Pare che sia la Sovrintendenza che l'Assessorato
all'Istruzione sono spesso rimasti freddi riguardo a tale
problematica, forse per motivi legati al rapporto tra numero di
iscritti e costi che un istituto così strutturato potrebbe
comportare;
Tutto ciò premesso e tenuto conto delle possibilità
finanziarie della nostra Amministrazione,
i sottoscritti Consiglieri regionali
Interpellano
l'Assessore competente per sapere:
1) quali sono i motivi che nel passato recente hanno portato
l'Assessorato a non favorire la nascita di una scuola superiore
aperta ai ragazzi che praticano a livello agonistico l'attività
sportiva, in particolare quella sciistica;
2) se l'Assessorato giudica positivamente l'idea di un
Istituto con le sopramenzionate caratteristiche, al fine di
permettere agli atleti un sereno percorso scolastico e la
possibilità di emergere a livello sportivo;
3) se l'Assessorato intende affrontare questa ipotesi nel
corso della presente legislatura, oppure se sussistono motivazioni
di carattere economico, giuridico, didattico, organizzativo tali da
pregiudicare in partenza un'idea di questo tipo.
F.to: Zucchi - Lattanzi - Benin
Presidente
- La parola al Consigliere Zucchi.
Zucchi (PdL)
- Grazie, Presidente. Caro Assessore, questo
argomento non è nuovo, però in questa legislatura vorrei capire
quali sono gli intendimenti, visto che si profila una legislatura
nuova, in merito a questa materia che è stata oggetto già di
esperienze e valutazioni nel passato, che non hanno sortito quelle
che erano le speranze: mi riferisco alla "Ecole des neiges" di La
Thuile e ad altre iniziative. Il mio ragionamento quindi nasce
dalla consapevolezza che la nostra è una regione alpina dove si
pratica uno sport in modo particolare, la mia attenzione si è
rivolta allo sci, ma il ragionamento potrebbe essere esteso alla
pratica di altri sport come quello del calcio e altri ancora, che,
come tutti sappiamo, rappresentano un elemento fondamentale per la
crescita dei nostri giovani, dovendoli abituare ad affrontare la
vita secondo dei principi sani e nel rispetto delle regole. Si ha
la consapevolezza, anche parlando con alcuni genitori
sull'argomento medesimo, che la scuola, al di là di alcuni casi
eccezionali, sia rimasta (come ho scritto nell'interpellanza)
abbastanza tiepida rispetto a queste (poi l'Assessore mi potrà
smentire) necessità di questi studenti che praticando tali
discipline sportive, che li costringono - mi riferisco a quelli che
le praticano sotto il profilo agonistico - a svolgere delle sedute
di allenamento a ritmi serrati, soprattutto nella stagione
invernale che coincide con il ciclo scolastico, per quanto riguarda
sia gli allenamenti, sia i momenti in cui sono chiamati a svolgere
le competizioni sportive, per cui ci sono state da parte di diversi
genitori delle perplessità con l'auspicio che si possa andare
incontro in una maniera maggiore rispetto a quella attuata
attualmente nei confronti di questi studenti. Senza dover
aggiungere altro, perché l'argomento è di tutta evidenza, vorrei
capire qual è il pensiero dell'Assessore in materia, se
l'Assessorato ritiene che su questo argomento ci possano essere
spazi di ulteriore valutazione. Sempre rimanendo nella disciplina
sciistica che dovrebbe essere un elemento caratterizzante della
nostra regione, anche per una situazione di analogia con altre
regioni alpine, come il Trentino Alto Adige, dove esistono delle
scuole che hanno avuto migliore sorte rispetto a quella ipotizzata
qui, vorrei sapere se, nonostante l'esperienza negativa del
passato, non vi sia un'intenzione magari articolata secondo delle
nuove concezioni per fare in modo che questa materia possa essere
sviluppata dall'Assessorato, affinché si possa dare risposta non
solo ai nostri studenti, ma che si vada anche oltre. Che quindi
questo progetto possa diventare, di concerto con l'Assessorato del
turismo, un elemento di richiamo per quanto riguarda gli atleti di
eccellenza che praticano lo sci alpino e che possano, frequentando
delle scuole che non potranno concernere tutte le discipline, ma
selezionate ad arte, coniugare la possibilità di svolgere
serenamente il proprio percorso scolastico continuando a praticare
secondo dei criteri di agonismo la disciplina sciistica e di fare
da polo di attrazione per altri studenti che possono venire da
altre parti d'Italia, che possano vedere in queste strutture dei
punti di arrivo, delle soluzioni che possano metterci in una
condizione rispetto ad altre regioni di offrire in questo settore
una soluzione all'avanguardia, una soluzione di eccellenza, che
unisca ambedue le necessità.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Grazie, Presidente. In effetti non è un
argomento nuovo e ringrazio il collega Zucchi perché ci permette di
parlarne di nuovo in questa legislatura. Nel febbraio 2005 è stato
firmato, dall'allora Presidente della Regione Carlo Perrin, l'atto
di vendita del complesso immobiliare "Ecole des neiges" di La
Thuile. Tale firma ha messo la parola fine ad un progetto iniziato
negli anni '80 e che si è rivelato una questione complessa, lunga,
tormentata ed intricata. Le azioni dell'Assessorato negli ultimi
due anni sono state quindi conseguenti alla conclusione di questo
percorso nel 2005 appunto della vicenda "Ecole des neiges", ma con
l'idea di lavorare a soluzioni alternative che andassero nella
previsione di dare ai nostri studenti sciatori la possibilità di
conciliare sport e scuola, con particolare riferimento agli sport
legati alla montagna e alla nostra realtà, quali, appunto, lo sci,
ma non solo. Non siamo rimasti "freddi" (per usare queste sue
parole) al problema, ma abbiamo anzi lavorato dal 2006 alla ricerca
e alla sperimentazione di soluzioni differenti per risolvere tale
questione, che si adattassero alla nostra realtà conciliando anche
le esigenze scolastiche e tenuto anche conto dei mutamenti della
società e del mondo della scuola (l'autonomia scolastica rispetto
agli anni '80 che non esisteva), in particolare con l'introduzione
dell'autonomia scolastica, che permette agli istituti di proporre
offerte formative rispondenti alle esigenze degli alunni.
Per venire ai punti n. 2 e n. 3, consapevoli di questa
problematica, il lavoro per superare la difficoltà di conciliare i
rapporti tra scuola e sport, è stato presente sin dal 2006
attraverso azioni concrete intanto con l'ampliamento delle risorse,
sia finanziarie che umane, dell'Ufficio educazione fisica e
sportiva con competenze legate agli sport della neve, per lavorare
al
dossier
e produrre soluzioni concrete e adattate alla
nostra realtà, anche numerica, perché non è indifferente, e abbiamo
dato seguito all'impegno preso sia in Commissione, sia in Consiglio
per rilanciare lo sport della neve in generale, perché l'idea
era... siamo in Valle d'Aosta, i nostri ragazzi non vanno più a
sciare o comunque non si avvicinano più attraverso la scuola a
questa pratica. Abbiamo organizzato diverse iniziative, quali "Ski
pour tous", anche per i diversamente abili, per sensibilizzare la
scuola su questo fatto, tenuto conto dell'autonomia scolastica. Fra
le diverse iniziative abbiamo voluto far percepire l'importanza del
tema attraverso diverse azioni che sono anche culminate con la
candidatura, poi concretizzatasi, della nostra Regione, dopo 20
anni dall'ultima volta, per l'organizzazione delle finali nazionali
dei Giochi sportivi studenteschi invernali. Abbiamo avuto il
rappresentante del Ministero, questo è stato un momento importante
per far percepire agli insegnanti e ai dirigenti scolastici
l'importanza che per i nostri ragazzi hanno lo sport e l'agonismo e
la loro possibilità e il dovere che abbiamo di dare la possibilità
di conciliare tali cose. Questo come premessa.
Per quanto riguarda la "questione Ecole des neiges", o super
istituto come lo vogliamo chiamare, sia a livello
pedagogico/sportivo che familiare l'idea di un istituto-convitto
solo per atleti è in parte superata, seguendo anche un dibattito a
livello nazionale che è in corso, soprattutto in sinergia con
Falcade, con queste realtà che hanno avuto dei risultati buoni;
quindi ci stiamo orientando verso nuove formule, per rispondere
alla sua domanda. Qual è il rischio del super istituto convitto?
Intanto è quello di creare un ghetto solo per gli studenti sciatori
o sportivi, mentre credo che si debba dare a tutti la possibilità
di scegliere la propria scuola e in quella scuola poter conciliare
lo sport e lo sci. Devo cioè avere la possibilità di fare il liceo
classico e in quella scuola devo avere la possibilità di conciliare
scuola e sport, altrimenti rischierebbe di diventare un ripiego,
che è un po' quello che è successo fuori, per quello che ci siamo
anche interrogati su questo. Secondo me, in un istituto sportivo
questo rischierebbe di essere limitativo, rischierebbe di essere
una scelta forzata e soprattutto di penalizzare alcune
caratteristiche del giovane, le sue inclinazioni e la sua scelta
personale. Con la "riforma Moratti" lei ricorderà che queste sono
divenute centrali nella pedagogia scolastica italiana. Soprattutto
- esempio Falcade - l'unico indirizzo è quello alberghiero
turistico: se il ragazzo non è interessato ad avere uno sbocco
turistico alberghiero, ma vuole avere un altro sbocco anche
universitario in futuro, deve avere la possibilità di conciliare le
due cose, di scegliere l'istituto che più è consono alle proprie
inclinazioni e all'orientamento che poi facciamo sui ragazzi e
conseguentemente sulle famiglie e a poter conciliare queste cose.
Tale aspetto va anche proporzionato ai numeri e dirò perché la
soluzione che è stata prospettata è più calata nella nostra realtà
anche per i numeri piccoli che abbiamo. Cosa abbiamo pensato?
Abbiamo pensato di lavorare sulla possibilità di fare delle sezioni
di studenti-sciatori in ogni istituto; allora, con l'autonomia
scolastica e con tutti i limiti che oggi ci sono, abbiamo pensato
di proporre questo ai dirigenti scolastici e abbiamo avuto
l'adesione di un istituto, che era partito in modo sperimentale,
adesso sono due anni, ma che almeno potesse essere da volano per
gli altri istituti, dicendo: "bene, è una realtà che funziona e gli
altri istituti potrebbero aderire e si potrebbe allargare anche
agli altri istituti". In questa "Classe des neiges" lo
studente-atleta o lo studente-sciatore (adesso giustamente la
prospettiva dovrebbe essere studente-atleta perché gli sport sono
molteplici) si trova in un sistema di tutoraggio, di affiancamento
in itinere da parte di dirigenti ed insegnanti sensibili - nel
senso di riconoscere la loro sensibilità, non di delegare la
sensibilità agli insegnanti, perché poi è un fatto soggettivo
altrimenti - che accompagnano gli studenti nei loro studi e li
aiutano a capire le eventuali difficoltà e a superarle. C'è un
calendario modulato in modo diverso, con lo studio a distanza
(
e-learning
) con tutta una serie di possibilità diverse e
stiamo anche lavorando alla possibilità di riconoscere crediti da
spendere nelle professioni della montagna: se uno non diventasse un
atleta, ma volesse diventare guida turistica, guida della natura,
maestro di sci, avrebbe dei crediti che potrebbero essere
riconosciuti. Questo progetto è stato recepito per ora dalla più
grande scuola regionale: l'Istituto Maria Adelaide, dove è nata una
sezione ad indirizzo scientifico tecnologico che raggruppa un
numero di studenti sciatori (9). Questo ci darebbe la possibilità
di attivare in ogni scuola magari dei piccoli numeri, mentre un
grande istituto rischierebbe di fare un
flop
anche da un
punto di vista numerico, non solo da un punto di vista del ghetto.
L'idea è quella di attivare, come secondo passo, anche sezioni di
studenti-atleti in altri istituti secondari così da ampliare questo
progetto e conciliare veramente l'inclinazione dello studente,
l'orientamento e le doti atletiche. Bisogna - e su questo stiamo
lavorando e la novità è l'ultimo passo che le dirò - che la scuola
dia tale possibilità.
Le fornirò poi se vuole tutto il materiale, perché il
coordinamento delle esperienze dei ragazzi con quelle degli
insegnanti, il mantenimento di rapporti epistolari e anche
informatici e i corsi di recupero personalizzati, tutta una serie
di iniziative differenziate per questo tipo di
cursus
scolastico sono raccolte sul sito che abbiamo creato
ad hoc
,
dove abbiamo creato anche dei momenti di confronto su questo tema,
con l'
e-learning
di cui le parlavo. Questo progetto di
tutoraggio che è attivo ormai da due anni sicuramente deve essere
perfezionato, lo dico perché è stato sperimentale, quindi bisogna
affinarlo e cercare di lavorare per migliorarlo, ma abbiamo anche
aumentato i finanziamenti che sono destinati a questo,
collaboreremo ancora in stretta sinergia con l'ASIVA. Per quanto
riguarda il convitto, per chi abita lontano dalle sedi scolastiche
il Convitto di Aosta è idoneo ad ospitare e sempre maggiormente
stiamo connotando questo convitto in tale direzione, nel senso che
il suo direttore è molto sensibile agli studenti-atleti e difatti
lo abbiamo anche ringraziato per questo perché anche questo è uno
dei problemi. È quindi una grande possibilità il convitto per
conciliare sci e scuola anche da un punto di vista logistico,
perché esiste anche quello.
C'è una novità: dal prossimo settembre uno dei creatori dello
Ski College
di Falcade - che abbiamo contattato e al quale
abbiamo chiesto di venire in Valle per portare la sua
professionalità - sarà incaricato dall'Assessorato per lavorare,
come consulente, a progetti di scuole a indirizzo sportivo nel
senso più ampio del termine. Siamo in contatto con questa
professionalità per valutare un progetto non diverso dall'attuale,
ma più esteso in senso di ampliare l'offerta sportiva, ma anche il
numero di sezioni, sfruttando anche competenze certificate di
formazione a distanza e la questione dei crediti, che credo sia un
incentivo, perché se il ragazzo non sfonda, come si dice in gergo,
potrà sempre essere impegnato nel settore che gli è stato consono
come studi, come attività agonistica, quindi potrà essere un
maestro di sci, una guida di alta montagna o una guida della
natura, sensibile per sua formazione a questi temi.
Su questo tema e per concludere in questi due anni abbiamo
cercato di dare un'accelerata, confesso che non è facile.
Soprattutto non è facile far capire al mondo della scuola questa
esigenza e quindi bisogna dare loro strumenti, perché poi la
sensibilità si ritrova anche negli strumenti, io credo che qualcosa
possa essere fatto sempre adattando queste esigenze alla nuova
realtà, al mondo della scuola, oltre alla società che va avanti.
Per concludere, dicevo, un piccolo appunto: l'idea di un liceo
sportivo potrebbe essere una buona idea, che purtroppo non è mai
stato introdotto in nessuna riforma a livello nazionale, neppure
nella "Gelmini". Si sta parlando di liceo musicale, qui abbiamo
attivato cinque scuole ad indirizzo musicale, si parla di fare un
liceo ad indirizzo musicale ed è una buona idea, nel senso che le
scuole medie dalle quali abbiamo avuto una grande adesione sono
propedeutiche poi alla scuola ad indirizzo musicale superiore e poi
all'AFAM di cui parlavamo stamani. In modo analogo una riforma
dello Stato potrebbe essere auspicabile, nel senso di prevedere un
liceo sportivo: questa è una sollecitazione che va fatta anche a
livello nazionale. Un indirizzo di questo tipo sarebbe interessante
e aprirebbe ai giovani che vogliono intraprendere attività legate
in generale al benessere fisico e alle professioni dello sport
prospettive occupazionali, con una professionalità intermedia
adeguata che può essere poi completata con il
cursus
universitario. In questo quadro stiamo nel nostro piccolo
lavorando, forse l'ambiente è tiepido, ma stiamo cercando di
riscaldarlo nel senso di sensibilizzarlo e di lavorare
concretamente, senza demagogia, cercando di fare gli interessi di
chi alla fine nella scuola ha grandi difficoltà perché deve
studiare a livello agonistico e sappiamo i problemi che hanno anche
le famiglie da un punto di vista economico.
Presidente
- La parola al Consigliere Zucchi.
Zucchi (PdL)
- Ringrazio l'Assessore per le risposte
esaurienti che mi confortano, perché vanno proprio nel senso da me
auspicato. Quando mi riferivo alla tiepidezza o alla freddezza, non
mi riferivo ad un'azione del Governo, piuttosto che
dell'Amministrazione: mi riferivo alle difficoltà che in certi casi
i direttori, i presidi e i professori in generale hanno nei
confronti di questa disciplina, che è ben lungi da essere tale a
quella per esempio negli Stati Uniti, dove c'è una grande
attenzione al mondo dello sport e dove, invece di diventare un
punto di demerito, forse anche a livelli esasperati diventa un
punto di merito. Bisogna stare a metà ed era proprio in quel senso
che mi riferivo alla freddezza.
Dicevo che sono contento della risposta, anche se mi piacerebbe
capire se questi intendimenti possono avere un'applicazione reale a
breve, al di là dello studio che si sta effettuando, ossia il fatto
di fare questa valutazione e studio sulle classi, sulle sezioni
degli sportivi che devono essere comunque sottoposte all'attenzione
dei vari istituti, primo fra i quali l'Istituto magistrale che ha
aderito e a cui avrei piacere seguissero anche gli altri istituti
più importanti: dal Liceo classico al Liceo scientifico, a
Ragioneria, eccetera, e questo per permettere ai nostri studenti di
frequentare i corsi scolastici, giustamente, io dico, in questa
fase anche riferito agli altri sportivi non solo gli sciatori. Ci
sono diverse discipline sportive che vengono praticate, per
fortuna, dai nostri giovani che devono essere incentivate e
valorizzate, in questo senso sono contento che l'Assessorato stia
procedendo e mi auguro sempre più con l'autorevolezza che gli
compete nel convincere i presidi e i dirigenti scolastici di
aderire quanto prima a queste iniziative.
Per quanto riguarda la questione dell'indirizzo e del liceo
sportivo che potrebbe in quel caso far partire un progetto di
natura ultra regionale, perché i numeri mi rendo conto che in
questa fase non possono essere tali se non applicati ai nostri
giovani, l'idea è molto accattivante. Per quel poco che noi
potremmo fare, potremmo anche valutare insieme per cercare di
indirizzare, con le dovute iniziative, anche il Governo nazionale,
per arrivare ad una soluzione di questo tipo, perché magari sarà
anche allo studio del Governo nazionale arrivare, oltre al percorso
musicale, anche al percorso sportivo.
Il dibattito, seppur legato ad un'interpellanza come quella di
oggi, mi è sembrato utile per poter approfondire e fare in modo che
si intervenga nel senso auspicato da tutti, perché anche a livello
nazionale si possa dare corso all'istituzione di questa scuola con
un indirizzo di disciplina sportiva, che possa dare delle risposte
non solo ai nostri giovani, ma anche ad altri soggetti, unendo così
le caratteristiche che sono uniche della nostra regione, del
favorire quindi la vicinanza di altri soggetti a quelle che sono le
bellezze della nostra regione.
