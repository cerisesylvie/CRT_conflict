Classificazione
LAVORO



Oggetto del Consiglio n. 2721 del 5 dicembre 2012 - Resoconto
OGGETTO N. 2721/XIII - Disegno di legge: "Modificazioni a
leggi regionali in materia di professioni e altre
disposizioni".
CAPO I
MODIFICAZIONI ALLA LEGGE REGIONALE 7 MARZO 1997, N. 7
Articolo 1
(Modificazioni all'articolo 15 della l.r. 7/1997)
1. Dopo la lettera a) del comma 2 dell'articolo 15 della
legge regionale 7 marzo 1997, n. 7 (Disciplina della professione di
guida alpina in Valle d'Aosta), è inserita la seguente:
"abis) la sanzione amministrativa del pagamento di una somma
di denaro da euro 1.000 a euro 6.000 a carico di ciascuna guida
alpina operante nell'ambito di una scuola di alpinismo o
sci-alpinismo costituita in violazione delle disposizioni di cui
agli articoli 20 e 20bis;".
2. Alla lettera b) del comma 2 dell'articolo 15 della l.r.
7/1997, le parole: "una somma di denaro da euro 100 a euro 1.000"
sono sostituite dalle seguenti: "una somma di denaro da euro 150 a
euro 1.500".
Articolo 2
(Modificazioni all'articolo 16 della l.r. 7/1997)
1. Il primo periodo del comma 1 dell'articolo 16 della l.r.
7/1997 è sostituito dal seguente:
"1. L'UVGAM è un ente pubblico non economico dipendente dalla
Regione dotato di personalità giuridica e posto sotto la vigilanza
della struttura regionale competente, nei limiti di cui alla
presente legge.".
2. Dopo il comma 1 dell'articolo 16 della l.r. 7/1997 è
inserito il seguente:
"1bis. Al personale dipendente dell'UVGAM continua ad
applicarsi il relativo contratto di settore di tipo
privatistico.".
3. Dopo il comma 1bis dell'articolo 16 della l.r. 7/1997,
introdotto dal comma 2, è inserito il seguente:
"1ter. L'UVGAM adotta un proprio regolamento con il quale è
disciplinata l'organizzazione interna e sono definiti i requisiti e
le modalità di assunzione del personale, nel rispetto dei principi
di imparzialità e pubblicità delle procedure selettive alle stesse
preordinate.".
Articolo 3
(Modificazione all'articolo 20 della l.r. 7/1997)
1. L'alinea del comma 2 dell'articolo 20 della l.r. 7/1997 è
sostituito dal seguente:
"2. L'apertura di una scuola di alpinismo o sci-alpinismo è
subordinata al rispetto delle seguenti condizioni:".
Articolo 4
(Inserimento dell'articolo 20bis)
1. Dopo l'articolo 20 della l.r. 7/1997, come modificato
dall'articolo 3, è inserito il seguente:
"Articolo 20bis
(Segnalazione certificata di inizio attività)
1. Chiunque intenda aprire una scuola di alpinismo o
sci-alpinismo presenta alla struttura regionale competente la
segnalazione certificata di inizio attività (SCIA), di cui
all'articolo 22 della legge regionale 6 agosto 2007, n. 19 (Nuove
disposizioni in materia di procedimento amministrativo e di diritto
di accesso ai documenti amministrativi), su apposito modulo
predisposto dalla medesima struttura. L'attività è consentita dalla
data di presentazione della SCIA.
2. Nella SCIA sono indicate, in particolare:
a) la denominazione e le sedi, legale e operativa, della
scuola;
b) le generalità del direttore.
3. Alla SCIA è altresì allegata la seguente
documentazione:
a) dichiarazione sostitutiva di atto di notorietà del
rappresentante legale della scuola attestante la sussistenza delle
condizioni prescritte per l'apertura della medesima, di cui
all'articolo 20;
b) elenco nominativo delle guide alpine operanti nell'ambito
della scuola;
c) copia della polizza assicurativa di responsabilità civile
verso terzi derivante dallo svolgimento dell'attività della
scuola.
4. Entro sessanta giorni dalla data di ricevimento della
SCIA, la struttura regionale competente verifica, ai sensi
dell'articolo 22, comma 2, della l.r. 19/2007, la sussistenza dei
presupposti e dei requisiti di legge procedendo, se del caso, anche
mediante apposito sopralluogo.
5. Ogni variazione relativa a stati, fatti, condizioni e
titolarità indicati nella SCIA è comunicato, entro trenta giorni
dal suo verificarsi, alla struttura regionale competente che
provvede con le modalità di cui al comma 4.
6. L'apertura di una scuola di alpinismo o sci-alpinismo in
assenza di SCIA ovvero in assenza di una delle condizioni di cui
all'articolo 20 comporta, oltre all'applicazione delle sanzioni
amministrative di cui all'articolo 15, comma 2, lettera abis), la
cessazione dell'attività con provvedimento del dirigente della
struttura regionale competente.
7. In caso di sopravvenuta carenza rispetto a una o più
condizioni che hanno legittimato l'apertura della scuola, la
struttura regionale competente assegna un termine per il ripristino
delle medesime, decorso inutilmente il quale il dirigente della
medesima struttura dispone con proprio provvedimento la cessazione
dell'attività.".
Articolo 5
(Modificazioni all'articolo 26 della l.r. 7/1997)
1. Dopo il comma 9 dell'articolo 26 della l.r. 7/1997 è
aggiunto il seguente:
"9bis. I beneficiari dei contributi di cui al comma 6 sono
obbligati a mantenere la destinazione dichiarata e a non alienare o
cedere i beni agevolati per i seguenti periodi, decorrenti dalla
data di erogazione a saldo:
a) quindici anni, nei casi di iniziative di adeguamento degli
immobili destinati a sede delle società locali delle guide
alpine;
b) cinque anni, in tutti gli altri casi.".
2. Dopo il comma 9bis dell'articolo 26 della l.r. 7/1997,
introdotto dal comma 1, è aggiunto il seguente:
"9ter. Il mancato rispetto dei vincoli di cui al comma 9bis
comporta la revoca, disposta con provvedimento del dirigente della
struttura regionale competente, dei contributi concessi e la
restituzione delle somme percepite maggiorate degli interessi,
riferiti al periodo intercorrente tra l'erogazione del contributo e
la data dell'avvenuta restituzione, calcolati sulla base della
media ponderata del tasso ufficiale di riferimento riferita al
periodo in cui si è beneficiato del contributo. La revoca può
essere disposta anche in misura parziale, purché proporzionale
all'inadempimento riscontrato.".
CAPO II
MODIFICAZIONI ALLA LEGGE REGIONALE 31 DICEMBRE 1999, N.
44
Articolo 6
(Modificazioni all'articolo 7 della l.r. 44/1999)
1. Al comma 3 dell'articolo 7 della legge regionale 31
dicembre 1999, n. 44 (Disciplina della professione di maestro di
sci e delle scuole di sci in Valle d'Aosta. Abrogazione delle leggi
regionali 1 dicembre 1986, n. 59, 6 settembre 1991, n. 58 e 16
dicembre 1992, n. 74), le parole: "è elevato a trenta giorni" sono
sostituite dalle seguenti: "è elevato a quarantacinque
giorni".
2. Dopo il comma 4 dell'articolo 7 della l.r. 44/1999 è
aggiunto il seguente:
"4bis. I maestri di sci in possesso delle qualifiche di
allenatore di terzo livello o superiore ovvero di istruttore
nazionale, rilasciate dalla FISI, e iscritti ad altro collegio
regionale o provinciale possono svolgere l'attività professionale,
in deroga ai limiti temporali di cui ai commi 2 e 3, qualora
riguardi l'allenamento presso uno sci club affiliato all'ASIVA. In
tali casi, il presidente dello sci club interessato richiede
all'AVMS apposito nulla osta.".
Articolo 7
(Modificazioni all'articolo 7bis della l.r. 44/1999)
1. La lettera a) del comma 1 dell'articolo 7bis della l.r.
44/1999 è sostituita dalla seguente:
"a) aver ottenuto il riconoscimento del titolo posseduto dal
richiedente, in applicazione delle disposizioni di cui al decreto
legislativo 9 novembre 2007, n. 206 (Attuazione della direttiva
2005/36/CE relativa al riconoscimento delle qualifiche
professionali, nonché della direttiva 2006/100/CE che adegua
determinate direttive sulla libera circolazione delle persone a
seguito dell'adesione di Bulgaria e Romania), per i cittadini di
Stati membri dell'Unione europea (UE) diversi dall'Italia, e al
decreto del Presidente della Repubblica 31 agosto 1999, n. 394
(Regolamento recante norme di attuazione del testo unico delle
disposizioni concernenti la disciplina dell'immigrazione e norme
sulla condizione dello straniero, a norma dell'articolo 1, comma 6,
del decreto legislativo 25 luglio 1998, n. 286), per i cittadini
extracomunitari in possesso di un permesso di soggiorno in Italia
che consente lo svolgimento di attività lavorativa ai sensi della
normativa statale in materia di immigrazione;".
2. Il comma 3 dell'articolo 7bis della l.r. 44/1999 è
sostituito dal seguente:
"3. L'esercizio temporaneo della professione da parte di
maestri di sci provenienti, con i propri clienti, da Stati membri
dell'UE diversi dall'Italia o di maestri di sci cittadini
extracomunitari in possesso di un permesso di soggiorno in Italia
che consente lo svolgimento di attività lavorativa ai sensi della
normativa statale in materia di immigrazione, non iscritti in un
albo professionale di altra Regione o Provincia autonoma, è
subordinato all'accertamento da parte della struttura regionale
competente, su proposta e con l'ausilio tecnico dell'AVMS, del
possesso, anche sulla base dell'esperienza professionale maturata,
di un'idonea formazione professionale.".
3. Il comma 4bis dell'articolo 7bis della l.r. 44/1999 è
sostituito dal seguente:
"4bis. Ai fini dell'applicazione dei commi 3 e 4, l'AVMS
provvede a redigere e ad aggiornare la lista dei titoli ritenuti
validi per l'esercizio temporaneo della professione e ne trasmette
copia alla struttura regionale competente.".
4. Il comma 6bis dell'articolo 7bis della l.r. 44/1999 è
abrogato.
Articolo 8
(Modificazione all'articolo 13 della l.r. 44/1999)
1. Al comma 1 dell'articolo 13 della l.r. 44/1999 sono
aggiunte, in fine, le seguenti parole: "La sospensione dall'albo è
altresì disposta durante il periodo di applicazione di sanzioni
disciplinari irrogate per violazione delle norme di deontologia
professionale che comportano il divieto di esercizio dell'attività
per un periodo pari o superiore a quindici giorni.".
Articolo 9
(Modificazioni all'articolo 15 della l.r. 44/1999)
1. Alla lettera a) del comma 1 dell'articolo 15 della l.r.
44/1999, le parole: "dieci persone" sono sostituite dalle seguenti:
"otto persone".
2. Il comma 3 dell'articolo 15 della l.r. 44/1999 è
sostituito dal seguente:
"3. Limitatamente all'attività di accompagnamento, il maestro
di sci può condurre sciatori facenti parte di gruppi organizzati
nel rispetto delle seguenti prescrizioni:
a) se appartenente ad una scuola di sci, previa
autorizzazione del direttore della scuola;
b) se libero professionista, previa autorizzazione
dell'ispettore di cui all'articolo 24;
c) il gruppo deve essere composto da un numero di persone
adeguato in relazione all'itinerario prescelto e alle capacità
tecniche degli sciatori, fatto comunque salvo il limite massimo di
sedici.".
Articolo 10
(Modificazioni all'articolo 19 della l.r. 44/1999)
1. La rubrica dell'articolo 19 della l.r. 44/1999 è
sostituita dalla seguente: "Apertura di una scuola di sci".
2. Il comma 1 dell'articolo 19 della l.r. 44/1999 è
abrogato.
3. L'alinea del comma 2 dell'articolo 19 della l.r. 44/1999 è
sostituito dal seguente:
"2. L'apertura di una scuola di sci nella regione è
subordinata al rispetto delle seguenti condizioni:".
4. La lettera abis) del comma 2 dell'articolo 19 della l.r.
44/1999 è soppressa.
5. Alla lettera b) del comma 2 dell'articolo 19 della l.r.
44/1999, le parole: "garantendo la presenza continuativa del numero
minimo di maestri di sci effettivi previsto per la località" sono
soppresse.
6. Dopo il comma 2 dell'articolo 19 della l.r. 44/1999 è
inserito il seguente:
"2bis. Il requisito di cui al comma 2, lettera a), si intende
soddisfatto in presenza di entrambe le seguenti condizioni:
a) rilascio di idonee dichiarazioni di impegno da parte di un
numero di maestri almeno pari a quello minimo prescritto;
b) salvi i casi di apertura di una nuova scuola, qualora un
numero di maestri almeno pari a quello minimo prescritto abbia
impartito, durante la stagione precedente, per conto della medesima
scuola, un numero di ore di lezione non inferiore a centocinquanta
per i maestri di discipline alpine e di snowboard e non inferiore a
cinquanta per i maestri di discipline nordiche. Si prescinde dalla
predetta condizione qualora siano accertati gravi e oggettivi
motivi, riconosciuti con provvedimento del dirigente della
struttura regionale competente.".
Articolo 11
(Sostituzione dell'articolo 20 della l.r. 44/1999)
1. L'articolo 20 della l.r. 44/1999 è sostituito dal
seguente:
"Articolo 20
(Segnalazione certificata di inizio attività)
1. Chiunque intenda aprire una scuola di sci presenta alla
struttura regionale competente la segnalazione certificata di
inizio attività (SCIA), di cui all'articolo 22 della legge
regionale 6 agosto 2007, n. 19 (Nuove disposizioni in materia di
procedimento amministrativo e di diritto di accesso ai documenti
amministrativi), su apposito modulo predisposto dalla medesima
struttura. L'attività è consentita dalla data di presentazione
della SCIA.
2. Nella SCIA sono indicati, in particolare:
a) la denominazione, la sede legale e operativa della scuola,
nonché le eventuali sedi secondarie, così come definite
all'articolo 19, comma 2, lettera b), e nello statuto;
b) le generalità del direttore e, nel caso di scuola mista di
discipline alpine, di discipline nordiche e di snowboard, le
generalità dei responsabili tecnici per le discipline alle quali
non appartiene il direttore;
c) gli estremi della polizza assicurativa di responsabilità
civile verso terzi della scuola.
3. Alla SCIA è altresì allegata la seguente
documentazione:
a) dichiarazione sostitutiva di atto di notorietà del legale
rappresentante della scuola attestante la sussistenza delle
condizioni previste per l'apertura della medesima, di cui
all'articolo 19;
b) copia dello statuto della scuola, deliberato ai sensi
dell'articolo 19, comma 2, lettera d);
c) elenco nominativo dei maestri di sci effettivi costituenti
l'organico della scuola, con specificazione della categoria di
appartenenza, della qualificazione e della specializzazione
posseduta, nonché delle relative dichiarazioni di impegno rese ai
sensi dell'articolo 19, comma 2bis, lettera a).".
Articolo 12
(Sostituzione dell'articolo 21 della l.r. 44/1999)
1. L'articolo 21 della l.r. 44/1999 è sostituito dal
seguente:
"Articolo 21
(Adempimenti della Regione)
1. Entro sessanta giorni dalla data di ricevimento della
SCIA, la struttura regionale competente verifica, ai sensi
dell'articolo 22, comma 2, della l.r. 19/2007, la sussistenza dei
presupposti e dei requisiti di legge procedendo, se del caso, anche
mediante apposito sopralluogo volto alla verifica dell'idoneità dei
locali della sede operativa della scuola.
2. Ogni variazione relativa a stati, fatti, condizioni e
titolarità indicati nella SCIA è comunicato, entro trenta giorni
dal suo verificarsi, alla struttura regionale competente che
provvede con le modalità di cui al comma 1.".
Articolo 13
(Inserimento dell'articolo 21bis alla l.r. 44/1999)
1. Dopo l'articolo 21 della l.r. 44/1999, come sostituito
dall'articolo 12, è inserito il seguente:
"Articolo 21bis
(Cessazione e sospensione dell'attività)
1. L'apertura di una scuola di sci in assenza di SCIA ovvero
in assenza di una delle condizioni di cui all'articolo 19 comporta,
oltre all'applicazione delle sanzioni amministrative di cui
all'articolo 25, la cessazione dell'attività con provvedimento del
dirigente della struttura regionale competente.
2. In caso di sopravvenuta carenza rispetto a una o più
condizioni che hanno legittimato l'apertura della scuola, la
struttura regionale competente assegna un termine per il ripristino
delle medesime, decorso inutilmente il quale il dirigente della
medesima struttura dispone con proprio provvedimento la cessazione
dell'attività.".
Articolo 14
(Modificazioni all'articolo 22 della l.r. 44/1999)
1. I commi 2 e 3 dell'articolo 22 della l.r. 44/1999 sono
abrogati.
Articolo 15
(Modificazioni all'articolo 25 della l.r. 44/1999)
1. Alla lettera a) del comma 1 dell'articolo 25 della l.r.
44/1999, le parole: "da lire 400.000 (euro 206,58) a lire 1.200.000
(euro 619,75)" sono sostituite dalle seguenti: "da euro 1.000 a
euro 6.000".
2. La lettera d) del comma 1 dell'articolo 25 della l.r.
44/1999 è sostituita dalla seguente:
"d) l'organizzazione in forma collettiva della professione in
violazione delle prescrizioni di cui agli articoli 16, comma 2, 19,
20 e 21, comporta la sanzione amministrativa del pagamento di una
somma da euro 1.000 a euro 6.000 a carico di ciascuno dei soggetti
facenti parte della struttura abusiva;".
3. Alla lettera f) del comma 1 dell'articolo 25 della l.r.
44/1999, le parole: "da lire 100.000 (euro 51,65) a lire 1.000.000
(euro 516,46)" sono sostituite dalle seguenti: "da euro 150 a euro
1.500".
Articolo 16
(Modificazioni all'articolo 26 della l.r. 44/1999)
1. Il comma 1 dell'articolo 26 della l.r. 44/1999 è
sostituito dal seguente:
"1. L'AVMS è un ente pubblico non economico dipendente dalla
Regione, dotato di personalità giuridica e posto sotto la vigilanza
della struttura regionale competente, nei limiti di cui alla
presente legge.".
2. Dopo il comma 1 dell'articolo 26 della l.r. 44/1999 è
inserito il seguente:
"1bis. Al personale dipendente dell'AVMS continua ad
applicarsi il relativo contratto di settore di tipo
privatistico.".
3. Dopo il comma 1bis dell'articolo 26 della l.r. 44/1999,
introdotto dal comma 2, è inserito il seguente:
"1ter. L'AVMS adotta un proprio regolamento con il quale è
disciplinata l'organizzazione interna e sono definiti i requisiti e
le modalità di assunzione del personale, nel rispetto dei principi
di imparzialità e pubblicità delle procedure selettive alle stesse
preordinate.".
4. I commi 6 e 7 dell'articolo 26 della l.r. 44/1999 sono
abrogati.
Articolo 17
(Modificazioni all'articolo 28 della l.r. 44/1999)
1. Al comma 6 dell'articolo 28 della l.r. 44/1999, le parole:
"30 settembre" sono sostituite dalle seguenti: "31
gennaio".
2. Dopo il comma 8 dell'articolo 28 della l.r. 44/1999 è
aggiunto il seguente:
"8bis. I beneficiari dei contributi di cui al comma 5 sono
obbligati a mantenere la destinazione dichiarata e a non alienare o
cedere i beni agevolati per i seguenti periodi, decorrenti dalla
data di erogazione a saldo:
a) quindici anni, nei casi di iniziative di adeguamento degli
immobili destinati a sede delle scuole di sci;
b) cinque anni, in tutti gli altri casi.".
3. Dopo il comma 8bis dell'articolo 28 della l.r. 44/1999,
introdotto dal comma 2, è aggiunto il seguente:
"8ter. Il mancato rispetto dei vincoli di cui al comma 8bis
comporta la revoca, disposta con provvedimento del dirigente della
struttura regionale competente, dei contributi concessi e la
restituzione delle somme percepite maggiorate degli interessi,
riferiti al periodo intercorrente tra l'erogazione del contributo e
la data dell'avvenuta restituzione, calcolati sulla base della
media ponderata del tasso ufficiale di riferimento riferita al
periodo in cui si è beneficiato del contributo. La revoca può
essere disposta anche in misura parziale, purché proporzionale
all'inadempimento riscontrato.".
Articolo 18
(Disposizioni transitorie)
1. Le disposizioni di cui agli articoli 19, 20 e 21 della
l.r. 44/1999 vigenti al momento dell'entrata in vigore della
presente legge continuano ad applicarsi alle domande di
autorizzazione presentate e alle autorizzazioni concesse ai sensi
delle disposizioni medesime.
2. Il comma 4 dell'articolo 7 della presente legge trova
applicazione a far data dal 31 maggio 2013.
CAPO III
MODIFICAZIONI ALLA LEGGE REGIONALE 7 MAGGIO 2012, N.
14
Articolo 19
(Modificazione all'articolo 2 della l.r. 14/2012)
1. Al comma 7 dell'articolo 2 della legge regionale 7 maggio
2012, n. 14 (Disciplina dell'attività di acconciatore), sono
aggiunte, in fine, le seguenti parole: "e iscritto nel repertorio
delle notizie economico-amministrative (REA).".
Articolo 20
(Modificazione all'articolo 6 della l.r. 14/2012)
1. Le lettere a) e d) del comma 1 dell'articolo 6 della l.r.
14/2012 sono soppresse.
Articolo 21
(Modificazione all'articolo 9 della l.r. 14/2012)
1. Dopo la lettera b) del comma 2 dell'articolo 9 della l.r.
14/2012 è aggiunta la seguente:
"bbis) a richiedere, entro diciotto mesi dalla data di
entrata in vigore della presente legge, l'abilitazione di cui
all'articolo 3, comma 1, della l. 174/2005, in considerazione delle
maturate esperienze professionali.".
CAPO IV
DISPOSIZIONE FINALE
Articolo 22
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président -
La parole au rapporteur, le Conseiller
Bieler.
Bieler (UV)
- Grazie Presidente.
Questo disegno di legge si occupa della disciplina della
professione di guida alpina in Valle d'Aosta, della disciplina
della professione di maestro di sci e della scuola di sci in Valle
d'Aosta e della disciplina dell'attività di acconciatore.
Il capo I del disegno di legge interviene a modifica della legge
regionale n. 7/1997 in materia di ordinamento della professione di
guida alpina, prevedendo l'aggiornamento degli importi di alcune
sanzioni amministrative previste dall'articolo 15, uniformandone
l'entità alle corrispondenti sanzioni disposte dalla legge
regionale n. 44/1999 in materia di ordinamento della professione di
maestro di sci. In merito alla natura giuridica dell'Unione
valdostana guida alpine di alta montagna, si precisa che è un ente
pubblico non economico dipendente dalla Regione, al cui personale
continua tuttavia ad applicarsi il corrispondente contratto di
settore di tipo privatistico. Si prevede inoltre che l'Unione
adotti un proprio regolamento destinato a disciplinare
l'organizzazione interna e la definizione dei requisiti e le
modalità di assunzione del personale e che la stessa è soggetta a
poteri di vigilanza della Regione solo entro i limiti fissati nella
legge in esame; vi sono modificazioni al regime di apertura delle
scuole di alpinismo e di sci alpinismo, per le quali si introduce
il meccanismo della segnalazione certificata di inizio attività
(SCIA), in sostituzione dell'autorizzazione in armonia con i
principi di semplificazione previsti dall'ordinamento statale e
regionale; vi è l'integrazione alla disciplina riguardante le
agevolazioni a favore delle società locali di guida alpina mediante
l'introduzione di uno specifico vincolo di destinazione dei beni
soggetti ad agevolazione.
Il capo II del disegno di legge reca alcune modificazioni alla
disciplina regionale in materia di esercizio della professione di
maestro di sci in Valle d'Aosta, prevedendo in particolare:
l'aumento da 30 a 45 giorni del periodo massimo di svolgimento
della professione nella medesima stagione invernale da parte dei
maestri di sci iscritti in albi professionali di altre Regioni o
Province autonome, laddove l'attività degli stessi si svolga presso
una scuola di sci della Valle, nonché la possibilità di deroga alle
limitazioni temporali fissate per l'esercizio saltuario nel caso in
cui il maestro svolga attività di allenatore presso un sci club
valdostano; l'eliminazione di ogni limitazione temporale
predeterminata all'esercizio della professione da parte di maestri
di sci provenienti da Stati membri nell'Unione europea o da altri
Stati esteri in regime di libera prestazione di servizi,
limitazione risultata in contrasto con la disciplina e i principi
comunitari in materia; l'abrogazione della disposizione, articolo
7bis, comma 6bis, che prevedeva il rilascio di un titolo di
idoneità permanente all'esercizio della professione in Valle
d'Aosta da parte di maestri di sci stranieri operanti in regime di
libera prestazione di servizi; la riduzione da dieci a otto del
numero massimo degli allievi delle lezioni private in funzione di
una più sicura ed efficace gestione delle stesse e la fissazione di
nuove prescrizioni per lo svolgimento dell'attività di
accompagnamento di singoli o gruppi; la sostituzione dell'attuale
regime autorizzativo ai fini dell'apertura delle scuole di sci con
il meccanismo fondato sulla SCIA; l'aggiornamento dell'importo di
alcune sanzioni amministrative previste all'articolo 25 della
legge; la precisazione in ordine alla natura giuridica
dell'Associazione valdostana maestri di sci negli stessi termini
sopra accennati come riferimento per le guide; la modifica della
data di scadenza dei bandi per la presentazione delle domande di
contributo a favore delle scuole di sci e la previsione di un
vincolo di destinazione sui beni agevolati.
Le modificazioni introdotte dal capo III si sono rese necessarie
per ovviare ai problemi di incostituzionalità rilevati dallo Stato
rispetto alla nostra legge: la n. 14/2012, in particolare rispetto
alla materia di libertà di impresa e di libera concorrenza
introdotte dal decreto legislativo del 6 agosto scorso. Grazie.
Président -
J'ouvre la discussion générale.
La parole au Vice-président Chatrian.
Chatrian (ALPE)
- Grazie Presidente.
Suddividerò in due le riflessioni che farò sul disegno di legge
n. 213. Per quanto riguarda il documento approvato, anche con il
nostro voto in commissione abbiamo valutato positivamente queste
modifiche dal punto di vista tecnico e della professionalità. C'è
stata la volontà anzitutto di tutta la commissione di portare oggi
il documento in quest'aula, di velocizzare l'iter amministrativo,
per dare corso alle modifiche di legge prima della stagione
invernale 2012-2013, questo penso sia positivo quando c'è anche
l'unanimità della commissione e di chi si occupa delle professioni
di montagna. Penso inoltre che la riflessione da fare sia che non
dobbiamo a livello generale come professioni di montagna aver paura
dei principi della Comunità europea, che in questo momento cerca di
abbassare i recinti e mantenere invece l'alta professionalità delle
nostre professioni di montagna e, dato che in Valle d'Aosta sia per
quanto riguarda le guide alpine che i maestri di sci la
professionalità è alta da decenni, forse è uno stimolo in più che
deve favorire la creazione di ulteriori figure professionali sempre
più deontologicamente preparate.
Un'ulteriore riflessione che vorrei fare è che il fatto di avere
una divisa unica sta diventando un
atout
sempre più
importante a livello di riconoscibilità e di promozione del
professionista della montagna, che in questo momento altre Regioni
ci stanno copiando, o stanno cercando di mettere in atto con grande
difficoltà. Faccio un appello alle categorie che mai come in questo
momento la figura deve essere riconoscibile a livello di
professione, a livello di deontologia e di qualità e anche la
divisa fa la differenza. In questi mesi stiamo facendo i corsi di
aggiornamento, anche per chi si occupa non di insegnare in scuole
di sci, ma di allenare ed altro ancora il fatto di avere una
divisa, avere una certa deontologia è importante a livello di
immagine, che è anche promozione, qualità e anche montagna.
Positiva la modifica fatta su questo disegno di legge per quanto
riguarda il passaggio da 30 a 45 giorni, perché la concertazione è
partita dalla base: dalle scuole di sci, piccole o grandi che
siano, perché anche su queste cose ci sono delle località
importanti dove le scuole di sci rappresentano centinaia di
colleghi, ma ci sono località più piccole dove dieci o quindici
maestri le fanno vivere. Sta a noi, quando modifichiamo le leggi,
organizzare e cercare di tenere in considerazione le piccole
attività. Questo per quanto riguarda il disegno di legge approvato
in commissione.
Per quanto concerne gli emendamenti che il Presidente Rollandin
ha presentato in aula, il gruppo ALPE non condivide il metodo, non
condivide il contenuto, anche perché non possiamo il giorno stesso
del Consiglio buttare sul tavolo due emendamenti di un peso
importante. Chiediamo al Governo di ritirare questi emendamenti,
perché non c'è nessuna correlazione con il disegno di legge n. 213;
penso anche dal punto di vista di forma sia poco corretto per noi
della minoranza, ALPE e PD, non essendo a conoscenza di queste
modifiche. Chiedo un passo indietro per la proposta che oggi ci
arriva a freddo sul tavolo di due emendamenti. Grazie.
Président
- La parole à la Conseillère Carmela
Fontana.
Fontana (PD)
- Grazie Presidente.
Anche da parte del Partito Democratico c'è il parere positivo al
disegno di legge, anche perché ci sono delle modifiche che
migliorano la legge. Abbiamo fatto delle audizioni e ci hanno detto
che questa legge andava modificata e migliorata. Daremo il nostro
parere positivo. Grazie.
Presidente
- Se non ci sono altri interventi, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Solo per
ringraziare la commissione che ha voluto analizzare con attenzione,
ringrazio gli interventi sia del relatore che del collega Chatrian,
che in commissione hanno portato il loro contributo essendo
interessati e essendo rappresentanti di una delle categorie che è
interessata.
È stato un lavoro che abbiamo cercato di fare insieme alle
associazioni, con l'obiettivo non di chiudere e di proteggere una
categoria, ma di introdurre degli elementi che, da un lato, sono
compatibili con l'ordinamento nazionale ed europeo, ma dall'altra
parte valorizzano una specificità straordinaria che è quella dei
nostri professionisti, quindi siamo sulla buona direzione. La
differenza poi la fanno sempre le persone, perché possiamo scrivere
le norme più innovative, ma l'approccio è quello che dà una
responsabilità al singolo e la divisa unica è un valore aggiunto, e
non lo è da oggi. Si continua a lavorare in questa direzione. Il
fatto che non facciamo pubblicità, ma importanti
sponsor
,
case di moda e di abbigliamento sportivo abbiano voluto partecipare
ad un appalto, per griffare la divisa dei maestri di sci è per noi
una grande soddisfazione. Non è un complimento di maniera, ma
voglio ringraziare la commissione, il relatore e coloro che sono
intervenuti, i miei uffici e le associazioni sia delle guide
alpine, sia dei maestri di sci per il fattivo lavoro.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Mi rendo conto che i due emendamenti che sono stati presentati
vanno nella logica di integrare due aspetti che rispetto al
tema...che però voglio ricordare: da una parte, ci sono i maestri
di sci e, dall'altra, gli acconciatori. Ora qui la richiesta di
inserire questi due emendamenti era perché c'era una certa
necessità di avere certezza su due aspetti: uno, i finanziamenti
che devono essere previsti per integrare il pagamento del
bon de
chauffage
e l'altro perché, se non diamo termine entro la fine
dell'anno e lo portiamo dopo, non cessa e quindi gli effetti dal 1°
gennaio 2013...queste sono le ragioni, vi chiedo scusa. Non è mia
abitudine portare degli emendamenti, mi rendo conto che non sono
perfettamente attinenti all'accorpamento di due norme come è questo
disegno di legge, ma la motivazione è che siamo nella situazione,
approvandolo oggi rispetto al 19-20, di avere il tempo per attivare
tali meccanismi, che ci permettono di pagare i
bon de
chauffage
e di evitare che la società vada oltre il 31 dicembre
2012. Queste sono le ragioni per cui vi chiedo di votare questi due
emendamenti. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Nell'illustrare le nostre riflessioni come gruppo ALPE poc'anzi,
ho suddiviso l'intervento, perfettamente consci che anche nel
disegno di legge n. 213 non ci sono attinenze fra maestri di sci e
guide alpine e gli acconciatori, ma l'atto amministrativo ha avuto
un suo percorso, Presidente, quindi potevamo in commissione non
essere d'accordo e dire cosa c'entrano i maestri di sci e le guide
alpine con gli acconciatori, ma abbiamo capito che c'era una
necessità e il Governo regionale ha inserito nel disegno di legge
quella modifica sugli acconciatori. Un'altra cosa è il fatto di
presentare oggi sul tavolo questi due emendamenti. Avremo ancora
otto Consigli prima della fine di questa legislatura, per cui le
diciamo: che non avvenga più! Se non succedeva, era perfino meglio,
quindi questo è il nostro auspicio. Voteremo questo disegno di
legge, perché lo abbiamo sostenuto in commissione e perché va nella
direzione da noi auspicata: concertazione con le associazioni, con
le scuole di sci e anche con le piccole scuole di sci e teniamo
alta la professionalità delle figure di montagna. Ci asterremo sui
due emendamenti, però che sia l'ultima volta prima della fine di
questa legislatura. Grazie.
Presidente
- Passiamo all'esame dell'articolato.
Pongo in votazione l'emendamento n. 1 del Presidente della
Regione, che emenda il titolo, ne do lettura:
Emendamento
Il titolo del disegno di legge regionale n. 213/XIII è
sostituito dal seguente: "Modificazioni a leggi regionali in
materia di professioni e altre disposizioni".
Consiglieri presenti: 30
Votanti e favorevoli: 23
Astenuti: 7 (Bertin, Cerise, Chatrian, Donzel, Carmela Fontana,
Patrizia Morelli, Rigo)
Il Consiglio approva.
Presidente
- Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- All'articolo 2 c'è l'emendamento n. 1
dell'Assessore Marguerettaz, che recita:
Emendamento
Dopo il comma 1 dell'articolo 2 del ddl. n. 213/XIII è
inserito il seguente:
"1bis. L'ultimo periodo del comma 1 dell'articolo 16 della
l.r. 7/1997 è sostituito dal seguente: "L'UVGAM ha, inoltre, lo
scopo di promuovere la migliore qualificazione
tecnico-professionale delle guide alpine esercenti in Valle
d'Aosta, di favorire la collaborazione e la solidarietà tra di
esse, di contribuire alla migliore organizzazione della
professione, nonché di promuovere attività e/o corsi formativi
diretti all'avvicinamento alla professione di guida
alpina."".
Pongo in votazione l'articolo 2 nel testo così emendato:
Articolo 2
(Modificazioni all'articolo 16 della l.r. 7/1997)
1. Il primo periodo del comma 1 dell'articolo 16 della l.r.
7/1997 è sostituito dal seguente:
"1. L'UVGAM è un ente pubblico non economico dipendente dalla
Regione dotato di personalità giuridica e posto sotto la vigilanza
della struttura regionale competente, nei limiti di cui alla
presente legge.".
2. L'ultimo periodo del comma 1 dell'articolo 16 della l.r.
7/1997 è sostituito dal seguente: "L'UVGAM ha, inoltre, lo scopo di
promuovere la migliore qualificazione tecnico-professionale delle
guide alpine esercenti in Valle d'Aosta, di favorire la
collaborazione e la solidarietà tra di esse, di contribuire alla
migliore organizzazione della professione, nonché di promuovere
attività e/o corsi formativi diretti all'avvicinamento alla
professione di guida alpina.".
3. Dopo il comma 1 dell'articolo 16 della l.r. 7/1997 è
inserito il seguente:
"1bis. Al personale dipendente dell'UVGAM continua ad
applicarsi il relativo contratto di settore di tipo
privatistico.".
4. Dopo il comma 1bis dell'articolo 16 della l.r. 7/1997,
introdotto dal comma 2, è inserito il seguente:
"1ter. L'UVGAM adotta un proprio regolamento con il quale è
disciplinata l'organizzazione interna e sono definiti i requisiti e
le modalità di assunzione del personale, nel rispetto dei principi
di imparzialità e pubblicità delle procedure selettive alle stesse
preordinate.".
Consiglieri presenti, votanti e favorevoli: 30
Il Consiglio approva all'unanimità.
Presidente
- Articolo 3: stesso risultato. Articolo 4:
stesso risultato. Articolo 5: stesso risultato. Articolo 6: stesso
risultato. Articolo 7: stesso risultato. Articolo 8: stesso
risultato. Articolo 9: stesso risultato. Articolo 10: stesso
risultato. Articolo 11: stesso risultato. Articolo 12: stesso
risultato. Articolo 13: stesso risultato. Articolo 14: stesso
risultato. Articolo 15: stesso risultato. Articolo 16: stesso
risultato. Articolo 17: stesso risultato. Articolo 18: stesso
risultato. Articolo 19: stesso risultato. Articolo 20: stesso
risultato. Articolo 21: stesso risultato.
C'è l'emendamento n. 2 del Presidente della Regione, che
recita:
Emendamento
Dopo il capo III, è inserito il seguente capo IIIbis:
"CAPO IIIBIS
Altre disposizioni
Articolo 21bis
(Rifinanziamento per l'anno 2012 della legge regionale 7
dicembre 2009, n. 43)
1. L'autorizzazione di spesa per le finalità di cui alla
legge regionale 7 dicembre 2009, n. 43 (Disposizioni in materia di
sostegno economico alle famiglie mediante concorso alle spese per
il riscaldamento domestico), è rideterminata, per l'anno 2012, in
euro 18.400.000.
2. Il maggiore onere di cui al comma 1, di importo pari a
euro 700.000, è finanziato con le disponibilità presenti sul fondo
di dotazione della gestione speciale presso FINAOSTA S.p.A., di cui
alla legge regionale 16 marzo 2006, n. 7 (Nuove disposizioni
concernenti la società finanziaria regionale Finaosta S.p.A..
Abrogazione della legge regionale 28 giugno 1982, n. 16).".
Articolo 21ter
(Modificazione alla legge regionale 30 novembre 2001, n.
36)
1. Dopo il comma 5 dell'articolo 13 della legge regionale 30
novembre 2001, n. 36 (Costituzione di una società per azioni per la
gestione della Casa da gioco di Saint-Vincent), è aggiunto il
seguente:
"5bis. In ragione del completamento della gestione contabile
posta a carico della liquidazione di Gestione straordinaria, a
decorrere dal 1° gennaio 2013, il collegio dei revisori di cui
all'articolo 5ter della l.r. 88/1993 è soppresso e non si dà luogo
agli adempimenti di revisione contabile di cui all'articolo 5quater
della medesima legge."."
Pongo in votazione l'emendamento:
Consiglieri presenti: 31
Votanti e favorevoli: 24
Astenuti: 7 (Bertin, Cerise, Chatrian, Donzel, Carmela Fontana,
Patrizia Morelli, Rigo)
Il Consiglio approva.
Presidente
- Pongo in votazione l'articolo 22:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 31
Il Consiglio approva all'unanimità.
