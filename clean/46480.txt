Classificazione
CACCIA E PESCA



Oggetto del Consiglio n. 2901 del 26 ottobre 2023 - Resoconto
OGGETTO N. 2901/XVI - Interpellanza: "Apertura della caccia
alla pernice bianca e alla lepre variabile".
Bertin (Presidente) -
Alla presenza di 31 Consiglieri,
riprendiamo l'analisi dell'ordine del giorno. Punto n. 35. Per
l'illustrazione, consigliera Minelli.
Minelli (PCP) -
Durante l'ultimo Consiglio regionale,
l'assessore Carrel, rispondendo a una nostra iniziativa, ci ha
comunicato che la bozza del nuovo Piano regionale faunistico
venatorio è ultimata e sarà a breve inviata alla Procedura di
VAS.
Considerato che il precedente Piano era fermo al 2012, questa è
una notizia positiva e certamente occorrerà analizzare il documento
con attenzione.
Nella citata risposta non erano emersi degli elementi circa le
valutazioni effettuate sulla presenza della pernice bianca, mentre,
per quanto riguardava la lepre variabile, l'Assessore non aveva
esplicitato in modo chiaro se lo studio previsto fosse
effettivamente concluso; erano stati evidenziati soltanto gli
indici di abbondanza rilevati in undici aree in tutta la regione
attraverso il dato IKa, un dato definito superiore alla media per
cui, secondo la risposta che ci è stata data, è possibile dire che
vi è in tutto il territorio regionale un'abbondanza della specie.
Ciò significa che il nostro ufficio regionale competente ha
ritenuto di poter autorizzare il prelievo, compatibilmente con la
conservazione della popolazione.
Secondo alcune pubblicazioni scientifiche che abbiamo avuto modo
di leggere, secondo esperti che si occupano di questi studi, il
valore dell'IKa, che è l'indice chilometrico di abbondanza, per
essere ritenuto attendibile, deve essere ripetuto per tre anni.
Di conseguenza, non ci appare chiaro che cosa si intenda con
l'espressione "Un dato IKa che è superiore alla media"; la media di
che cosa? Qual è il termine di paragone e di riferimento?
Abbiamo comunque presentato un accesso agli atti per ricevere
tutta la documentazione che era stata citata e abbiamo potuto
riscontrare che lo studio sulla lepre variabile si riferisce in
realtà al momento - almeno questo è quello che ci è stato mandato -
ai dati raccolti per un periodo di tempo limitato, pari a meno di
un anno completo di monitoraggio, poiché il monitoraggio estivo non
risulta concluso.
D'altronde sappiamo che dal 2019 a oggi - cioè il periodo per
cui era stata prevista con mozione la sospensione della caccia alle
due specie per cinque stagioni venatorie, ed in ogni caso
nell'attesa di specifici studi sul loro stato di salute - l'unico
studio riguardo alla lepre è questo che non risulta terminato.
Nel nostro accesso agli atti abbiamo poi chiesto anche i dati
sulla pernice che non erano stati comunicati: i piani di prelievo
per le due specie, quindi sia per le lepri che per le pernici, e il
parere di Ispra, che l'Assessore aveva richiamato nella sua
risposta. Documenti che abbiamo ricevuto e che abbiamo letto con
attenzione. Io poi ho fatto anche un accesso a Ispra e la risposta
mi è arrivata esattamente trenta secondi fa, quindi non ho ancora
avuto modo di leggere; c'è un documento in più rispetto a quelli
che avevo ricevuto dall'Assessorato, ma non ho avuto modo di
leggerlo.
Quello che vorremmo evidenziare è che appare quantomeno strano
che Ispra abbia espresso il proprio parere in assenza della
conclusione del monitoraggio sulla lepre variabile e, su questo,
sarà necessario un chiarimento a cui provvederemo con l'ente
interessato, a cui abbiamo già chiesto una spiegazione.
Rileviamo comunque che gli esiti degli studi, dei monitoraggi e
anche dei pareri di Ispra non dovrebbero essere trasmessi soltanto
al Comitato venatorio, ma anche alle associazioni ambientaliste
interessate, che sono membri della Consulta faunistica e che,
tuttavia, non li hanno ricevuti prima della data di apertura della
caccia alle due specie sopracitate; sappiamo anche che ne hanno
fatto richiesta esplicita.
Comunque, in tutta la documentazione che noi abbiamo ricevuto -
in particolare nel capitolo 3.8.3 della bozza del nuovo Piano
faunistico relativo alla pernice bianca, ma anche nella relazione
sulla lepre variabile nel parere della struttura biodiversità e
aree protette, e pure nei piani di prelievo delle due specie e,
infine, nel parere Ispra - emerge chiaramente (l'avevo già anche
detto in precedenza però qui viene fuori con maggior forza) un
atteggiamento estremamente cauto e prudenziale riguardo alla
riapertura della caccia a queste due specie che, da un punto di
vista logico, e io direi anche di buon senso, dovrebbe portare a
una scelta sicuramente diversa.
A questo proposito voglio leggere alcuni stralci, sia della
bozza di Piano faunistico che del monitoraggio della struttura
biodiversità e del parere Ispra.
Nella bozza di Piano faunistico noi leggiamo: "Recentemente
risulta in declino in diverse aree" - mi riferisco qui alla pernice
- "...ed è verosimilmente tra le specie maggiormente minacciate dai
cambiamenti climatici. Su queste basi il rapporto dell'IUCN
sospetta che nel nostro Paese" (si fa riferimento ai dati
regionali) "ci sia stato un declino della popolazione di almeno il
30% negli ultimi dieci anni e la specie viene pertanto classificata
come vulnerabile".
Presidente -
Consiglieri, vi invito a mantenere un volume
più basso o, meglio, a seguire.
Minelli (PCP) -
"In un contesto di potenziale declino
della specie, la gestione venatoria può essere un ulteriore vincolo
per la persistenza a lungo termine della pernice bianca se la
caccia, qualora dovesse riprendere, non venisse condotta secondo
norme estremamente prudenti. I dati archiviati non sono di facile
interpretazione; il censimento primaverile valdostano della pernice
bianca, analizzato su una serie storica di dodici anni, stima la
densità dei maschi riproduttori con una media di 1,65 per 100
ettari e nei tredici anni indagati, il 2018 non è stato
considerato, si suppone che le condizioni meteo climatiche non
abbiano consentito un regolare svolgimento del censimento". E
ancora: "la tendenza delle densità primaverili analizzate evidenzia
un apparente aumento dal 2012 al 2017, per avere una progressiva
riduzione a partire dal 2019, per raggiungere il dato minimo
storico di presenze registrate nell'area a campione nell'anno di
sospensione del prelievo venatorio", l'anno della mozione. "Ponendo
come traguardo la conservazione della specie, il prelievo dovrebbe
essere comunque sospeso, quando il rapporto tra giovani e adulti
non raggiunga un rapporto soddisfacente tra le due classi di età.
Il sistema di aree da sottoporre a divieto dovrebbe prevedere,
oltre ai siti Natura 2000, anche quei settori con l'accesso
agevolato".
Sul monitoraggio della lepre non si arriva a nessuna
conclusione, perché non è concluso.
Il parere della struttura biodiversità dice che: "Nel rapporto
direttive europee il trend di popolazione della specie è valutato
sconosciuto nel lungo periodo e in decremento nel breve periodo. I
dati censuari regionali nel periodo 2008-2023 mostrano un andamento
molto discontinuo, visto lo stato di conservazione non favorevole
della specie a livello di regione biogeografica e la sua
valutazione come V", che era quella che abbiamo già detto prima,
"visti i dati censuari, considerato che la specie è elencata nei
formulari delle zone ZSC e che l'attività venatoria è considerata
pressione negativa per la specie, si chiede" - e lì si riferisce a
un'area - "che il prelievo, limitato a una sola unità, sia
assegnato nominalmente".
Poi anche nel parere Ispra c'è scritto: "Si ritiene opportuno
evidenziare che per la pernice bianca non vi è un Piano di gestione
nazionale; la sottospecie endemica presente in Valle d'Aosta è
considerata in uno stato "not secure'"; quindi ci sono tutta una
serie di valutazioni che, se lette con attenzione, fanno
chiaramente emergere che delle due specie questa è in una
situazione particolarmente complessa e delicata.
Alla luce di quello che abbiamo evidenziato, chiediamo al
Governo: di conoscere il metodo di calcolo che è stato utilizzato
per stabilire che il dato IKa è superiore alla media; perché si è
proceduto a formulare il Piano del prelievo prima del completamento
dello studio sulla lepre; il motivo per cui tutta la documentazione
non è stata trasmessa alle associazioni ambientaliste facenti parte
della Consulta faunistica prima della conferma della riapertura
della caccia e poi, soprattutto, tenuto conto delle valutazioni
contenute nella bozza del Piano faunistico e di tutti gli altri
documenti che ho citato - i vari pareri, le relazioni sul
monitoraggio, il parere della struttura biodiversità e anche le
valutazioni contenute nel parere Ispra - quale senso abbia la
decisione di riaprire la caccia alle due specie sopra citate.
Presidente -
Risponde l'assessore Carrel.
Carrel (PA) -
Forse non sono stato così chiaro nella
risposta dell'ultimo Consiglio e quindi è giusto tornare sul
tema.
L'indice chilometrico di abbondanza, il cosiddetto IKa, è uno
dei sistemi per valutare la presenza e le dimensioni di una specie
sul territorio e riveste particolare interesse se è confrontato con
valori di IKa di anni precedenti. Come lei ha ben detto, noi non
abbiamo trovato, dal nostro punto di vista, nessun indice sul
tempo, quindi il triennio è un indice che sicuramente qualcuno usa,
ma non è definito dalle norme.
Nel caso della lepre variabile e dai dati raccolti, è stato
possibile quantificare per il 2023 un indice IKa medio pari a 7,1.
Tale valore è stato confrontato con quello proveniente da altri
studi simili eseguiti alcuni anni fa sulle Alpi tra cui, in
particolare, uno studio realizzato sulla lepre variabile in Valle
d'Aosta nel 2007 nell'ambito del Progetto transfrontaliero GESTALP
sulla questione e valorizzazione della biodiversità e del
pastoralismo nei territori alpini; in quest'anno, quindi sedici
anni fa, in Valle d'Aosta la mediana del codice IKa era 7,5 e la
media 8,3.
Per rispondere alla domanda n. 2: il monitoraggio invernale dal
quale è stato ricavato il valore dell'IKa non era stato
inizialmente previsto nello studio.
La decisione di aggiungere questa metodologia di monitoraggio è
stata presa nell'autunno scorso al fine di ottenere ulteriori e più
approfonditi dati sulla presenza della specie; infatti il
monitoraggio estivo, previsto inizialmente dallo studio, indaga
principalmente in territori sopra i 2.500 metri di quota,
ipotizzando che questo sia l'habitat maggiormente frequentato dalla
specie.
In realtà, ci si è accorti che la specie utilizza in misura
maggiore le zone a quote più basse, al limite della vegetazione
arborea, cioè 1.800-2.200 metri.
Il monitoraggio invernale, effettuato in questa fascia
altitudinale, è stato quindi ritenuto più idoneo per indagare la
presenza della specie al punto tale che questa metodologia sarà
quella privilegiata per studiare la specie anche nei prossimi
anni.
Per rispondere alla domanda n. 3: nella riunione del 14 maggio
del 2023, la Consulta faunistica regionale si è espressa
favorevolmente a maggioranza, come da lei giustamente sottolineato,
all'inserimento della pernice bianca e della lepre variabile nel
calendario venatorio per la stagione 2023-2024, a condizione che il
prelievo non andasse a impattare sullo stato delle popolazioni. A
tal fine si decise che i Piani di prelievo sarebbero stati
sottoposti al parere degli organi competenti - Ispra e Struttura
regionale di biodiversità, sostenibilità e aree naturali protette -
una volta ottenuti i dati della consistenza delle popolazioni.
Le Associazioni ambientaliste decisero di astenersi dal
formulare un parere sulla riapertura della caccia alla pernice
bianca e alla lepre variabile, fino alla presentazione dello
studio.
Sulla proposta del calendario venatorio, furono acquisiti i
pareri favorevoli sia di Ispra che della struttura regionale
competente e il calendario fu approvato con deliberazione di Giunta
regionale 813 del 24 luglio 2023.
Una volta ottenuti i dati sulle consistenze di popolazione,
l'Ufficio per la fauna selvatica ed ittica ha provveduto a
elaborare la proposta dei Piani di prelievo, sottoponendoli ai
pareri dell'Ispra e della struttura regionale Biodiversità,
sostenibilità e aree naturale protette, che hanno rilasciato parere
favorevole sui piani proposti, tenendo conto dei dati di
monitoraggio e delle modalità di raccolta degli stessi; ottenuti
questi studi, l'ufficio competente ha provveduto a formalizzare i
Piani di prelievo e a comunicarli al mondo venatorio, a ridosso del
periodo di prelievo.
Si evidenzia che, nell'ambito dell'istruttoria per
l'approvazione dei Piani di prelievo, dopo l'espressione della
Consulta faunistica regionale non è prevista l'acquisizione di un
ulteriore parere da parte delle singole associazioni; a ogni buon
conto la documentazione relativa ai dati di monitoraggio, ai Piani
di prelievo e ai pareri sugli stessi è stata trasmessa per
opportuna informazione ai componenti della Consulta faunistica, in
data 12 ottobre 2023.
Il prelievo di pochissimi esemplari di pernice bianca e lepre
variabile non influisce, secondo gli Uffici, sullo stato di
conservazione delle due specie; al contrario - e di questo ne sono
fermamente convinto - la chiusura definitiva della caccia
interromperebbe la collaborazione con i cacciatori che, non più
interessati, difficilmente parteciperebbero ai monitoraggi delle
due specie e quindi non si avrebbero più a disposizione i dati di
presenza delle popolazioni.
Su questo abbiamo già avuto modo di confrontarci anche durante
le audizioni sul DEFR; ovviamente sono punti di vista che posso
anche comprendere ma credo, fermamente, che per la gestione della
fauna in Valle d'Aosta il mondo venatorio sia una risorsa con la
quale dobbiamo continuare a collaborare, proprio perché il nostro
obiettivo è quello della gestione della fauna.
Per la pernice bianca infatti il coinvolgimento dei cacciatori e
dei loro ausiliari, cani da ferma opportunamente addestrati, è
attualmente il solo e unico sistema per l'effettuazione dei
censimenti estivi, che permettono di conoscere il rapporto giovani-
adulti. Allo stesso modo, per la lepre variabile nei prossimi anni
sarà sempre più necessaria la collaborazione, anche economica, dei
cacciatori per continuare il lavoro di ricerca e monitoraggio della
specie.
Presidente -
Per la replica, consigliera Minelli.
Minelli (PCP) -
Ringrazio l'Assessore per le risposte,
molte delle quali in qualche modo confermano le cose che avevo
detto a partire dal dato IKa, perché il dato IKa, l'ha detto lei,
ha un valore se confrontato con i dati precedenti: noi i dati
precedenti non li avevamo, se non risalendo fino al 2007, quindi è
difficile capire come un monitoraggio che fa un raffronto con un
dato di ben sedici anni fa possa essere ritenuto valido.
Non solo: lei mi ha fornito un dato che io non conoscevo, cioè
che l'IKa del 2007 era pari a 7,5 e oggi siamo a 7,1, quindi non è
che siamo meglio addirittura, siamo lì; tra l'altro è il parere
della struttura Biodiversità, gli altri dicono che i dati sono poco
attendibili - lo dicono loro, ma potrebbero anche essere di più e
questo non lo sappiamo.
Poi lei mi ha detto che il monitoraggio invernale non era stato
previsto, che è una decisione che si è presa nell'autunno scorso e
che è comunque più valido il monitoraggio invernale rispetto a
quello estivo, perché la popolazione delle lepri vive a
un'altitudine diversa.
Quello che io sottolineo - ma lo dico perché è un dato di fatto,
non è una mia opinione - è che siamo di fronte a dei dati
assolutamente parziali e, sulla base anche delle decisioni che
erano state prese e delle prescrizioni che erano arrivate da Ispra
all'epoca, io rilevo che siamo di fronte a una situazione su cui
non abbiamo, per nulla, dati certi.
La Consulta si è pronunciata a maggio sulla caccia, lei mi ha
detto che le Associazioni ambientaliste si erano astenute fino alla
presentazione dello studio e che poi non è previsto che ci sia,
dopo l'espressione del parere, un ulteriore pronunciamento. Quello
che io ho chiesto però era un'altra cosa: perché gli studi, tutti
quelli che poi io ho ricevuto con il 116, non sono stati mandati
alle associazioni ambientaliste che avevano detto che si astenevano
in attesa degli studi? Al di là dell'astensione, questi studi
dovevano essere consegnati, se non per norma almeno per
correttezza, visto che si dovrebbe collaborare con tutti e lei mi
ha detto che sono stati comunicati il 12 ottobre 2023, cioè due
giorni dopo l'apertura della caccia che, se non sbaglio, per
entrambe le specie partiva dal 10 di ottobre; tra l'altro sono
stati consegnati non perché vi siete resi conto che li dovevate
consegnare, ma perché c'è stata un'espressa richiesta scritta.
Queste ovviamente sono delle valutazioni: ha riconosciuto anche lei
che sono diverse per quello che ci riguarda.
Poi lei ha detto che la chiusura definitiva della caccia
chiuderebbe alla collaborazione con i cacciatori e che, quindi, non
ci sarebbero i dati relativi al monitoraggio, per lo meno sulla
pernice e che è importante la collaborazione per quello che
riguarda la gestione della fauna.
Io ora rilevo una questione: quando parliamo di queste due
specie - e stiamo ragionando su pernice bianca e lepre variabile -
non credo che siamo di fronte a una situazione per cui ci deve
essere una salvaguardia dell'altra fauna selvatica, del patrimonio
zootecnico, delle colture del nostro territorio. A mio parere,
quindi, parlare di gestione, e soprattutto anche di selezione, come
si fa a volte e come comprendo benissimo per certe specie - faccio
l'esempio dei cinghiali, per dirne una... - ma quando noi parliamo
di lepre e di pernice sulla questione della gestione, non mi sembra
corretto. Lei mi dice: "Se non ci fosse la collaborazione, non
avremmo il monitoraggio e non avremmo i numeri"; io le dico che,
probabilmente, non avremmo i numeri, non avremmo il monitoraggio ma
se andassimo poi per i boschi a vedere, forse troveremmo qualche
esemplare in più. Dico questo perché c'è tutta una letteratura
scientifica che ci dice che su tutto l'arco alpino siamo in una
situazione in cui queste specie sono a rischio, sono classificate
not secure e poi noi, in spregio a una decisione che era stata
presa da questo Consiglio - ovvero aspettare tutti i cinque anni
delle stagioni venatorie e comunque la conclusione di tutti gli
studi - decidiamo diversamente.
Mi sembra che sia qualche cosa di assolutamente non
condivisibile ma, soprattutto, che vada totalmente contro il buon
senso.
