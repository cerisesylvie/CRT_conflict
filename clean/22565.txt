Classificazione
AMBIENTE
TRASPORTI E VIABILITÀ
Trasporti



Oggetto del Consiglio n. 2088 del 26 luglio 2006 - Resoconto
OGGETTO N. 2088/XII - Incentivazioni alla conversione dei
veicoli Euro 0. (Interpellanza)
Interpellanza
Considerato il provvedimento di Giunta n. 1753 del 15/06/2006
che dispone la non distribuzione dei buoni carburante per i veicoli
Euro 0;
Evidenziata la estemporaneità del provvedimento privo delle
opportune strategie di conversione dei mezzi in oggetto;
I sottoscritti Consiglieri regionali
Interpellano
l'Assessore competente al fine di conoscere gli intendimenti
circa la procedura di incentivazione alla conversione dei mezzi
Euro 0 in classi utili al fine dell'ottenimento dei benefici in
oggetto.
F.to: Lattanzi - Tibaldi - Frassy
Président
- La parole au Conseiller Lattanzi.
Lattanzi (CdL)
- Parliamo di questo provvedimento di
Giunta, di cui lei è stato protagonista su tutte le pagine dei
giornali: locali, nazionali e internazionali... tutti che si
chiedono "cui prodest" questo intervento, ma chi glielo ha fatto
fare... perché al di là delle motivazioni che adesso lei ci
illustrerà per sostenere le argomentazioni di questo provvedimento,
mi sono permesso di fare un'interpellanza su questa discussa
operazione, in un certo senso un'interpellanza propositiva, perché
lei vede che nella stessa c'è la richiesta di conoscere quali sono
i suoi intendimenti alla luce di quel provvedimento per creare una
formula di incentivazione che permetta ai mezzi "Euro 0" di
riottenere i benefici in oggetto. E questo perché, in primo luogo,
mi sfuggivano le motivazioni del provvedimento, che spero oggi ci
illustrerà, in quanto un provvedimento di questo tipo ha un senso
quando: o ha un forte impatto economico, o un forte impatto
ambientale, ma togliere i buoni a 5.000 Cristiani che non hanno i
soldi per comprarsi una macchina nuova o a chi ha dei mezzi di
lavoro magari da qualche anno e fa fatica a cambiarla, è un
provvedimento che ha creato molto scontento! Allora in primo luogo
sarebbe interessante sapere "perché" e poi se non si poteva fare in
maniera diversa, magari raggiungendo lo stesso obiettivo.
Il suggerimento che mi sono permesso di fare circa gli
intendimenti è legato ad una considerazione molto logica: se si
voleva raggiungere quell'obiettivo, non so se il risparmio
economico lo permetterà, ma quella mancanza di erogazione, di
benefici fiscali sui carburanti, forse poteva essere utilizzata in
un anno, 2 anni o 3 anni, per permettere a questi utenti di
convertire i loro mezzi magari per raggiungere lo stesso obiettivo,
ma non si è mai visto un taglio dei benefici senza utilizzare quei
benefici per una possibile conversione di mezzi! Mi sono quindi
permesso di interpellarla su questo fatto, per darle l'opportunità
di spiegare, ma anche già di andare in una proposta che potrebbe
essere quella che ci faccia capire in che direzione lei voglia
andare. Attendiamo con ansia la sua illustrazione.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- La sua "ansia" sarà breve, perché le
rispondo subito.
Innanzitutto il principio è quello del buon senso e lei dirà:
quale buon senso c'è in una così drastica decisione? Il buon senso
a volte è quello che deriva dalla certezza che le scelte che
facciamo sono scelte condivise anche da altri. Mi viene da citare,
per fare un esempio, quello che il Comune di Firenze ha deliberato
il 1° luglio 2006 - cito il Comune di Firenze, ma ci sono circa
2-300 Comuni che potrei citare -, ovvero il Comune di Firenze ha
deciso che dalle ore 0,0 alle 24 c'è il divieto definitivo di
circolazione per le autovetture, i ciclomotori, gli autoveicoli a
benzina o diesel o trasporto merci "Euro 0". Hanno chiuso per
sempre, nel Comune di Firenze, la circolazione agli "Euro 0".
Come il Comune di Firenze c'è un altro centinaio di Comuni che
in Italia sta andando in tale direzione, ma questa sarebbe una
modesta consolazione per una scelta, secondo me, doverosa di
responsabilità che dobbiamo fare, se non fosse supportata da
qualcosa che precedentemente avviene, scelte che per qualche verso
io ho trovato, ma mi sento di condividere. Voglio essere molto
chiaro: non perché le ho trovate, sono qui ad applicarle, ma le ho
trovate e mi sento di condividerle, tant'è vero che lei potrà
trovare nel nostro piano regionale per il risanamento, il
miglioramento e il mantenimento della qualità dell'aria, nelle
varie pagine del piano nel quadro attuativo, una serie di
impostazioni e di proposte di azioni che sono di estrema chiarezza.
Ne cito solo una fra quelle che lei troverà: al punto "TC1" della
pagina 2 delle proposte di azioni, troverà addirittura limitazione
"Euro 0" al traffico sotto il Traforo del Monte Bianco e sotto il
Traforo del Gran San Bernardo.
Dopodiché, sempre senza andare ad approfondire documenti che
sono agli atti, le faccio una riflessione più ampia che parte dal
ragionamento di un diritto che a noi è stato sancito da parte dello
Stato con una legge del 3 agosto 1949, una legge che poi
richiameremo quando parleremo delle accise, la quale dice che, in
attesa dell'attuazione il regime della zona franca, è consentita
l'immissione in consumo in detto territorio per i fabbisogni locali
dalle imposte di fabbricazione o erariali di... e cita una serie di
elementi che sono in esenzione fiscale (alcol, zucchero, birra,
benzina). Questo vuol dire che questo è un nostro diritto, ma
proprio perché "questo diritto" sia un diritto, dobbiamo fare in
modo di essere i primi a custodirlo e tutelarlo. Ed è su questo
terreno della serietà dell'applicazione che in una situazione non
solo di "Protocollo di Kyoto", che richiede altre ed ulteriori
azioni... perché non si può pensare di andare a vincolare l'"Euro
0" senza pensare conseguentemente, in un susseguirsi di azioni a
difesa della qualità dell'aria e dell'ambiente, di non prendere
altre decisioni, altrimenti sarebbe un percorso monco, ma è
evidente che nella partenza di un ragionamento che si inquadra non
solo nel piano di difesa dell'ambiente, ma si inquadra in una
scelta che ormai è dettata da tutti i più significativi e
importanti Comuni italiani - Bolzano, Merano, Bressanone per citare
i luoghi che a noi sono i più simpatici -, bisogna riconoscere che
se si vuole introdurre un concetto di cambiamento, questi
cambiamenti producono anche dei disagi.
Quale piacere ci può essere per un Assessore ad introdurre degli
elementi di cambiamento che gli potrebbero produrre dei disagi?
Nessuno! Nessuno, se cercasse un rapporto clientelare con i suoi
amministrati... io non cerco un rapporto clientelare con i miei
amministrati e neppure cerco di fare del "populismo"; cerco di
spiegare dove è possibile che occorre iniziare a cambiare e da
qualche parte bisogna iniziare, perché se non si inizia dai
tassisti, dai notai, dai farmacisti... da chi si inizia? Siccome
noi, in senso responsabile, abbiamo il dovere di custodire
l'ambiente, di fare delle scelte, da qualche parte dobbiamo
iniziare. Posso iniziare dagli "Euro 1", dagli "Euro 2", dagli
"Euro 3", dagli "Euro 4"? Non credo... sarebbe scorretto e
sconveniente.
Ho apprezzato la sua interpellanza perché fa un passo avanti,
infatti lei interpella un Assessore al fine di conoscere gli
intendimenti circa la procedura di incentivazione alle conversioni,
quindi lei mi riconosce che il lavoro che stiamo facendo ha un
senso, però mi interpella in merito a quello che deve essere
l'intervento che dobbiamo fare per rendere questo disagio che c'è,
ma che il buon senso induce a fare, come alleviare nei confronti
delle persone che purtroppo hanno queste auto che sono "Euro 0",
quindi non hanno ancora queste particolarità che permetterebbero
loro una circolazione adeguata. Lei ha ragione, però per le
tempistiche di molti Comuni italiani... siamo nei tempi per quello
che sono le limitazioni, ma saremo anche nei tempi per quello che
sono le possibili incentivazioni.
Adesso spero di non agitare l'Assessore Marguerettaz su questo,
perché "incentivare" vuol dire "spendere", ma è legittimo quando si
parla di incentivare per il passaggio dall'"Euro 0" verso qualcosa
di meno inquinante, è giusto che anche il cittadino trovi il suo
sollievo in un'Amministrazione regionale attenta che governa verso
dei cambiamenti positivi; quindi sto studiando una serie di norme,
alcune ispirate anche da quello che hanno fatto altri Comuni. Ho
trovato molto interessante il Comune di Livorno che, in un
disciplinare tecnico di pochi giorni fa, introduce questo concetto:
per la trasformazione dei veicoli "Euro 0" sono istituite 2
tipologie di incentivo: uno pari a 350 euro erogato a seguito della
presentazione della domanda secondo le modalità di cui al comma...
sostanzialmente la domanda dice che queste persone che si vogliono
adeguare con delle marmitte di tipo catalitico o addirittura
cambiando la macchina, oppure un incentivo aggiuntivo pari ad
ulteriori 200 euro finalizzato a favorire le fasce sociali più
deboli, al quale è possibile accedere presentando copia
dell'attestazione "ISEE" (un'attestazione che dimostra il reddito
delle famiglie): questi sono i principi di correttezza ed equità
sociale a cui vogliamo attenerci.
Vogliamo indurre, attraverso un processo culturale, ma
soprattutto di spiegazione - forse in questo sono carente,
purtroppo non sono molto bravo ad informare - ... però sto cercando
di produrre un lavoro che, giorno dopo giorno, in un percorso di
una logica comprensibile, possa permettere di portare avanti gli
obiettivi di miglioramento della qualità dell'aria che ho trovato e
che condivido, e che andrebbero addirittura ad immaginare, in un
percorso moderno, che tutti i mezzi di trasporto pubblico fossero a
metano, andare ad individuare una serie di possibili soluzioni che
devono essere studiate, ma possibili... ma, anche in questo, un
percorso che vede che le macchine "Euro 0" oggi, per una scelta
nazionale, una scelta europea, una scelta condivisa, purtroppo sono
delle auto che devono essere disincentivate alla circolazione. È il
mondo che va in questa direzione; io preferirei non prendere questa
decisione, sarei più popolare, però faccio il mio dovere di
amministratore: quello di spiegare alle persone che bisogna
prendere delle decisioni a volte anche impopolari, perché questo va
a beneficio della comunità.
Président
- La parole au Conseiller Lattanzi.
Lattanzi (CdL)
- Lei lo sa, Assessore, che se c'è una
cosa che mi dà fastidio è metterla in difficoltà, per l'affetto che
provo per lei... le do del "lei" perché rappresenta un'istituzione,
sennò le davo del "tu"!
Lei ha parlato di "buon senso", di "responsabilità" e finalmente
abbiamo scoperto qual è l'obiettivo di questa operazione che - devo
dire - è stata confusa fino ad oggi, cioè abbattere l'inquinamento,
seguire un processo di disincentivazione all'uso degli "Euro 0"...
finalmente! Perché dico "finalmente"..., perché questo obiettivo
non lo ha capito nessuno, un po' come quando l'Assessore della
"Stella Alpina" del Comune di Aosta ha avuto in mano i dati
pubblici che fare le giornate di fermo del traffico cittadino non
era servito a nulla; lui ha risposto che non gli interessava, che
continuava così perché ormai aveva preso una decisione e non poteva
tornare indietro! Ho l'impressione che anche lei si sia infilato in
questa condizione: lei ha condiviso una responsabilità che ha
trovato, ma - se mi permette - non ha usato il "buon senso" e
certamente non ha usato il senso di "responsabilità" e le dico
perché. Provocatoriamente le ho presentato un'interpellanza che
suggerisce un percorso, non quello della disincentivazione agli
"Euro 0", ma dell'incentivazione all'eliminazione degli "Euro 0",
che è una filosofia totalmente diversa. Un conto è vietare
l'accesso degli "Euro 0" al tunnel o in un centro storico, le
persone lo capiscono; un conto è dire: "non ti do più i buoni
benzina perché tu hai un "Euro 0""! Così va a toccare le fasce più
deboli!
Lei dice che forse non è stato bravo nella comunicazione... no,
non è che lei non è stato bravo, è che lei proprio non lo ha
comunicato! Non ha proprio comunicato che l'obiettivo
dell'Assessore è disincentivare gli "Euro 0"... come? Con una buona
formula di incentivazione alla conversione delle marmitte
catalitiche... vi do 3 anni per farlo! Allora se non ha i soldi, è
inutile che faccia questa operazione, perché se non ha i soldi, non
è che li recupera non dando a 5.000 persone 900 litri di esenzione
fiscale, perché è una partita di giro: soldi da questa roba qua non
ne tira fuori neanche uno! E non disincentiverà nessuno, perché le
persone che hanno quegli automezzi sono i 65enni, i 70enni, le
persone che non se lo possono permettere di cambiare la macchina!
Anche se lei non dà loro i buoni benzina, non potranno cambiare la
macchina! Allora bisognava fare una scelta e io condivido la
proposta dell'abbattimento dell'inquinamento... vogliamo eliminare
gli "Euro 0"? Incentiviamo l'eliminazione degli "Euro 0", ma
incentiviamo, non penalizziamo perché è una cultura che non ci
piace, tutto lì!
Buon senso non ce n'è quindi stato; quanto a senso di
responsabilità, perché lei si è assunto l'onere di proteggere la
nostra salute, non ci proteggerà da 5.000 persone che non ricevono
i buoni; ci vuole un'operazione di più larga scala, ma
incentivante, non penalizzante, perché il processo di
penalizzazione è un processo che non ci piace, che mette in
difficoltà il cittadino più in difficoltà...
(interruzione dell'Assessore La Torre, fuori
microfono)
... purtroppo possono tutti circolare e quelle persone che già
facevano fatica a cambiare la macchina, perché ero anche d'accordo
che lei potesse dire: "non prenderanno più i buoni quelli che hanno
un certo reddito per cambiare la macchina"... allora uno capiva che
si voleva disincentivare...
(interruzione del Presidente della Regione, fuori
microfono)
... Presidente, quando lei era a Roma a fare gli affari suoi,
discutevamo di "Euro 0" nel tunnel, e siamo stati i primi, qui, a
presentare una mozione per vietare non gli "Euro 0", ma gli "Euro
0", gli "Euro 1", gli "Euro 2" dei TIR dentro quei tunnel, creando
certo una difficoltà... quindi lo so, l'ho detto io... cosa fa, mi
ruba le battute adesso? È il metodo, non è l'obiettivo, l'obiettivo
è condiviso! Ma noi non condividiamo uno che dice: "io fermo il
traffico, non serve a niente, non me ne frega niente, ma vado
avanti"! Non condividiamo il fatto di togliere i buoni ai
"poveracci" che non possono cambiare la macchina da 15 anni!
Potevamo essere d'accordo a togliere i buoni a quelli che hanno il
reddito per poter cambiare la macchina... se sei sotto certi
redditi o cambi la macchina o te la catalizzi, ma ti do
l'incentivo!
Abbiamo suggerito una strada che era più di buon senso e che
assumeva la stessa responsabilità. Secondo me, mettere in
difficoltà delle famiglie che non ce la fanno a cambiare la
macchina non è né buon senso, né responsabilità, oltretutto la
Regione non ha alcun guadagno da questa operazione. È stata fatta
male, non che lei ha comunicato male, lei non ha comunicato per
nulla l'incentivazione di cui ha parlato adesso! E senza mettere in
difficoltà l'Assessore Marguerettaz, perché incentivare con 350
euro 5.000 marmitte catalitiche non è che stiamo sbilanciando il
Casinò di Saint-Vincent con 90 milioni di euro... si può fare!
Guardiamo l'assestamento di bilancio: di soldi ne avete messi per
tante di quelle "porcherie"! Se vi interessa lo fate, se non vi
interessa o non avete i soldi non lo fate, ma non mettete in
difficoltà le persone! Solo questo: buon senso e responsabilità,
quella che lei ha citato, ma che non ha utilizzato!
