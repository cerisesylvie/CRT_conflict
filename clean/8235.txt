Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2696 del 18 marzo 1987 - Resoconto
OGGETTO N. 2696/VIII - STATO DI ATTUAZIONE DEL PROGETTO DI
INFORMATIZZAZIONE DEI BENI CULTURALI.
(Interrogazione)
PRESIDENTE:
Do lettura del testo dell'interrogazione
presentata dai Consiglieri Mafrica e Millet:
INTERROGAZIONE
AVUTA NOTIZIA di difficoltà nell'avvio del progetto di
informatizzazione dei beni culturali, affidato al consorzio
VALBENI, con conseguenti ritardi delle operazioni previste;
i sottoscritti Consiglieri regionali del Gruppo
comunista
INTERROGANO
la Giunta regionale per conoscere:
1)
qual'è lo stato di attuazione del progetto prima
ricordato;
2)
quali iniziative prenderà la Giunta per favorire il
superamento delle difficoltà insorte.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce; ne ha facoltà.
LANIECE - (D.C.):
Per rispondere alle richieste dei
colleghi Mafrica e Millet, non si può parlare di ritardo della
Valbeni, ma di ritardi burocratici dello Stato. La concessione alla
Valbeni risale al 21 gennaio; la ditta deve aspettare, per iniziare
il lavoro, il visto della Corte dei Conti ed è tenuta ad iniziare
entro un mese dal visto stesso. La Corte dei Conti, però, non ha
ancora vistato, perchè pare che aspetti di essere in possesso di
tutte le pratiche delle varie regioni per rilasciare il visto e,
inoltre, alcune ditte non hanno ancora presentato tutta la
documentazione antimafia per ottenere il visto.
In data 14 marzo la Valbeni ha ricevuto un telegramma, da parte
del Ministero del Lavoro e della Previdenza Sociale, a firma del
Capogabinetto Michele Di Pace, con la quale l'autorizza a iniziare
la selezione del personale in attesa del visto.
Le domande per l'assunzione scadranno il venti del corrente mese
e si prevede di iniziare entro la fine di aprile, primi di maggio,
la selezione. Mi pare che siano già pervenute circa 300 domande,
più quelle che saranno depositate nei vari uffici di collocamento e
non sappiamo quante ce ne saranno da ora fino al venti del corrente
mese.
L'ordine dei lavori prevede una assunzione immediata di una
decina di persone, di una ventina durante l'estate e il resto ad
ottobre/novembre; ciò per due motivi: da un lato, il lavoro deve
essere preparato e, quindi, occorre fare una prima parte di lavoro
preparatorio con poco personale; d'altro lato, il ritardo imposto
da questa burocrazia fa sì che ci si trovi davanti, proprio
all'inizio dei lavori, tutto l'inverno ed allora pare più opportuno
utilizzare i mesi freddi per il programma di formazione di questi
assunti, iniziando il vero e proprio lavoro in primavera.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Annettiamo una certa importanza ai
risultati di questa ricerca, quindi, l'interrogazione aveva lo
scopo di capire come mai si fossero presentate delle difficoltà.
Dalle risposte dell'Assessore risulta che le difficoltà sono di
carattere ministeriale e formali e che, comunque, c'è in programma
di seguire le cose in modo che poi possano decollare nel modo
migliore.
Siamo interessati a che tutto venga fatto seguendo le regole
necessarie, ma ottenendo dei risultati validi, per cui ci
riserviamo di tornare in seguito per verificare se saranno superate
queste attuali difficoltà e se le cose procederanno nel modo
indicato nel progetto presentato al Ministero.
