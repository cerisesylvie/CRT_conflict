Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3163 del 22 ottobre 1987 - Resoconto
OGGETTO N. 3163/VIII - DISEGNO DI LEGGE CONCERNENTE: "NORME
PER IL RECUPERO DEI MATERIALI INERTI NATURALI AI FINI DELLE OPERE
PUBBLICHE E PER IL RIASSETTO DELLE ESCAVAZIONI ABBANDONATE".
(Rinvio).
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.) -
Il disegno di legge che stiamo per
discutere nasce da una esigenza molto sentita da tutti i
Consiglieri regionali, ed è quella di dare ordine e disciplina ad
una materia complessa come quella della escavazione per materiali
inerti fuori alveo. Per quello che riguarderà l'escavazione di
materiale inerte in alveo, si procederà con una normativa separata,
che fra l'altro è già in questo momento allo studio.
I presupposti da cui parte questa normativa sono quelli di
verificare a necessità di inerti per opere pubbliche, che sono
quelle che occupano e utilizzano la maggior parte di inerti che
vengono scavati con una verifica biennale, e di individuare tutte
le cave che al momento sono in atto, verificare se queste cave
siano potenzialmente ampliabili, e verificare le modalità,
individuare in senso molto più lato tutti i possibili giacimenti
presenti nella Regione Valle d'Aosta, ed ancora quello del recupero
delle cave abbandonate.
È una normativa generale, come ho già avuto modo di dire in
Commissione e come gli esperti, dei quali la Giunta si è avvalsa,
hanno confermato, che stabilisce dei principi, alla quale farà
seguito un piano cave ed una disciplina autorizzativa.
Per quello che riguarda il piano cave, è già stato dato incarico
ad un gruppo di professionisti per la redazione. Essi stanno
valutando le cave in atto nella Regione Valle d'Aosta e stanno
predisponendo una carta geografica di quelle che sono le
potenzialità della Valle d'Aosta. Contemporaneamente al piano cave,
verrà predisposta una disciplina autorizzativa, nella quale
verranno disciplinate con precisione tutte le norme per la
presentazione dei progetti di escavazione, che potranno essere
redatti solo in zone che il piano cave individua di potenziale
utilizzabilità; tale disciplina elencherà tutte le norme per
procedere alle escavazioni, indicherà le norme per il recupero
delle cave dopo che queste siano state utilizzate, stabilendo anche
delle fideiussioni da prestare da parte dell'imprenditore e del
cavatore nel caso che non procedesse al recupero della cava che ha
utilizzato.
Gli articoli sono estremamente sintetici, la legge è scritta con
linguaggio tecnico, però i concetti ai quali vuole rispondere sono
questi che ho elencato, e cioè individuare le cave in atto con la
loro potenziale ampliabilità e individuare tutti i giacimenti. Il
piano delle cave terrà conto, ed è scritto nella legge, delle
indicazioni dei Comuni, dei servizi idrogeologici e forestali
dell'Amministrazione regionale e delle valutazioni della
Sovrintendenza ai Beni Culturali. Non è pensabile, come mi pare sia
scritto in un comunicato a firma di Nuova Sinistra, che la Regione
intenda fare questo piano cave soltanto in funzione dei cavatori e
senza tener conto di altre esigenze. Questo è detto chiaramente
nella legge.
Ed ancora, nel redigere il piano cave l'Assessorato ai Lavori
Pubblici ha chiesto la collaborazione dei privati che normalmente
operano nel campo, per individuare le cave, ma la segnalazione di
una potenziale cava non vuol dire necessariamente il suo
inserimento nel piano stesso.
La Giunta regionale approverà il piano delle cave e lo proporrà
al Consiglio per la sua ratifica. Questo penso possa garantire il
fatto che il piano cave sia redatto in modo da tener conto di tutte
le esigenze e del massimo equilibrio possibile.
Questi sono i concetti generali che sono stati espressi; voglio
ancora sottolineare l'importanza che avrà questa legge per fare in
modo di superare l'attuale normativa esistente che permette a chi
vuole aprire una cava, di farne segnalazione soltanto al Corpo
delle Miniere e di farne segnalazione entro otto giorni al Comune
in cui la si intende aprire. Questo ha comportato notevoli
difficoltà ed anche delle deturpazioni al paesaggio che tutti
possiamo constatare, quindi questo tipo di disciplina, il
successivo piano cave e la successiva disciplina autorizzativa
permetteranno di ovviare a questi inconvenienti.
Lo scopo ultimo di questa legge è quello, da una parte, di non
penalizzare, ma di permettere di agire correttamente a coloro che
operano nel campo dell'estrazione degli inerti, dall'altra di
contemperare le loro esigenze con quelle della collettività, e cioè
la salvaguardia del paesaggio e dell'ambiente. Quindi non è una
legge che vuol premiare una parte piuttosto che l'altra, il nostro
concetto è che viviamo in un ambiente che dobbiamo utilizzare nelle
dovute maniere, ma non è certo nostra intenzione di limitarsi a
guardare senza operare. Occorre nel nostro ambiente operare e
vivere, ma con il giusto equilibrio; lo scopo di fondo che la
Giunta si prefigge è questo.
Si dà atto che dalle ore 12,10 riassume la Presidenza il
Presidente BONDAZ.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Volevo chiedere se era possibile il
rinvio di questo progetto di legge presentato dalla Giunta
regionale perchè malgrado ci siano stati degli incontri con gli
esperti della regione, sono notevolmente peggiorati alcuni problemi
legati alla stesura soprattutto del primo articolo, che
necessiterebbe di emendamenti di tipo migliorativo, come mi sembra
che anche il gruppo comunista abbia intenzione di presentare.
Cercherò di spiegare il concetto perchè non vorrei che l'Assessore
pensasse che, dal momento che i Verdi ce l'hanno con le cave, non
si voglia fare nulla. Concordiamo perfettamente con l'Assessore e
con la Giunta sul fatto che il piano delle cave è un problema di
una estrema urgenza; ancora gli ultimi episodi di raccolta di firme
su queste cave lo hanno dimostrato.
Ora che il piano cave sia un fatto urgente non deve comportare
che si vada contro alcune norme fondamentali del diritto
costituzionale. In particolare il problema è sorto da questo: la
relazione stessa, e gli esperti lo hanno anche affermato in
Commissione, si rifà sostanzialmente alla normativa vigente, che è
quella del Regio Decreto del 29.7.1927, n. 1443, pubblicata sulla
Gazzetta 1728 del 23.8 dello stesso anno, il quale fondamentalmente
fa questa suddivisione: le miniere sono di interesse pubblico, e
per miniere si intendono quei giacimenti dove si fa a ricerca e la
coltivazione dei minerali metalliferi, arsenico, zolfo, grafite,
ecc.. Le cave sono invece sottoposte al diritto fondiario, e per
cave si intendono quei luoghi in cui si fa la coltivazione di
materiali per costruzioni edilizie, stradali, idrauliche non
compresi nella prima categoria. Allora qual è il problema grosso?
Con il capovolgimento fatto dall'art. 1 di identificare come
precipuo di interesse pubblico l'utilizzo di questi materiali, si
cambia radicalmente questo Regio Decreto - e qui vorrei vedere se
sta in piedi dal punto di vista della procedura nel senso che
esiste una scala dei valori fra le varie leggi -; inoltre si pone
un vincolo molto grosso su queste zone, perchè la dichiarazione di
pubblico interesse sulle zone sottoposte a cava, o che possono
essere sottoposte a cava, interessano fortemente i piani
urbanistici.
Questo fatto forse è ancora più comprensibile là dove si
evidenzia che questo interesse pubblico viene anche posto sulle
opere e gli impianti fissi a servizio della coltivazione, anche se
in contrasto con i piani urbanistici. È evidente che nessun Comune
vuole sul suo terreno una cava, però occorre prima fare il piano
delle cave, verificare tutti i vincoli, e poi in un secondo tempo
individuare queste aree. Ma non è possibile "d'emblée" scrivere una
legge per cui queste aree diventano di pubblico interesse, perchè
se c'è una cava a 300 mt da casa mia il cavatore deve andare su con
una strada, e se questa strada passa sul mio terreno che può essere
edificabile anche con un alto indice, quindi ha un grosso valore,
il cavatore può passare sopra la mia proprietà e espropriarmi il
terreno per pubblico interesse. È questo il problema grosso che
nasce con la stesura di questa legge.
Questo è l'elemento fondamentale per cui secondo me la legge
deve essere rivista in Commissione, anche in tempi molto
stretti.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.) -
Con il Consigliere Sandri ci sono già
stati incontri in Commissione e molti dei suoi dubbi parevano
fugati. Non voglio rientrare nel merito altrimenti riapriremo la
discussione in questa sede. Ad esempio, la sua affermazione del
fatto che le cave sono distinte dalle miniere nel RD del '27, è
confutata da pareri del Consiglio di Stato e da altri autorevoli
pareri di cui posso fornirgli copia.
Ad ogni modo a me pare che su un tema del genere, che è
estremamente importante per tutti, sia sbagliato andare al braccio
di ferro e allo scontro fronte contro fronte. Ritengo che da parte
nostra ci debba essere disponibilità, così come c'è stata ieri
quando ad una precisa richiesta del Consigliere Baldassarre che
parlava "per bocca" del Consigliere Sandri, abbiamo accettato di
rinviare ad oggi questa discussione, mentre all'ordine del giorno
cadeva ieri.
Possiamo tornare in Commissione, dirimere tutti questi temi che
abbiamo ancora da discutere, però torniamo al prossimo Consiglio
regionale e in quella sede daremo già per svolte tutte le
discussioni e voteremo. Se ci saranno degli emendamenti che la
maggioranza non avrà accettato, verranno messi in votazione e per
questi deciderà il Consiglio.
PRESIDENTE:
L'Assessore ha acconsentito a rinviare la
legge al prossimo Consiglio regionale.
