Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1052 del 15 gennaio 1985 - Resoconto
OGGETTO N. 1052/VIII - REALIZZAZIONE DELL'ACQUEDOTTO DEL
MONTE BIANCO IN CONCOMITANZA CON I LAVORI DI COSTRUZIONE
DELL'AUTOSTRADA AOSTA-COURMAYEUR - APPROVAZIONE DI MOZIONE.
PRESIDENTE:
Do lettura del testo della mozione presentata
dai Consiglieri Torrione, Pascale e Breuvé:
MOZIONE
Verso la fine degli anni '60, il Comune di Aosta approvava il
progetto per la costruzione dell'acquedotto del Monte Bianco che
doveva consentire il rifornimento idrico non solo del capoluogo
regionale ma anche di altri quindici Comuni.
Si trattava per l'epoca di un'opera di una notevole
dimensione sia sotto il profilo strettamente tecnico-finanziario
sia in riferimento al numero dei Comuni che venivano serviti dal
nuovo acquedotto, uscendo in tal modo da una logica strettamente
campanilistica per proiettarsi invece giustamente in ambito più
vasto e quindi anche più funzionale.
Di questo acquedotto furono realizzati nel corso degli anni
1970-76 la struttura di captazione di una delle sorgenti, quella
del Peuterey in Val Veny, e circa un chilometro della condotta per
un importo di quasi un miliardo di lavori.
Sopravvenute difficoltà di ordine finanziario fecero
interrompere poi l'esecuzione dell'opera la cui realizzazione torna
oggi di attualità in seguito all'approvazione del progetto
autostradale Aosta-Courmayeur.
Infatti uno dei costi più elevati, anche in riferimento alla
lunghezza del percorso, era appunto rappresentato dalla posa della
conduttura che oltre tutto seguiva, secondo le indicazioni
progettuali, un tracciato, anche altimetricamente, piuttosto
tormentato.
Quest'ultimo elemento verrebbe ora superato inserendo la posa
della tubazione nello scavo autostradale il cui percorso
oltretutto, proprio per il passaggio in galleria per oltre una
ventina di chilometri, consentirebbe una livelletta quasi costante
eliminando di conseguenza la costruzione di numerose opere d'arte
per l'attraversamento della Dora e dei vari torrenti.
entrare in dettagli di natura squisitamente tecnica, si può
facilmente immaginare il risparmio che verrebbe in tal modo
conseguito per effetto della contemporaneità di esecuzione dei
lavori delle due opere, autostrada ed acquedotto.
Tutto ciò premesso i sottoscritti Consiglieri regionali del
Gruppo del P.S.I. propongono che il Consiglio regionale
DELIBERI
di dare mandato alla Giunta regionale di riconsiderare l'intero
problema della costruzione dell'acquedotto del Monte Bianco in
occasione della realizzazione dell'autostrada Aosta-Courmayeur per
i motivi specificati in premessa.
PRESIDENTE:
Ha chiesto di illustrare la mozione il
Consigliere Torrione, ne ha facoltà.
TORRIONE - (P.S.I.):
Abbiamo ritenuto opportuno
presentare questa mozione perché ci sembra molto importante che si
riparli di un'opera che può avere un suo significato, sia sul piano
della realizzazione sia sul piano del rifornimento idrico della
città di Aosta. E ne parliamo in via preliminare perché riteniamo
che la realizzazione di tale opera torni di estrema attualità,
proprio in concomitanza con la realizzazione del tratto
autostradale Aosta-Courmayeur.
Verso la fine degli anni '60, più precisamente nel 1969, il
Comune di Aosta aveva ipotizzato la costruzione di quello che è
passato alla storia come l'acquedotto del Monte Bianco attraverso
la captazione di tre sorgenti, di cui due site in Val Ferré e la
terza in Val Veny. Per quella della Val Veny si è passati
addirittura alla fase della pratica attuazione perché l'opera di
presa è stata realizzata ed è stata costruita anche una
canalizzazione lunga circa 1,5 km. Si era pensato di realizzare
un'opera che allora aveva anche una dimensione finanziaria
piuttosto cospicua; infatti si prevedeva di spendere 3 miliardi di
lire (eravamo nel 1969!)e questo aveva tutto sommato una sua
giustificazione: per la prima volta si era usciti da un certo tipo
di logica diciamo così "campanilistica", per cui ogni Comune
provvedeva alle proprie esigenze idriche e si era formato una sorta
di consorzio che, oltre ad Aosta, prevedeva il rifornimento idrico
per i Comuni di Saint-Pierre, Jovençan, Gressan, Saint-Christophe,
Quart, Pollein, ai quali si aggiunsero in un secondo tempo i Comuni
di Arvier e di La Salle.
Si trattava quindi di una realizzazione che veniva incontro alle
esigenze di quasi tutta la piana di Aosta e di alcuni Comuni
dell'alta Valle. La disponibilità che era stata calcolata allora
per determinare poi la portata dell'acquedotto era piuttosto
notevole, perché la captazione delle tre sorgenti prevedeva una
portata massima di oltre mille litri/sec. ed una minima di 252
litri/sec..
L'esiguità di finanziamenti ed il fatto di non poter ricorrere
neanche a contributi statali previsti per la realizzazione di opere
pubbliche, fece sospendere questa realizzazione e la testimonianza
purtroppo al negativo di questa mancata costruzione dell'acquedotto
resta pur sempre l'opera di captazione che è stata realizzata in
Val Veny con un tratto di tubazioni.
L'opera era allora costosa perché, a parte le tre prese delle
sorgenti, era prevista un'opera di canalizzazione che, tra l'altro,
presupponeva la costruzione di numerose opere d'arte per
attraversare la Dora in più punti. La costruzione dell'autostrada
verrebbe a limitare in misura consistente, a detta dei tecnici, le
spese per la posa della canalizzazione perché si potrebbe seguire
il percorso autostradale, che oltretutto ha una livelletta più
costante e quindi presuppone delle opere di minor costo.
L'ultima considerazione che voglio fare è che allora era sorta,
per una delle tre sorgenti, una diatriba piuttosto lunga ed
esasperata con il Comune di Courmayeur, perché una delle opere di
presa andava ad insistere su una delle sorgenti da cui già captano
l'acqua i Comuni di Courmayeur e di Pré Saint-Didier. In effetti,
anche se questa sorgente ha una portata di gran lunga superiore,
giustamente questi due Comuni si sentivano privati di quello che
era un loro diritto. A questo inconveniente si potrebbe ovviare
captando l'acqua del tunnel del Monte Bianco, che, a detta dei
tecnici, è idricamente pura e oltretutto ha una portata notevole;
in questo modo si sopperirebbe alla mancanza della sorgente che
alimenta attualmente l'acquedotto di Courmayeur. L'acqua che si può
derivare dalla galleria del tunnel del Monte
Bianco ha una portata di 400 litri/sec. circa.
Credo che questo discorso vada ripreso, la nostra mozione ha lo
scopo di dare mandato alla Giunta regionale di riconsiderare
l'intero problema della costruzione dell'acquedotto del Monte
Bianco in occasione della realizzazione dell'autostrada
Aosta-Courmayeur. Sarebbe una grave iattura, a nostro avviso,
perdere quest'occasione, che invece si può sfruttare per realizzare
un'opera che non vuole servire solo Aosta. Inviterei l'Assessore
competente a fare un censimento molto più allargato delle necessità
idriche, visto che la dimensione dell'opera è tale da giustificare
il fatto che l'opera stessa serva un comprensorio più vasto.
Se la mozione verrà votata, si rimetterà in gioco il discorso
dell'acquedotto del Monte Bianco, ma anche si può uscire da una
logica un po' campanilistica secondo cui ogni Comune risolve i
propri problemi idrici pensando solo a sé stesso.
Si dà atto che dalle ore 12,21 assume la Presidenza il Vice
Presidente Giulio Dolchi.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
C'è una affermazione che ha fatto il
Consigliere Torrione che mi sento di condividere appieno, cioè
quella che il problema dell'approvvigionamento idrico non va visto
Comune per Comune, villaggio per villaggio, ma va visto in
un'ottica generale che conglobi tutta la Regione. Le risorse
idriche in Valle d'Aosta non mancano, a volte forse sono sfruttate
in maniera irrazionale e costosa, ci sono dei pozzi in alcune
località che consumano fior d'energia per il pompaggio dell'acqua
quando invece si potrebbe più facilmente, o perlomeno con una spesa
relativamente ridotta, ottenere l'acqua per caduta.
Quello dell'approvvigionamento idrico è un problema che mi è già
capitato di toccare all'indomani della mia elezione, in una piccola
intervista in cui ho affermato che occorreva riprendere i temi
generali dell'approvvigionamento idrico ed indicavo in maniera
specifica l'acquedotto del Monte Bianco e l'acquedotto della Valle
d'Ayas.
Per quest'ultimo il piano lavori del 1985 (quello che abbiamo
approvato a dicembre) prevede già un certo finanziamento, quindi
l'intenzione di completare l'acquedotto della Val d'Ayas da parte
della Giunta c'è e sarà perseguita nel corso dei prossimi anni.
Per quanto riguarda l'acquedotto del Monte Bianco la volontà è
analoga; devo dire che a livello personale no già provveduto a
discutere del problema con il Sindaco di Courmayeur e pare che da
parte di questo Comune certe prevenzioni nei confronti dello
sfruttamento delle sorgenti della Val Veny e delle alte valli di
Courmayeur siano cadute, perché il Comune di Courmayeur ha risolto
per gran parte i suoi problemi di approvvigionamento idrico.
Come il Consigliere Torrione sa, c'è un consorzio costituito e
tuttora funzionante fra tutti i Comuni che dovranno essere gli
utilizzatori dell'acquedotto del Monte Bianco, ed anche qui a
livello assolutamente informale ho già provveduto a porre il
problema al Vice Presidente del Consorzio e quindi al suo
Presidente. Penso che dovremo muoverci e ci muoveremo d'accordo con
i Comuni componenti il Consorzio.
Per quanto riguarda l'idea di far passare le tubazioni di
adduzione nella costruenda autostrada del Monte Bianco, anche se
sicuramente positiva, penso sia da verificare da un punto di vista
tecnico, quindi ci saranno delle valutazioni da fare, sia per
quella che dovrà essere poi la distribuzione e le diramazioni, sia
per quelli che potranno essere i vincoli imposti dalla società
autostradale per le norme sulla transitabilità delle strade.
Con tutte queste premesse, che vanno verificate, penso che la
Giunta non abbia problemi a riconsiderare l'intero problema della
ricostruzione dell'acquedotto del Monte Bianco così come viene
scritto nel deliberato proposto dal Consigliere Torrione e dai suoi
colleghi socialisti.
Un altro elemento che vorrei sottolineare, anche se non è
scritto nel deliberato, riguarda il censimento delle risorse
idriche ed una sua valutazione globale. E' un fatto da tenere
presente, per buona parte il relativo lavoro è già stato svolto
come censimento di sorgenti, comunque bisognerà predisporre una
valutazione in funzione di una utilizzazione razionale.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per una precisazione di carattere
tecnico che mi è stata giustamente suggerita: nel deliberato
aggiungerei "deliberi di dare mandato alla Giunta regionale in
collaborazione con il Consorzio per l'acquedotto del Monte Bianco".
Era implicito ma forse è meglio specificarlo.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ci auguriamo che l'autostrada
Aosta-Courmayeur non venga mai realizzata e quindi non possiamo
votare questo ordine del giorno anche se il discorso
dell'acquedotto merita un approfondimento, ma non in questi
termini. Per queste ragioni mi astengo sulla mozione.
PRESIDENTE:
Metto in approvazione la mozione nel testo
così emendato:
MOZIONE
Verso la fine degli anni '60, il Comune di Aosta approvava il
progetto per la costruzione dell'acquedotto del Monte Bianco che
doveva consentire il rifornimento idrico non solo del capoluogo
regionale ma anche di altri quindici Comuni.
Si trattava per l'epoca di un'opera di una notevole dimensione
sia sotto il profilo strettamente tecnico-finanziario sia in
riferimento al numero dei Comuni che venivano serviti dal nuovo
acquedotto, uscendo in tal modo da una logica strettamente
campanilistica per proiettarsi invece giustamente in ambito più
vasto e quindi anche più funzionale.
Di questo acquedotto furono realizzati nel corso degli anni
1970-76 la struttura di captazione di una delle sorgenti, quella
del Peuterey in Val Veny, e circa un chilometro della condotta per
un importo di quasi un miliardo di lavori.
Sopravvenute difficoltà di ordine finanziario fecero
interrompere poi l'esecuzione dell'opera la cui realizzazione torna
oggi di attualità in seguito all'approvazione del progetto
autostradale Aosta-Courmayeur.
Infatti uno dei costi più elevati, anche in riferimento alla
lunghezza del percorso, era appunto rappresentato dalla posa della
conduttura che oltre tutto seguiva, secondo le indicazioni
progettuali, un tracciato, anche altimetricamente, piuttosto
tormentato.
Quest'ultimo elemento verrebbe ora superato inserendo la posa
della tubazione nello scavo autostradale il cui percorso
oltretutto, proprio per il passaggio in galleria per oltre una
ventina di chilometri, consentirebbe una livelletta quasi costante
eliminando di conseguenza la costruzione di numerose opere d'arte
per l'attraversamento della Dora e dei vari torrenti.
Senza entrare in dettagli di natura squisitamente tecnica, si
può facilmente immaginare il risparmio che verrebbe in tal modo
conseguito per effetto della contemporaneità di esecuzione dei
lavori delle due opere, autostrada ed acquedotto.
Tutto ciò premesso i sottoscritti Consiglieri regionali del
gruppo del P.S.I. propongono che il Consiglio regionale
DELIBERI
di dare mandato alla Giunta regionale, in collaborazione con il
Consorzio per l'acquedotto del Monte Bianco, di riconsiderare
l'intero problema della costruzione dell'acquedotto del Monte
Bianco in occasione della realizzazione dell'autostrada
Aosta-Courmayeur per i motivi specificati in premessa.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Riccarand)
Il Consiglio approva
