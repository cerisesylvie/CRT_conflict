Classificazione
ASSETTO DEL TERRITORIO
Urbanistica e pianificazione territoriale


Resoconto integrale del dibattito dell'aula
Oggetto del Consiglio n. 567 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 567/XI Notizie in merito all'ultimazione della nuova
cartografia tecnica regionale numerica. (Interrogazione)
Interrogazione Visto che lo scorso anno il Servizio Cartografia
e Assetto Idrogeologico dell'Amministrazione regionale ha
realizzato il volume fotografico "Sguardi dal cielo", contenente
immagini della Valle d'Aosta prese dall'aereo nel corso degli
ultimi decenni, e che nella presentazione di tale opera è stato
dato l'annuncio dell'avvenuta produzione della nuova cartografia
tecnica regionale numerica;
Considerato che, a quanto ci risulta, la nuova cartografia
tecnica regionale numerica non è ancora disponibile, in quanto
attualmente ancora in fase di collaudo;
i sottoscritti Consiglieri regionali
Interrogano
la Giunta regionale per sapere:
1) qual' è la situazione allo stato presente, ovvero per quali
motivi un anno or sono si è affermato che la nuova cartografia
tecnica regionale numerica era già prodotta, mentre, a quanto ci
risulta, questa nuova cartografia è ancora in fase di collaudo;
2) a quale ditta è stato affidato l'incarico di redigere tale
cartografia e quali erano i tempi previsti per la consegna del
suddetto lavoro;
3) i tempi entro i quali l'opera verrà ultimata, se ancora
dev'esserlo, o collaudata, e quindi in seguito messa a disposizione
degli utenti;
4) a chi è stato affidato l'incarico di collaudo della nuova
cartografia numerica, con quale delibera e quali sono i tempi
previsti per l'espletamento di tale incarico.
F.to: Lanièce - Comé
Presidente La parola all'Assessore al territorio, ambiente e
opere pubbliche, Vallet.
Vallet (UV) Il lavoro di restituzione e trasposizione in
cartografia numerica del volo aerofotogrammetrico del 1991
dell'intero territorio regionale è stato suddiviso in due lotti,
denominati lotto est e lotto ovest, assegnati con due distinte gare
di appalto nel 1993 e nel 1995.
Il lavoro comprende sia la restituzione delle immagini
aerofotogrammetriche in segni grafici, che costituiscono la carta
vera e propria come è generalmente nota, sia l'informatizzazione di
queste informazioni in apposite banche dati.
Mentre per la prima parte del lavoro non si sono avute
difficoltà, anzi il lavoro di restituzione è avvenuto secondo uno
standard qualitativo e di precisione pari e superiore anche ai
livelli massimi inizialmente previsti, maggiore difficoltà si sono
avute nell'informatizzazione dei dati, dovendo adeguare in corso
d'opera, in particolare per il primo lotto, lo standard di
riferimento e le specifiche informatiche. Il lavoro fin qui svolto,
a giudizio del servizio, è eccezionale essendosi raggiunto un
elevato livello di precisione delle informazioni contenute. La
scala di riferimento da 1:5.000 a 1:10.000 è prossima invece
all'1:2.000 - 1:1.000.
Ad oggi è pertanto realizzato interamente il lotto est e sta
praticamente ultimandosi il collaudo tecnico amministrativo,
comprendente sia la verifica topografica delle informazioni sia
quella informatica.
Per quanto riguarda il lotto ovest, è terminata la restituzione
cartografica e quella informatica con la creazione degli archivi in
un formato generale, ma per i quali è necessaria la trasposizione
nello standard informatico della regione. È in corso il collaudo
tecnico della trasposizione grafica delle informazioni, con la
verifica topografica delle stesse, e della parte informatica per
quanto riguarda il contenuto delle banche dati per ciascun gruppo
d'informazioni.
Per quanto riguarda la seconda domanda, i lavori sono stati
affidati per entrambi i lotti alla ditta RTA S.r.l. di Busso,
Campobasso. Per il lotto est i lavori sono stati consegnati il 30
settembre 1993 con un tempo utile - comprensivo di 119 giorni di
proroga - di 619 giorni. Per il lotto ovest i lavori sono stati
consegnati il 20 giugno 1995 con un tempo utile di 360 giorni. Per
entrambi i lotti è da considerare che il tempo utile non tiene
conto delle verifiche in corso d'opera e dei tempi di
autorizzazione e nulla-osta da parte dell'Aeronautica militare, che
hanno procrastinato anche di molto il tempo utile. In sintesi però
posso dire che il ritardo su entrambi i lotti ammonta a un
centinaio di giorni ciascuno, anche se attualmente i lavori sono
praticamente ultimati visto che sono in corso le verifiche.
Per quanto riguarda la terza domanda, la situazione è diversa
rispetto ai due lotti. Per quanto riguarda il lotto est, le
operazioni di collaudo sono praticamente ultimate e l'approvazione
amministrativa dovrebbe avvenire entro il corrente mese di
maggio.
Per quanto riguarda il lotto ovest, si prevede entro tre mesi di
completare la creazione delle banche dati nello standard del
sistema informativo territoriale regionale, e di procedere quindi
in pochi mesi al collaudo tecnico amministrativo finale.
Discorso più complicato invece per quanto riguarda la messa a
disposizione della carta per gli utenti, in quanto le dimensioni
informatiche della stessa sono tali per cui essa non può essere
maneggiata da un semplice personal computer, a meno che non si
tratti di porzioni ridottissime della carta stessa. Si sta quindi
pensando a versioni con contenuto ridotto d'informazioni, da poter
essere utilizzate con i sistemi più semplici. Le potenzialità della
cartografia sono però tali, che esse possono essere efficacemente
utilizzate solo con sistemi informatici di medie dimensioni, come
quelli ad esempio di cui si stanno dotando le comunità montane. Per
tutti gli altri utenti saranno disponibili le cartografie normali,
come già avviene.
Bisogna dire per completezza che si tratta ancora di definire le
modalità con cui distribuire tale cartografia informatizzata, in
considerazione delle numerose e raffinate applicazioni possibili
con questa cartografia, in modo da tenere conto anche dei diritti
di autore, dei diritti di riproduzione ed anche del notevole sforzo
finanziario effettuato finora per la sua produzione.
Per quanto riguarda l'ultima domanda, il collaudo è stato
affidato per entrambi i lotti al prof. Lesca Corrado di Torino per
la parte topografica, con le delibere di Giunta n. 7234 del 27
agosto 1993 per il lotto est e n. 7600 del 22 settembre 1995 per il
lotto ovest; per la parte numerica il collaudo è stato affidato per
entrambi i lotti all'ing. Rosset Livio con le delibere di Giunta n.
7234 del 27 agosto 1993 per il lotto est e la n. 7600 del 22
settembre 1995 per il lotto ovest. Tali tecnici dovevano espletare
le verifiche in corso d'opera e dalla loro conclusione redigere il
certificato di collaudo entro 180 giorni.
Presidente La parola al Consigliere Lanièce.
Lanièce (Aut) Prendo atto della risposta dettagliata che mi ha
fornito l'Assessore in merito a queste richieste.
Quest'interrogazione era nata dal fatto che il sottoscritto lo
scorso anno nel periodo di marzo aveva assistito all'Hôtel Billia
di Saint-Vincent alla presentazione di un libro "Sguardi dal
cielo", che metteva in evidenza queste immagini
aerofotogrammetriche che erano state rilevate nel 1991 e dalle
quali era tratto il libro.
Nella presentazione di questo libro erano riportati alcuni
passaggi che mi permetto ora di rileggere, proprio per far capire
perché ho presentato quest'interrogazione.
Si diceva testualmente nella presentazione: "In concomitanza con
la produzione della nuova cartografia tecnica regionale numerica si
è voluto portare a conoscenza di un pubblico più vasto e non solo
degli addetti ai lavori questo patrimonio d'immagini, che
costituiscono la testimonianza insostituibile e per molti aspetti
da un inedito punto di vista delle trasformazioni subite dal
territorio valdostano".
Leggendo questa presentazione, sapendo che "in concomitanza"
significa che quando si presenta qualcosa c'è già qualcos'altro, ho
pensato subito che eravamo di fronte a un libro interessante e che
contestualmente doveva esserci sicuramente la nuova cartografia
tecnica regionale numerica. Cosa che non corrisponde al vero,
perché come ha detto l'Assessore appena adesso per quanto riguarda
il lotto est siamo in fase di ultimazione dei lavori, ma si sta
perfezionando il collaudo; per quanto riguarda invece il lotto
ovest ci vorranno ancora diversi mesi. Nel 1998 dunque si dava per
certo una cosa che nel 1999 non c'è ancora, anzi probabilmente
verrà realizzata nel 2000.
Quindi faccio un invito all'Assessore la prossima volta ad
evitare di scrivere nero su bianco delle affermazioni, che poi non
trovano la corrispondenza nella realtà, anche perché poi se
qualcuno richiede di poter visionare o di avere a disposizione
questa nuova cartografia tecnica regionale numerica, si sente
rispondere di no e non riesce a capire come mai, dopo essere stata
data per certa, deve essere ancora ultimata.
Questa è la motivazione principale per cui ho ritenuto opportuno
sapere qual è la situazione, e adesso prendo atto di come stanno
realmente le cose. Oltre al rammarico che ho appena fatto, un altro
rammarico lo esprimo con riferimento al fatto che questa
cartografia era stata presentata come qualcosa di molto importante,
come indispensabile fin dall'inizio. Infatti, facendo riferimento
alla delibera del 19 agosto 1994, n. 6618, l'allora Assessore
Ferrero aveva detto che i sopracitati lavori - concernenti
l'approvazione del progetto di appalto per la realizzazione delle
carte - rivestivano carattere di urgenza in quanto era necessario
utilizzare immediatamente i dati contenuti nei fotogrammi
realizzati nella ripresa aerofotogrammetrica dell'anno 1991, a
causa del rapido evolversi degli insediamenti urbani, della rete
viaria e delle infrastrutture industriali e turistiche, quindi con
il rischio di elaborare dati e notizie ormai obsolete.
Ora apprendiamo che la cartografia verrà ultimata nel 2000 con
riferimento alle immagini del 1991, e già nel 1994 l'Assessore
sottolineava l'urgenza di iniziare i lavori, per non rischiare di
mettere su carta dei dati obsoleti.
Questa è una cosa da sottolineare, pertanto invito l'Assessore a
verificare se questa urgenza che era stata esplicitata allora
dall'Assessore Ferrero corrisponde al vero, e a tenere ovviamente
conto di questo fatto anche per evitare che la cartografia, una
volta che sarà disponibile al pubblico, non sia corrispondente alla
reale situazione del territorio valdostano.
