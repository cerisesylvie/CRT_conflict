Classificazione
ASSISTENZA SANITARIA E OSPEDALIERA
CONSIGLIO REGIONALE
Attività consiliare d'aula



Oggetto del Consiglio n. 53 del 5 novembre 2020 - Resoconto
OGGETTO N. 53/XVI - Dibattito sulle misure per fronteggiare
l'emergenza epidemiologica da Covid-19. (Approvazione di una
risoluzione)
Bertin (Presidente)
- Alla presenza di 34 Consiglieri
diamo avvio ai lavori del pomeriggio del Consiglio regionale.
Iniziamo questi lavori leggermente in ritardo e ci scusiamo anche
di questo con i Consiglieri e con chi ci ascolta dall'esterno, la
riunione informale dei Capigruppo ha valutato come interessante e,
a mio avviso, necessario tradurre il dibattito di questa mattina in
un documento condiviso e che dia una conclusione proficua
all'interessante dibattito di questa mattina. Pertanto, in ragione
anche del poco tempo a disposizione, si è valutata la necessità di
una mezz'oretta per concludere il documento e dunque il Consiglio
viene sospeso per una mezz'oretta, riprenderà alle quattro meno
cinque. Il Consiglio pertanto è momentaneamente sospeso.
La seduta è sospesa dalle ore 15:22 alle ore 16:28.
Bertin (Presidente) -
Bene, possiamo riprendere i lavori
del Consiglio regionale. La sospensione si è protratta un po' più
del previsto, ma ha avuto un effetto proficuo poiché è stata
depositata una risoluzione sottoscritta dai Capigruppo dei diversi
Gruppi presenti in Consiglio regionale, questo per dare seguito a
un interessante dibattito che c'è stato questa mattina sulle
comunicazioni del Presidente relative agli aggiornamenti
conseguenti dai provvedimenti legati alla pandemia. Qualcuno vuole
prendere la parola per descrivere e illustrare la risoluzione e i
lavori della Conferenza dei Capigruppo informale, di fatto è il
gruppo di lavoro che ha elaborato questo documento. Il Consigliere
Marguerettaz ha chiesto la parola.
Marguerettaz (UV) -
Brevemente, perché credo che tutti i
Consiglieri attendano di avere la copia della risoluzione che i
Capigruppo e i vari responsabili hanno tentato di comporre nella
speranza di interpretare il sentimento di quest'Aula. Sicuramente
siamo di fronte a un provvedimento che è stato adottato il 3 di
novembre, un DPCM a cui ha fatto seguito un'ordinanza nella
giornata di ieri, a fine giornata, del Ministro della sanità che ha
delle importanti ricadute sul nostro territorio. Sicuramente i
provvedimenti hanno a cuore e si propongono di dare una risposta
all'emergenza sanitaria, ma non sfuggirà a nessuno che questi
provvedimenti hanno una conseguenza e hanno un impatto notevole
sulla nostra comunità dal punto di vista sociale e dal punto di
vista economico. Ora, questo processo, dalla relazione del
Presidente della Regione e dal dibattito che è avvenuto in
Consiglio, è chiaro a tutti che ha degli ampi margini di
miglioramento in termini di modalità, perché se è vero che tutte
queste attività conseguono e sono una conseguenza dei dati che
vengono trasmessi dalle Regioni, l'elaborazione di questi dati e la
pesatura di questi aspetti non è apparsa così chiara. All'interno
di questa risoluzione, per farla breve, quindi rappresentiamo il
sentimento di questo Consiglio, che prende atto con rammarico dei
provvedimenti assunti, chiede di essere maggiormente coinvolto,
chiede che vengano prese in considerazione le peculiarità di una
Regione autonoma, chiede che come... non dico come contropartita,
ma come giusta presa in considerazione, ci sia un'interlocuzione
importante per definire le misure che aiuteranno la nostra comunità
a superare questo
shock
, perché abbiamo delle imprese, dei
cittadini che patiranno in modo importante rispetto a questi
provvedimenti.
Chiederemo altresì che ci sia una verifica sui dati e sulla
modalità di trasmissione di questi dati, anche perché siamo stati
abituati su altri ragionamenti agli algoritmi, no? Vorremmo capire
se questi 21 criteri di valutazione, piuttosto che l'Rt, vengano
giustamente considerati. Chiediamo il coinvolgimento dei nostri
Parlamentari perché vogliamo fare un'azione corale nei confronti
del Governo centrale, del Governo italiano e del Parlamento, per
far sì che i provvedimenti che vengono adottati tengano conto della
nostra realtà. Prendere dei provvedimenti per una comunità che
insiste su un territorio totalmente di montagna è cosa diversa
rispetto a prendere dei provvedimenti su realtà urbane, su
metropoli, su regioni altamente popolate. Chiediamo all'interno di
questa risoluzione al Governo regionale di adottare, ma questo lo
sta già facendo, un'ordinanza che interpreti correttamente i
contenuti del DPCM perché ci sono innumerevoli temi che devono
essere valutati. Sembrano delle interpretazioni sciocche: è
consentita la mobilità attorno al proprio domicilio, però in forma
individuale, ma se io devo accompagnare un bambino, questa cos'è
possibile o non è possibile? È consentito recarsi negli esercizi
per l'acquisto di beni essenziali, ma l'acquisto di beni essenziali
solo ed esclusivamente nel proprio comune? Capendo la distanza dei
nostri territori, bisogna dare delle risposte in questi termini.
Quando si dice nel DPCM nazionale all'articolo 3 che è consentito
l'acquisto, la fornitura d'asporto di cibi fino alle 22:00, questa
concessione, chiamiamola, è compatibile con la nostra ordinanza che
prevede il coprifuoco alle ore 21:00? Vale come termine l'ordinanza
del coprifuoco, quindi, rispetto al DPCM, noi abbiamo un'ora in
meno o dobbiamo adattarla? Per quanto riguarda altri servizi, i
parrucchieri, devo obbligatoriamente andare dal parrucchiere, dal
barbiere del mio comune o posso andare dal parrucchiere dove vado
regolarmente anche se è in un comune diverso rispetto al mio?
Sembrano delle sciocchezze, ma in realtà poi per coloro che vivono
di queste attività è una cosa importante. Chiediamo, se possibile,
all'interno dell'ordinanza quindi di risolvere questi piccoli
problemi. Ne abbiamo parlato oggi: la manutenzione di una seconda
casa. Qua non si tratta di riproporre il fenomeno delle seconde
case che si era riproposto a marzo, ad aprile, quando vi era stato
un esodo, ma anche lì cercherei di avere dei toni diversi perché
forse anche in quella data la comunicazione non è stata esattamente
corretta e adeguata, cioè coloro che vivono, che hanno delle
seconde case in Valle d'Aosta non possono essere considerati degli
appestati, quando poi abbiamo avuto la stagione estiva questi...
chiamiamoli turisti, questi proprietari di seconde case, tutto
sommato, erano ben accetti. Allora dobbiamo riuscire a dare delle
interpretazioni che siano delle interpretazioni corrette.
Ovviamente chiediamo al Governo regionale di adottare con
urgenza questa ordinanza senza tralasciare l'aspetto comunicativo
ai Consiglieri e alla comunità perché ognuno di noi è sollecitato.
Ieri, nella confusione della comunicazione che purtroppo abbiamo
subito da parte del Consiglio dei ministri poi in definitiva,
abbiamo vissuto tutti una giornata di imbarazzo perché eravamo
tempestati da informazioni. Ma siamo gialli? Siamo rossi? Siamo
arancioni? Allora l'aspetto comunicativo è un aspetto decisamente
importante. Chiediamo quindi al Governo regionale di fare tutte le
attività possibili, ma prima di adottare, trasmettere al Consiglio
regionale, quindi a tutti i Consiglieri, anche via
mail
,
questa ordinanza in modo tale che tutti noi si possa fare da
interpreti del pensiero del Governo regionale.
Io sono intervenuto sperando che la risoluzione vi sia stata
trasmessa in modo tale da poter avviare la discussione e chiedere
eventualmente ai colleghi che hanno partecipato alla stesura di
quel documento di integrare tutte le parti che eventualmente non ho
detto. Sicuramente c'è un aspetto che abbiamo inserito, che è
relativo anche a un altro strumento, oltre all'ordinanza: è un
disegno di legge che è all'attenzione delle Commissioni IV e V che
potrebbe o perlomeno si propone di dare delle soluzioni anche
normative a questa situazione critica.
Presidente -
Ringrazio il vicepresidente del Consiglio
Marguerettaz per la breve illustrazione. Tra l'altro, la
risoluzione è stata inviata tramite
mail
a tutti i
Consiglieri. Qualcun altro vuole intervenire? Vedo la richiesta da
parte del consigliere Manfrin che ne ha facoltà.
Manfrin (LEGA VDA) -
Mi permetto di ringraziare tutti i
colleghi che hanno collaborato nella stesura di questo testo che,
come tutti i testi che sono frutto di sintesi, riporta chiaramente
un compromesso. È quindi evidente che alcune delle posizioni sono
state un po' limate, ma che vede comunque una buona formula finale.
È stato posto grande accento, grande attenzione da parte del
collega Marguerettaz sulla questione dell'ordinanza e sulla
questione della comunicazione, che effettivamente sono stati dei
punti critici nella giornata di ieri, ma continua ovviamente anche
a perdurare tutt'oggi questa criticità e credo di parlare a nome di
tanti colleghi che continuano a ricevere richieste di informazioni,
di chiarimenti, di specifiche anche riguardo a, come dicevamo
questa mattina, piccoli aspetti della vita quotidiana che in realtà
per le persone che non hanno una visione giustamente di insieme,
perché guardano alla propria realtà e a quello che accade nel
proprio quotidiano... rappresentano invece un grosso pezzo della
propria vita e quindi sono sicuramente delle cose molto
importanti.
Cominciamo con la parte impegnativa che esprime effettivamente
rammarico per le modalità - lo abbiamo detto anche questa mattina -
di comunicazione e di coinvolgimento da parte dello Stato centrale,
di questo Consiglio, quindi è evidente che c'è stato un problema
tra chi ha scritto materialmente e chi ha poi comunicato questo
DPCM e questo inserimento nelle zone e le Regioni, ovviamente
parliamo della nostra, ma questo è successo a tante altre realtà,
che hanno dovuto subire semplicemente senza poter dire alcunché e
se non avvisate all'ultimo... Sicuramente quindi si esprime un
rammarico rispetto a quelle che sono state le modalità di
comunicazione e concertazione.
Abbiamo poi ovviamente, com'è stato detto, un impegno verso il
Presidente della Regione, che a questo punto può farsi parte attiva
e che potrà andare a rappresentare sia al Presidente del Consiglio
dei ministri, sia alla Conferenza Stato-Regioni la necessità della
specificità del nostro territorio; anche qui abbiamo fatto numerosi
esempi di come spesso, anche banalmente, lo abbiamo detto questa
mattina, ma possiamo fare un altro esempio: se il parrucchiere sta
nel comune di Aosta e il cliente sta nel comune di Saint-Pierre, il
cliente può o non può andare a farsi tagliare i capelli o a farsi
fare la piega in quel comune da quel suo parrucchiere o deve
obbligatoriamente usufruire del servizio se è ricompreso nel suo
comune? Questa è una domanda molto semplice, molto banale, ma che
invece interessa la quotidianità delle persone, così come la spesa,
così come lo sport, così come tanti mille altri aspetti della vita
sociale ed economica del nostro Paese. È evidente quindi che tenere
conto della specificità di questo territorio è assolutamente
necessario e con questo impegno diamo mandato al Presidente della
Regione di farsi parte attiva sia con il Presidente del Consiglio
dei ministri, sia con la Conferenza Stato-Regione. Abbiamo un
impegno per verificare, com'è stato detto, anche la questione dei
dati, se è stata fatta correttamente la trasmissione, se i dati
comunicati sono quelli, se sono arrivati in ritardo, se sono
arrivati in anticipo, quali sono gli indici che si possono
migliorare. Sono tutti ovviamente dati che possono contribuire nel
migliorare la nostra situazione, nel far comprendere meglio anche a
livello nazionale la reale situazione della Valle d'Aosta. C'è chi
ovviamente magari è contento anche di questa chiusura, abbiamo una
molteplicità di posizioni all'interno di questo Consiglio, è
evidente che noi non siamo sicuramente felici di questa chiusura,
non siamo felici degli effetti negativi che avranno sul nostro
tessuto sociale e sul nostro tessuto economico e quindi prima si
riuscirà a migliorare questi dati, prima si riuscirà a fare
chiarezza sulla comunicazione e sull'effettiva realtà di questi
dati e prima si potrà tornare a far rivivere la nostra Valle.
Abbiamo anche detto e abbiamo ripetuto... qui mi permetto di
fare una piccola nota a margine, c'è un impegno che riguarda il
Presidente della V Commissione per l'audizione dei Parlamentari. Io
faccio parte di questo Consiglio dal 2018, siamo nel 2020, quasi
2021, io Parlamentari in quest'aula non li ho mai visti pur
essendoci due posti riservati a loro. Ho avuto il piacere di
sentire via collegamento, via
zoom
mi pare, durante la crisi
una volta i nostri Parlamentari, il Senatore e il Deputato, ma non
hanno fornito poi grandi spunti e grandi chiarimenti. Sarà utile
quindi anche qui questa audizione per poter andare a specificare e
approfondire quelle che saranno le possibilità di azione concrete
che verranno concertate con il Consiglio e il Parlamento tramite la
loro azione.
Ancora: è già stata presentata da parte del collega Marguerettaz
in maniera approfondita la questione dell'ordinanza, anche qui che
va a specificare, a seconda di quelle che saranno le necessità, i
contenuti dell'ordinanza... cioè, chiedo scusa, che andrà a
chiedere di fare l'ordinanza che potrà specificare meglio e
adattare alla realtà valdostana quelle che saranno le disposizioni,
infine l'impegno, com'è stato ricordato, dei Presidenti delle
Commissioni IV e V che saranno impegnati già questo mercoledì nelle
audizioni preliminari. Abbiamo chiesto che si addivenisse al più
presto alla verifica, all'esame dell'Aula della proposta di legge
n. 1 intitolata: "Misure di contenimento per la diffusione del
virus SARS-coV-2 nelle attività sociali ed economiche della Regione
autonoma Valle d'Aosta in relazione allo stato di emergenza". Ecco,
su questa legge abbiamo posto una particolare attenzione, abbiamo
cercato di dare effettivamente un quadro normativo che possa andare
a disciplinare i due aspetti fondamentali, all'articolo 1 e
all'articolo 2. Nell'articolo 1 le attività economiche e sociali
che potranno essere così adattate alla realtà dei tempi, anche
esattamente come ha fatto il Trentino, anche in caso di emergenza,
soprattutto in caso di emergenza appunto Covid, per andare
effettivamente ad applicare con le dovute cautele, i dovuti
criteri, con il dovuto distacco rispetto alla visione nazionale,
sulla nostra realtà il contenuto del DPCM. Dall'altra parte
l'articolo 2: l'individuazione delle modalità di composizione di
quella commissione di supporto, di quell'organo di supporto che
sarà ovviamente a disposizione della Giunta e del Governo regionale
per poter andare anche a validare tutta una serie di dati, tutta
una serie di pareri, tutta una serie di decisioni, che
evidentemente ad oggi non esiste o ad oggi ci sono decreti, ma non
ci sono basi normative, né quadri normativi. Siamo convinti che con
quest'azione e con il fatto che c'è l'impegno a portare, presentare
nella prima seduta utile del Consiglio regionale questa proposta di
legge, fatte salve le posizioni che poi ogni gruppo e ogni
componente di questo Consiglio, sia esso maggioranza o opposizione,
maturerà dalla discussione e dal successivo esame... come dire?
porterà in aula ogni componente di questo Consiglio... ma l'impegno
di portare e discutere questa legge in aula anche per mostrare alla
realtà valdostana le risposte concrete date da questo Consiglio
sarà assolutamente importante. Siamo quindi ovviamente contenti di
questo lavoro, che è stato fatto, secondo noi, in maniera
assolutamente importante.
Presidente -
Ha chiesto la parola il consigliere
Chatrian, ne ha facoltà.
Chatrian (AV-SA) -
Qualche considerazione su questo atto,
un atto di sintesi, ma una sintesi utile dopo un dibattito comunque
ricco di questa mattina. Lo dicevano anche i colleghi in
precedenza, la comunità vuole sapere, conoscere le possibilità, i
divieti ed eventualmente gli adattamenti che, a seguito anche di
questa risoluzione, il Governo tramite il Presidente riuscirà a
mettere nero su bianco su una nuova ordinanza. Penso che sia
fondamentale in questo momento non solo fare la fotografia, ma come
affrontare quelli che saranno i prossimi giorni, le prossime
settimane, capitali per tutti gli elementi da parte di tutti i
gruppi consiliari che sia questa mattina che questo pomeriggio
hanno messo in evidenza all'interno di questo Consiglio. Non da
ultimo anche il provvedimento che i colleghi hanno scaricato
qualche giorno fa e che il presidente Grosjacques e Guichardaz
hanno già calendarizzato per la prossima settimana e che
probabilmente su quella proposta ci sarà spazio per poter, al di là
dei tempi fondamentali e utili più rapidi possibili... dall'altra
parte che ci sia spazio - perché no? - di trovare un'ampia
condivisione partendo proprio dalle Commissioni, quindi dalle due
Commissioni consiliari: la IV e la V. Penso che anche su questo le
due prossime settimane saranno importantissime e riuscire ad
allargare non solo il perimetro, ma ad arricchire, integrare la
proposta che i colleghi hanno scaricato in modo da arrivare in
maniera rapida in Consiglio, ma con eventualmente anche delle
misure e azioni che vadano ad arricchire la proposta che è stata
fatta.
L'altro passaggio comunque di capitale importanza è quello della
condivisione con lo Stato centrale che non c'è stato, lo abbiamo
detto. Abbiamo subito quello che è stato comunque il DPCM scaricato
due giorni fa, ma che nello stesso tempo ci impone di cambiare
ritmo anche probabilmente a livello interno nostro, quindi un
cambio di marcia in quei settori dove adesso non dobbiamo e non
possiamo sbagliare. Penso che questo sia un atto comunque
importante di tutto il Consiglio, un'unanimità forte a rialzo e
soprattutto che sia utile per quanto riguarda sia la centralità di
questo Consiglio, ma utile al Governo e al presidente Lavevaz.
Presidente -
Ha chiesto la parola il consigliere Baccega,
ne ha facoltà.
Baccega (PA) -
Credo sia doveroso ringraziare gli
estensori della risoluzione che hanno lavorato direi in modo
ineccepibile andando a recepire bene tutte le considerazioni che
sono state fatte questa mattina nei vari interventi che si sono
succeduti. La Valle d'Aosta, come le altre Regioni che sono
indicate come zone rosse, è fortemente in subbuglio, è fortemente a
disagio e vive un disagio che non si aspettava e che non si voleva.
Soprattutto non doveva andare in questa direzione con una presa
d'atto che è arrivata "in zona Cesarini", usando un termine
calcistico, ieri sera e che ci ha visti spiazzati di fronte a un
televisore. Non sto a ripercorrere gli impegni della risoluzione
che sono già stati ampiamente evidenziati e sottolineati dai
colleghi che mi hanno preceduto, ma uno dei punti fondamentali su
cui si interroga tutto il Paese è proprio l'attribuzione della zona
rossa e questi 21 fattori di rischio per cui non abbiamo chiarezza
e per cui tutta Italia, e soprattutto le quattro Regioni inserite
in zona rossa hanno bisogno di avere chiarezza in questo senso.
Bene è il passaggio dove si richiama a un'ordinanza locale che
permette di chiarire meglio le misure che si possono adattare alla
realtà valdostana, questo è fondamentale. Infine sono sicuramente
lieto che quel messaggio di unità che era stato lanciato questa
mattina da più parti abbia trovato la sintesi in questo documento e
sono certo che il Presidente possa avere l'energia e la forza
necessaria per confrontarsi con il Governo al tavolo di
coordinamento delle Regioni, Stato-Regioni. Giudizio quindi
estremamente positivo e mettiamoci al lavoro anche per andare a
fare un'attenta valutazione della legge che è stata presentata e
che ci vedrà nelle Commissioni IV e V congiunta la prossima
settimana dare un giudizio, che ci può mandare in una direzione di
maggiore flessibilità nei processi che si potranno adottare
successivamente.
Presidente -
La collega Erika Guichardaz ha chiesto la
parola, ne ha facoltà.
Guichardaz E. (PCP) -
Naturalmente mi unisco agli
interventi di chi mi ha preceduto perché questo documento credo
raccolga bene il dibattito di questa mattina e sia un buon punto di
sintesi e soprattutto un buon punto di partenza per il lavoro che
ci aspetta da qui in avanti. Una risoluzione questa che sicuramente
tiene conto dei dati presentatici dall'Assessore e dal Presidente,
quindi sicuramente nessuno di noi sottovaluta la situazione
emergenziale, altrettanto però vengono posti fin da subito
interventi e impegni che possono far sì che la situazione cambi e
questo è un po' il messaggio che, secondo me, deve uscire da
quest'aula. Tutti insieme abbiamo lavorato su questo documento e,
come diceva il collega Chatrian, già nella prossima settimana...
mercoledì le Commissioni IV e V in modo congiunto si riuniranno
proprio per lavorare su quella proposta di legge presentata dai
colleghi della Lega e che può essere un buon punto di partenza
sicuramente per il dibattito. Credo quindi che si stia affrontando
in modo dignitoso e soprattutto in modo corale una fase
emergenziale. Ribadisco quindi quello che ho detto questa mattina e
che ha ripreso la collega Spelgatti. Credo che la volontà anche
della parte di Progetto Civico Progressista sia quella di lavorare
insieme in questo momento di emergenza. È bene quindi che questo
documento sia condiviso da tutti noi, bene continuare a lavorare in
Commissione, bene anche invitare i Parlamentari nelle nostre
Commissioni perché proprio loro possono essere un buon punto di
raccordo. Molto probabilmente quindi quello che gli si richiede è
quello di essere molto più presenti in questa fase e, secondo me,
questo è il modo di lavorare. Ringraziando quindi tutti per il
lavoro fatto, credo che questo sia un buon modo per partire e per
lavorare da qui in avanti.
Presidente -
La parola al consigliere Jordan.
Jordan (VdA Unie) -
Molto brevemente per ribadire anche
da parte nostra la bontà di questo documento. È frutto di un lavoro
corale ed è su questo che vorrei dire due parole. Gli aspetti
tecnici sono stati già evidenziati dai colleghi che mi hanno
preceduto. Sono alle prime giornate di lavoro in questo Consiglio,
ma trovo con soddisfazione che su dei temi che ci uniscono come
questo il Consiglio riesce a lavorare bene e a fare delle proposte,
come dicevo, corali. È una buona occasione per dimostrare a noi
tutti, ma soprattutto alla Valle d'Aosta che ci sono delle
occasioni che ci uniscono e questo vale molto di più di quello che
ogni tanto ci divide.
Presidente -
Ci sono altri che intendono intervenire? Il
presidente della Regione Lavevaz ha chiesto la parola, ne ha
facoltà.
Lavevaz (UV) -
Molto velocemente soltanto per ringraziare
i Capigruppo per il lavoro che hanno fatto di sintesi e per trovare
una soluzione che credo anch'io sia una soluzione che in qualche
modo è un'ottima sintesi di quello che è stato detto questa
mattina, quindi credo che il lavoro sia stato assolutamente
proficuo sia nella parte diciamo di dibattito che poi nella
risoluzione finale. Assolutamente quindi credo che gli impegni che
sono stati chiesti, sia a me che... io parlo ovviamente degli
impegni chiesti al Presidente della Regione, siano impegni che
debbano essere presi, debbano essere anche risolti per quanto
possibile in fretta. Io chiedo scusa, sono stato per un momento
assente e mi dovrò assentare di nuovo adesso un momentino perché
stiamo cercando, fra le altre cose, di portare avanti l'ordinanza
che poi, prima della fine del Consiglio, comunque condivideremo
insomma nei contenuti di massima, ma stiamo cercando di portare
avanti sia con la parte tecnica e scientifica con l'Unità di
coordinamento diciamo dell'emergenza e adesso avrò un passaggio
anche con il COSP per un confronto con le Forze dell'ordine sulle
iniziative che abbiamo condiviso questa mattina. Chiedo quindi
scusa fin d'ora se dovrò assentarmi per qualche minuto.
Presidente -
Non vedo altre richieste, dunque possiamo
passare alla votazione della risoluzione. Procediamo evidentemente
come abbiamo fatto ieri, nel senso che i Consiglieri presenti
voteranno con le modalità tradizionali e verranno sentiti i
Consiglieri che partecipano alla riunione da remoto. Apro la
votazione.
Appello nominale dei Consiglieri presenti in remoto sulla
piattaforma zoom.
Carrel (PA) -
Favorevole.
Padovani (PCP) -
Favorevole.
Restano (VdA Unie) -
Favorevole.
Chiudo la votazione.
Presenti, votanti e favorevoli: 35
Il Consiglio approva all'unanimità.
