Classificazione
MINORANZE ETNICHE E MOVIMENTI MIGRATORI
Movimenti migratori


Resoconto integrale del dibattito dell'aula
Oggetto del Consiglio n. 1297 del 10 maggio 2000 - Resoconto
OGGETTO N. 1297/XI Utilizzazione degli stanziamenti previsti
dal Fondo nazionale per le politiche migratorie per l'anno 1999.
(Interrogazione)
Interrogazione Richiamato il Decreto del Presidente del
Consiglio dei Ministri del 6 agosto 1999 avente per oggetto
"Ripartizione ai sensi dell’art. 45 del D. Lgs. 25
luglio 1998, n. 286, dello stanziamento del Fondo nazionale per le
politiche migratorie per l’anno 1999";
Considerato che in base ai criteri indicati nel Decreto in
oggetto alla regione Valle d’Aosta sono stati
assegnati 89 milioni e 242 mila lire;
Preso atto che tale fondo ha come scopo, tra gli altri, quello
di favorire l’inserimento sociale degli immigrati
extracomunitari in regola con il permesso di soggiorno;
i sottoscritti Consiglieri regionali
Interrogano
la Giunta Regionale per conoscere:
1) com’è stato utilizzato per la Valle
d’Aosta tale ripartizione del Fondo nazionale per le
politiche migratorie;
2) se da parte del Governo regionale sono state organizzate o
stanno per essere organizzate altre iniziative di sostegno sociale
nei confronti degli immigrati extracomunitari in Valle
d’Aosta e, in caso di risposta positiva, quali sono
tali iniziative, con l’indicazione dei relativi
costi e delle modalità di attuazione delle stesse.
F.to: Lanièce - Comé
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Nel dicembre 1999, in applicazione del
decreto legislativo 25 luglio 1999, n. 286, sono stati introitati
dalla Regione Valle d'Aosta lire 89.242.000 per le politiche
migratorie rispetto al 1999.
Ai sensi della legge regionale 29 dicembre 1995 n. 51,
"Interventi per la promozione di servizi a favore di cittadini
extracomunitari", preso atto del parere favorevole espresso dal
gruppo di lavoro per la programmazione degli interventi a favore
dei cittadini extracomunitari, con deliberazione della Giunta
regionale in data 15 febbraio 1999 n. 434 è stato approvato il
finanziamento pari a lire 200 milioni al Comune di Aosta per la
gestione di servizi a favore di cittadini extracomunitari già
operanti e a valere per tutto il territorio regionale.
Con deliberazione della Giunta regionale in data 27 settembre
1999 n. 3.311 è stato approvato un ulteriore finanziamento pari a
lire 200 milioni al Comune di Aosta per la gestione di servizi a
favore di cittadini extracomunitari in ragione dell'attivazione
della nuova sede del Centro comunale immigrati extracomunitari in
Aosta, via Avondo 23.
Le attività operative comprendono fra l'altro l'accoglienza,
l'ascolto, l'informazione e l'orientamento, lo spazio aggregativo a
carattere culturale e ricreativo, il monitoraggio del fenomeno
migratorio, l'informazione e la sensibilizzazione sul territorio,
l'erogazione di buoni pasto, l'ammissione al Centro comunale di
assistenza notturna, l'ex dormitorio.
Il fondo di cui si tratta è stato introitato sui capitoli
generali della Regione.
Circa il secondo quesito posto, se si escludono i routinari
interventi di sostegno alle fasce deboli, è in avanzata fase di
decollo un'iniziativa concernente la formazione di mediatori
interculturali rispetto alla quale si nutrono fondate speranze
circa la reale ricaduta nel prosieguo di una politica di
integrazione da sempre "ligne maîtresse" di questa Amministrazione
regionale.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore dalla quale emerge la volontà dell'Amministrazione di
seguire questo delicato settore anche alla luce di questa
iniziativa che ha appena illustrato e che potrebbe essere
interessante.
Questa interrogazione l'avevo presentata proprio per sapere,
alla luce di questo decreto del Presidente del Consiglio dei
ministri, come era stata utilizzata la somma stanziata, Fondo
nazionale per le politiche migratorie, e per vedere se vi erano da
parte dell'Amministrazione regionale delle iniziative per cercare
di migliorare l'integrazione sociale dei cittadini
extracomunitari.
Mi sembra un'iniziativa importante in una società civile come la
nostra cercare di perseguire queste istanze e quindi rimaniamo in
attesa di poter verificare questa nuova iniziativa di cui ci ha
appena informato l'Assessore.
