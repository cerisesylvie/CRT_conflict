Classificazione
AMBIENTE
Stoccaggio e smaltimento rifiuti



Oggetto del Consiglio n. 3418 del 3 aprile 2008 - Resoconto
OGGETTO N. 3418/XII - Interpellanza: "Procedure di
autorizzazione dei centri comunali di conferimento dei
rifiuti".
Interpellanza
Appreso dell'esistenza di una missiva dell'Ufficio Tutela
dell'Ambiente dell'Assessorato ai Lavori Pubblici indirizzata ai
Presidenti delle Comunità montane e ai Sindaci dei Comuni della
Regione nella quale, in modo parziale, demagogico e strumentale, si
dava notizia dell'impugnativa da parte del Governo "delle
disposizioni di cui all'articolo 21 della legge regionale 3
dicembre 2007, n. 31";
Considerato che l'Assessore ai Lavori Pubblici in una
dichiarazione resa al quotidiano La Stampa del 16 febbraio u.s.
affermava: "Altra assurdità - è che in merito all'articolo 21 il
Governo si pone contro le stesse decisioni della Magistratura in
fatto di isole ecologiche (...) così come disciplinate dalla norma
regionale impugnata";
Constatato che una più attenta lettura della Sentenza n.
771/06 avrebbe di certo evitato all'Assessore ai Lavori Pubblici di
dichiarare esattamente il contrario di ciò che viene affermato nel
dispositivo della Sentenza;
Ritenuto indispensabile procedere ad una chiara ed univoca
interpretazione delle norme cogenti in materia di procedure
autorizzative delle "ecopiazzole" soprattutto per non mettere in
difficoltà i Sindaci dei Comuni della Regione;
il sottoscritto Consigliere regionale
Interpella
l'Assessore competente per sapere:
1) quali sono gli intendimenti del Governo regionale in
merito all'applicazione della normativa ed all'attuazione delle
procedure di autorizzazione dei centri comunali di conferimento dei
rifiuti.
F.to: Venturella
Presidente
- La parola al Consigliere Segretario
Venturella.
Venturella (Arc-VA)
- Questa interpellanza nasce dalla
deliberazione del Consiglio dei Ministri sull'impugnativa della
legge sui rifiuti della Valle d'Aosta. Lei, in risposta a questa
impugnativa... a parte una sua dichiarazione su "La Stampa" del 16
febbraio 2008, in cui affermava che le isole ecologiche erano a
rischio, cosa parzialmente non vera, perché dobbiamo decidere che
tipo, infatti è così e poi verrò alla questione... ha anche inviato
a tutti i Sindaci dei Comuni valdostani e ai Presidenti delle
Comunità montane una lettera, il cui contenuto è indicativo del
clima che si respira nel suo Assessorato, un clima non sereno, un
clima di acrimonia fuori misura, perché... cosa dice? Qui di cosa
si parla? Si parla di autorizzazione regionale che è rivolta ai
Comuni, che autorizza il Sindaco di un Comune ad aprire i centri
comunali di conferimento dei rifiuti sul proprio territorio. Lei
dice che il vostro articolo - che noi fra l'altro avevamo
contestato, sul quale avevamo presentato degli emendamenti -
escludeva dall'obbligo i centri comunali di conferimento... ma c'è
di più, perché oltre all'articolo ci sono anche delle sue
dichiarazioni su lanci di agenzia. Cosa dice? Lei dice che esiste
un paradosso, dice: "in merito all'esclusione dell'obbligo di
autorizzazione, il Governo va contro anche alle stesse decisioni
della Magistratura in fatto di isole ecologiche" e fa riferimento
ad una sentenza che aveva dato via libera ad un centro comunale di
conferimento a Etroubles, dicendo: "guardate, c'è questo paradosso,
questi non si sanno mettere d'accordo".
Quello che noi contestiamo è: primo, che l'impugnativa sulla
legge dei rifiuti non è stata fatta dal Consiglio dei Ministri solo
per la nostra Regione, ma sono state impugnate 3 leggi regionali...
quindi fare la vittima, Assessore... non è il caso! È uscita la
sentenza della Corte costituzionale proprio ieri, che dichiara
illegittimi dal punto di vista costituzionale gli articoli
impugnati della legge di Bolzano...
(interruzione dell'Assessore Cerise, fuori microfono)
... ma è uguale, la "ratio" della sentenza è sul binario di
quella impugnata per la nostra Regione!
Secondo: lei forse non ricorda che esistono diverse sentenze
della Cassazione, che invece vanno proprio in maniera inversa a
quanto lei affermava sull'obbligatorietà del rilascio
dell'autorizzazione. Le devo poi ricordare che la sentenza del
Tribunale di Aosta è di 1° grado, e lei sa bene che, in quanto
tale, non costituisce giurisprudenza, cosa che invece lo è per le
sentenze di Cassazione; quindi il suo riferimento alla sentenza del
Tribunale di 1° grado non ha fondamento, perché non può confrontare
una sentenza di Cassazione con una sentenza di Tribunale di 1°
grado, mi stupisce! Certo non mi stupisce se questo è inserito
all'interno di un lancio di agenzia, di un articolo divulgativo non
scientifico in cui le parole si sprecano, che, prendendo spunto da
un certo vittimismo, sia suo che del Capo dell'Esecutivo, prende a
riferimento sentenze che non costituiscono giurisprudenza, esempi
che non c'entrano nulla; quindi abbiamo capito che dal punto di
vista massmediatico è servito a qualcosa! Invece questo non è
proprio il caso, perché qui, il tentativo con l'articolo 21, e poi
con gli articoli 14 e 16 della legge, era mirato a costituire
un'enclave normativa, dove le regole non sono le regole generali
che valgono su tutto il territorio nazionale. No, ci sono delle
regole specifiche che non derivano da competenza statutaria, ma
derivano da un'originale interpretazione del Codice
dell'ambiente.
Le nostre domande sono quelle dell'interpellanza su questo
problema dell'autorizzazione ai centri comunali di conferimento.
Attendiamo la sua risposta.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Il ridicolo di tutto questo è che quella
norma che il Consiglio dei Ministri ha impugnato, non faceva parte
di quel dispositivo che abbiamo approvato in Consiglio, ma era già
dentro una legge che un anno prima, lo stesso Consiglio dei
Ministri, aveva approvato; di conseguenza, abbiamo a che fare con
un Consiglio dei Ministri che è piuttosto ondivago, che qualche
volta si accorge e qualche volta non si accorge. Non ho visto la
sentenza della Provincia di Bolzano, so quello che ci siamo detti
in Conferenza Stato-Regioni, sono perfettamente convinto del nostro
operato e ribadisco il concetto che i centri comunali di
conferimento sono assimilati nella loro funzione ai punti di
conferimento stradale dei rifiuti urbani indifferenziati, serve a
facilitare questo tipo di smaltimento.
All'interno del centro comunale di conferimento non si svolge
alcuna operazione di smaltimento o di recupero, ma solo di
deposito, così come previsto dall'articolo 183, comma 1, lettere g)
e h) del decreto legislativo n. 152. Il centro comunale di
conferimento non è considerabile come un centro di stoccaggio dei
rifiuti, in quanto l'attività di stoccaggio è un'operazione
intermedia fra le due raccolte e il trasporto. Sono conferiti
soltanto i rifiuti urbani, quindi non facciamo confusione fra il
centro comunale di conferimento e i centri di trasferimento,
altrimenti non ci siamo. Il centro comunale di conferimento non
rientra neppure nella definizione di "deposito temporaneo" di cui
all'articolo 183 del decreto legislativo, in quanto tale deposito
afferisce ai rifiuti speciali che non sono ammessi. Il centro
comunale di conferimento è definito dal decreto legislativo n.
152/2006 secondo la nuova formulazione articolo 183, comma 1,
lettera cc), intervenuta con il decreto legislativo n. 4/2008,
riconducendolo ad una funzione nell'ambito delle attività di
raccolta, finalizzato al raggruppamento differenziato dei rifiuti
per frazioni omogenee e non ricomprendendo lo stesso nell'ambito di
impianti da assoggettare ad autorizzazione.
Conclusione: in relazione a tutto questo il centro comunale di
conferimento non è un impianto e quindi non assoggettabile
all'approvazione di autorizzazioni di cui agli articoli 208 e 212
sopraccitati. Solo qualora presso il centro comunale di
conferimento volesse proporre il Comune agli utenti non domestici
anche un servizio di conferimento di rifiuti speciali non
assimilati agli urbani, il centro diventerebbe automaticamente un
deposito preliminare o un impianto di messa in riserva, e in questo
caso ci vorrebbe l'autorizzazione.
Voglio ricordare che le sentenze della Corte di Cassazione alle
quali si fa riferimento si riferiscono in modo specifico a centri
presso cui erano stati conferiti anche rifiuti speciali, cosa che
viene esclusa nei centri comunali di conferimento, nella
fattispecie di cui stiamo parlando. Per tutto questo ribadisco che
l'esclusione attuale prevista dalla legge regionale non risulta
essere in contrasto con le disposizioni di legge vigenti, anche in
considerazione della palese e dimostrata impossibilità di
assoggettare tali strutture alle autorizzazioni disciplinate dagli
articoli 208 e 211 del decreto legislativo n. 152/2006. Ciò anche
in considerazione di quanto riportato nella sentenza del Consiglio
di Stato emessa su un caso riferito anche a un centro comunale di
conferimento, n. 609, del 17 febbraio 2004, dalla quale si può
evincere proprio la correttezza interpretativa della Regione. Se
vuole le ripeto la sentenza, è la n. 609/2004, dalla quale potrà
vedere la correttezza del comportamento della Regione.
Presidente
- La parola al Consigliere Segretario
Venturella.
Venturella (Arc-VA)
- Mi spiace contraddirla, Assessore,
ma ciò che lei afferma non corrisponde al vero.
Parto dal primo fatto, dove lei fa riferimento alla sentenza del
Comune di Aosta. Lei dice che la sentenza del Tribunale di Aosta
statuisce che non ci vuole l'autorizzazione: no, caro Assessore, la
sentenza del Tribunale di Aosta sul caso Etroubles non dice che non
ci vuole autorizzazione, ma assolve il Sindaco di Etroubles, non
tanto perché non aveva l'autorizzazione, ma perché l'autorizzazione
non era stata richiesta in mancanza dell'attivazione della
procedura semplificata prevista in materia dalla Regione! In
definitiva, il Sindaco di Etroubles è stato indotto in errore dal
comportamento dei suoi funzionari, che ancora adesso, in maniera
convinta, con una pervicacia che va oltre ogni ragionevole
comportamento, non riconoscendo la procedura semplificata per le
ecopiazzole, non richiedono neanche ai Comuni e inducono in maniera
involontaria, i Sindaci in errore, che poi vengono denunciati. Sta
qui il problema, in questo comportamento che non è in cattiva fede,
ma che deriva da una convinzione secondo noi errata e da
un'interpretazione delle norme errata. Lo dice il Tribunale, quindi
anche la sua dichiarazione sugli organi di stampa in cui diceva che
il personale aveva dato ragione alla Regione, non ha fondamento, in
quanto lo dice il Tribunale che il Sindaco è assolto, ma perché era
stato indotto in errore...
(interruzione dell'Assessore Cerise, fuori microfono)
... sì, sì! Mi scusi, Assessore, lei non ha letto la sentenza, e
vado invece alle sentenze della Cassazione che però non si
riferiscono alle sentenze della Cassazione del 2004, lei mi ha
fatto un riferimento ad una sentenza di 4 anni fa! Faccio invece
riferimento al regime giuridico delle ecopiazzole con delle
sentenze anzitutto del 2005, ma anche del 2007!
Ripeto: non stiamo discutendo di malafede... il problema è
questa forte convinzione di essere nel giusto e l'involontaria
induzione di comportamenti errati, ma che hanno dirette conseguenze
sui primi cittadini dei Comuni. Assessore, mi permetta, quando si
depositano dei rifiuti come quelli che lei ha definito "urbani",
che derivano dalla raccolta differenziata, non c'è Santo che tenga:
ci va l'autorizzazione e ci va la procedura semplificata! Lo dicono
le norme e le sentenze, e l'attivazione della procedura
semplificata è a carico della Regione, procedura che non avete mai
attivato! Io le do i riferimenti di una sentenza più recente della
sua e quasi contemporanea alla revisione del decreto legislativo n.
152: la sentenza n. 7285/2007, dove si legge:
"in riferimento ad
una legge regionale della Lombardia, piattaforme di conferimento
dei rifiuti che derivano dalle raccolte differenziate, che vengono
trattati come rifiuti urbani, sono necessari dei titoli
abilitativi, che vengono individuati in un'autorizzazione che si fa
attraverso una procedura semplificata".
Adesso io le stampo
queste sentenze, gliele consegno, e invito lei - che mi pare una
persona riflessiva e intelligente che capisce - a considerare che
questi problemi di impugnativa della legge sui rifiuti, articolo
21, derivano da un'interpretazione diversa, ma senza fondamento
giuridico dei suoi uffici! Le posso consegnare una serie di
sentenze e invito lei, e i suoi uffici, ad approfondire il tema!
Nel frattempo, Assessore, non metta in difficoltà i Sindaci,
rilasci questa benedetta autorizzazione all'apertura delle
ecopiazzole in forma semplificata... ma quali impegni
amministrativi vi si chiede in più, se non che non lo volete fare
per un piglio: perché qualcuno in quel banco crede, in questo
momento, di essere nel giusto - sensazione che forse gli deriva da
un'ispirazione divina - e allora continuate a mettere in difficoltà
i Sindaci!
Non esiste il caso del principio di precauzione per gli atti
amministrativi come per la "OMS", ma un comportamento del buon
padre di famiglia invita a dire: "forse sono troppo prudente, ma mi
metto su questa strada perché precauzione vuole che, anche se non
devo controllare i freni dell'auto prima di partire per le ferie
perché li ho già controllati una settimana fa, li controlli
ugualmente"! Allora, anche lì, iniziate queste pratiche per
l'autorizzazione dei centri comunali di conferimento con procedura
semplificata. È questo l'invito!
