Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 288 del 30 novembre 1970 - Resoconto
OGGETTO N. 288/70 - Provvedimenti atti a sveltire la
distribuzione dei buoni carburanti. (Ritiro di mozione)
Montesano (P.S.D.I.)
- La parola al Consigliere
Dolchi.
Dolchi (P.C.I.)
- Non penso ci siano molte parole da
aggiungere alla mozione che richiede provvedimenti, anche
contingenti e provvisori, per ovviare alle lacune che si
manifestano nella distribuzione dei buoni benzina.
A quanto ho sentito si starebbero predisponendo misure
provvisorie - in attesa della sistemazione definitiva del servizio
previsto, a quanto sembra, in altri locali, - affinché vengano
eliminate le lungaggini della distribuzione.
Se ciò corrisponde a verità, e se l'Assessore me ne può dare
conferma, non posso che esprimere la soddisfazione soprattutto
degli interessati, per quanto potrà essere fatto per ovviare ai
lamentati inconvenienti.
Montesano (P.S.D.I.)
- La parola all'Assessore
Albaney.
Albaney (M.A.V.)
- Rispondo subito alla mozione
presentata dal Consigliere Dolchi, dicendo che la Giunta sta
predisponendo nuovi locali che dovranno snellire questo
servizio.
Uno dei motivi di questo afflusso continuo di persone agli
sportelli della distribuzione dei buoni carburanti è dovuto, come
tutti sapete, all'aumento del numero delle macchine che, sappiamo,
in tre anni sono aumentate del 60%.
Certamente la Giunta aveva soprasseduto a predisporre dei nuovi
locali, ritenendo che in un prossimo futuro - mese di marzo, mese
di aprile del prossimo anno, - avremmo sistemato questi uffici nei
locali di Place Narbonne.
Poiché, a tutt'oggi, i lavori non sono ultimati, attualmente
abbiamo predisposto l'ex sala del Consiglio regionale per la
distribuzione di questi buoni carburanti.
Questa stessa settimana cominceranno a funzionare questi
uffici.
Ramera (D.C.)
- Io concordo pienamente con la mozione
presentata, perché nell'ultima distribuzione, ho assistito a delle
cose veramente paurose, si vede che non ci andavo mai, ma, molto
probabilmente, non si è tenuto conto che questo servizio dovrebbe
essere organizzato un po' meglio, soprattutto quando si pensa che
il carburante rende alla Regione 7-800 milioni, pagati dai
contribuenti.
Quindi questi contribuenti dovrebbero essere trattati un po'
meglio; però dato l'argomento in discussione, io ritengo di
chiedere - visto che, per un altro problema, siano a buon punto e
addirittura si è fatta una legge di iniziativa regionale - che cosa
si intende fare per i carburanti, poiché mi risulta, che in
Commissione non è stata accettata una riduzione dell'attuale
assegnazione.
Nel prossimo maggio avremo assorbito interamente il quantitativo
assegnatoci dalla legge dei contingenti, per cui, nei successivi
sette mesi, o addiverremo ad un accordo con le case petrolifere,
oppure, non so, cosa faremo? Staremo senza, perché per sette mesi,
noi andremo, praticamente, a usufruire di carburante in
assegnazione del 1972.
Ora mi era stato assicurato che era in corso un certo dialogo,
quasi un certo accordo, con i Ministeri competenti, dato che si è
trattato per il riparto fiscale, io ritengo che, dato che sono le
stesse persone che si occupano anche dei contingenti, vorrei sapere
a che punto siamo.
La Commissione si è riunita ai primi di settembre, quindi si
stabiliva se il quantitativo doveva rimanere tale quale, cioè 80
litri come nei quadrimestri successivi.
Io, proprio in virtù dell'aumento provocato dal decretone, mi
ero permesso, nonostante non fosse compito mio di minoranza, di
venire incontro all'Assessore suggerendogli una diminuzione che
veniva colmata proprio dall'aumento della benzina libera.
Non è stata accolta, però noi adesso ci troviamo sicuramente
senza una copertura al mese di maggio, perché avremo consumato
l'intera... del 1971.
Caveri
(U.V.)
- Proporrei che a titolo
sperimentale l'Assessore all'Industria e Commercio provi a dividere
i vari utenti che andavano a ritirare i buoni della benzina secondo
gruppi di lettere alfabetiche. Può darsi che con questo l'affluenza
sia minore e meno affollata perché, attualmente, è una cosa
veramente caotica, con grande malcontento del pubblico.
Forse, dividendo il nome degli utenti secondo le lettere
alfabetiche, si può diminuire questa affluenza.
Montesano (P.S.D.I.)
- Altri che chiedono la parola? La
parola all'Assessore Albaney.
Albaney (M.A.V.)
- Rispondo prima al Consigliere Caveri
facendo presente che il nuovo ufficio che sta per essere
predisposto, andrà in funzione la prossima settimana, ha già
provveduto a suddividere i vari utenti. Abbiamo 24 Comuni che
gravitano su Aosta, 23 Comuni viciniori e Aosta. Per il Comune di
Aosta la distribuzione verrà fatta in due sportelli. Non potevamo
effettuare la distribuzione nei locali che avevamo perché i locali
erano troppo ridotti, troppo piccoli. Quindi oggi la distribuzione
verrà fatta nell'ex sala consiliare, locale un po' più idoneo, e
questo locale sta già per essere predisposto in tal senso.
Al Consigliere Ramera faccio presente questo: che la
preoccupazione sua non è soltanto sua, è della Giunta intera. La
Giunta ha già predisposto un testo, questo testo è stato consegnato
un mese fa ai nostri due parlamentari, che dovranno mandare avanti
questo testo come loro iniziativa. Lo stesso testo è stato già pure
inviato al Ministero delle Finanze. Però questo ritardo nell'esame
del testo di legge è dovuto a quel caos che è il decretone.
Il ritardo è proprio dovuto a quel motivo lì.
Ramera (D.C.)
- Scusi, io questa risposta non l'accetto
minimamente perché sarebbe troppo comodo. Abbiamo visto che quando
questa legge è stata inviata al Consiglio dei Ministri, abbiamo la
bellezza di dieci mesi per farla passare ai due rami del
Parlamento. Quindi immaginiamoci un po' se, su iniziativa dei
nostri due Parlamentari, questa legge potrà scavalcare tutto il
rimanente che esiste presso la Camera e presso il Senato e ottenere
il passaggio di questa legge entro il 1971. Quando se ne era
discusso proprio in Commissione, io avevo fatto presente - e me ne
daranno atto i Consiglieri che fanno parte della Commissione
Industria e Commercio - avevo suggerito proprio questa diminuzione,
in considerazione del fatto che, nonostante tutta la buona volontà
del Governo centrale di accettare le nostre tesi, non saremmo
arrivati ad avere la legge sui contingenti prima del 1973.
Quindi l'assegnare così tranquillamente ai nostri due
Parlamentari, io ho piena fiducia che loro portino avanti questo
discorso, ma questo discorso va a finire nel grosso mucchio di
progetti di legge esistenti alla Presidenza della Camera e del
Senato e non porterà di certo a risolvere il problema dell'aumento
dei contingenti entro il prossimo anno.
Fosson (U.V.)
- Io ho sentito dall'Assessore Albaney che,
momentaneamente, si adibisce l'ex sala consiliare per la
distribuzione dei buoni della benzina. Vorrei avere l'assicurazione
che è una questione temporanea, perché non dovrebbe essere
trasformata quella sala in uffici per distribuzione dei buoni di
benzina... (
voce
) ...penso che non ci sia nessuna
trasformazione con opere murarie in questo momento, vorrei un
chiarimento su questo e, d'altra parte, avere l'assicurazione che
dopo la sala sia ripristinata come era prima.
Vorrei anche sapere dove si pensa di istituire questo servizio a
partire dal principio dell'anno, perché bisognerà anche vedere,
perché lì c'è un grave handicap di avere la distribuzione benzina
al primo piano, perché quando si deve incominciare a salire le
scale, ad entrare nei corridoi stretti, dove c'è della gente che
deve aspettare, si capisce che si aumentano ancora gli ingorghi.
Quindi, se si deve trovare una nuova sede anche per la
distribuzione dei buoni carburanti, bisognerà vedere che sia sempre
localizzata in una zona centrale, ma di vedere, se fosse possibile,
di farlo a pianterreno perché in qualunque posto, se ci saranno
degli uffici, ci sarà un disturbo enorme per tutto l'afflusso di
gente, anche se poi si suddivide per gruppi di lettere, fissando
dei giorni per ogni gruppo e quindi questa organizzazione la si può
fare anche per sveltire questa distribuzione.
Montesano (P.S.D.I.)
- Altri che chiedono la parola? La
parola al Consigliere Bordon.
Bordon (D.C.)
- Vedo l'amico Assessore Albaney che è lì
tranquillo, nella beata tranquillità o incosciente tranquillità,
quindi non ho il coraggio di aggredirlo, e vedo che è tranquillo,
ha affidato tutto nelle mani dei Parlamentari, quindi, spera in Dio
e nei Parlamentari.
Io gli faccio tutti i miei auguri, però la mia preoccupazione è
un'altra. Io ricordo che trattammo in Giunta, e l'Assessore di
adesso è quello che c'era allora, con la fine del 1969, noi ci
trovavamo già scoperti di un certo quantitativo di benzina e, se
non sbaglio, veniva compensato, in parte, da un certo quantitativo
di nafta che non era stato distribuito e che se non lo ricopriva
proprio in tutto, lo ricopriva in parte.
C'è una presa d'atto, mi sembra, della Giunta, dove spiegavamo
tutte queste cose però ci ripromettevamo che c'erano poche strade
da scegliere, o si aumentava la benzina o la si diminuiva, perché
l'aumento delle macchine nessuno poteva evitarlo e quindi
l'assegnazione era quella che era; o la benzina da 150.000 quintali
diventava 200 e rotti o 200, oppure l'assegnazione individuale
invece di 80 litri si dovrà portare a 40-50.
Quindi, io sono un po' preoccupato, preoccupato come tutti. Alla
fine del 1970, che cosa avremo come scoperto, 22-30-40-50 mila
quintali? Ecco, io mi chiedo che cosa si dovrà fare nel 1971,
perché se per il 1971 c'è questa prospettiva, se dovrà continuare a
distribuire questa benzina, in caso contrario, le perplessità ci
dovrebbero essere per forza, perché se distribuiremo, anche nel
1971 lo stesso quantitativo, Ramera diceva che a maggio avremmo
esaurito le scorte. Non credo che esauriscano a maggio, ma io non
faccio parte della Commissione Industria e Commercio, per cui io
non voglio spaventare l'amico Albaney, voglio che riposi ancora
tranquillamente così, non che riposi in pace, questo non glielo
auguro, che riposi tranquillo. Però che dica che cosa intende fare
con la fine dell'anno 1970, perché io non credo che possa iniziare
il 1971 con queste condizioni, se non determinate garanzie con
impostazioni diverse.
Montesano (P.S.D.I.)
- Chi chiede la parola? La parola
all'Assessore Albaney.
Albaney (M.A.V.)
- Al Consigliere Fosson rispondo che
l'ex sala consiliare non è stata modificata per nulla; sono stati
predisposti due grossi banconi da mettere dentro, non è stata
ritoccata; per quanto abbia carattere provvisorio.
Riteniamo che nel mese di marzo-aprile, saranno ultimati i
lavori dell'Ufficio di Place Narbonne e, in quel momento lì, gli
uffici saranno trasferiti in quei locali.
Al Consigliere Bordon rispondo che non è che, ad un certo
momento, la Giunta sia qui, tranquilla, beata, a controllare...
d'accordo la tranquillità della coscienza è un mio forte, ma ci
tengo. Comunque la preoccupazione del Consigliere Bordon l'abbiamo
avuta assieme quando eravamo in Giunta assieme, e anche in quel
momento lì, anche lui lo sa, enormi difficoltà ci sono state nel
mandare avanti quel testo che avevamo predisposto assieme, è
rimasto lì. Anche il Ministro, anche suo amico, non so in quale
considerazione ha tenuto questo disegno di legge; comunque la
preoccupazione del Consigliere Bordon, è la stessa preoccupazione
della Giunta. Mentre contemporaneamente i nostri due Parlamentari
di cui noi abbiamo parecchia fiducia stanno intraprendendo una
strada, contemporaneamente la Giunta sta predisponendo dei
contatti, ha già predisposto dei contratti con i responsabili dei
vari ministeri.
Savioz (P.C.I.)
- Io ho sentito accennare all'ipotesi di
mettere questi uffici al primo piano di Place Narbonne. Io vorrei
proprio pregare la Giunta perché uffici di quel genere lì hanno
un'affluenza di pubblico non indifferente, dovrebbero essere
sistemati in qualche modo a pianterreno, ma non al primo piano del
Palazzo Narbonne, che dovrebbe avere una funzione leggermente
diversa da quella della distribuzione dei buoni di benzina.
Dolchi (P.C.I.)
- Ma, io prendo atto della conferma
avvenuta in Consiglio dell'assicurazione dell'Assessore Albaney,
che mi aveva fatto già in privato, circa l'istituzione di un
ufficio provvisorio nella sala del vecchio Consiglio regionale, per
ovviare agli inconvenienti manifestatisi nella distribuzione dei
buoni carburanti.
Era un provvedimento, non so se è stato promosso esclusivamente
dalla mia mozione, ma era un provvedimento che gli utenti
attendevano proprio per il tempo che perdevano e per il nervosismo
che le lunghe code creavano.
Mi auguro che, oltre ai provvedimenti contingenti di cui prendo
atto, nella sistemazione definitiva si studino anche sistemi di
meccanizzazione nella distribuzione che potrebbero alleviare i
lavori dei dipendenti comunali, dei dipendenti regionali incaricati
di questo compito e che, nello stesso tempo, favorirebbero anche la
celerità della distribuzione.
Detto questo non ho difficoltà a ritirare la mozione.
Montesano (P.S.D.I.)
- Allora la mozione viene ritirata,
e si passa all'oggetto n. 6.
