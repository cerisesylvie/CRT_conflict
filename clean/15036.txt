Classificazione
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 1519 del 25 luglio 1995 - Resoconto
SEDUTA POMERIDIANA DEL 26 LUGLIO 1995
OGGETTO N. 1519/X Disegno di legge: "Concessione di un
contributo all'ENEL S.p.A. per il ripristino del collegamento
elettrico nel territorio del Comune di Cogne".
Articolo 1 (Finalità)
1. La Giunta regionale è autorizzata a concedere un contributo
fino a lire 3.087.000.000, pari al sessantatré per cento delle
spese previste in lire 4.900.000.000, a favore dell'ENEL S.p.A.
Distretto della Valle d'Aosta - Compartimento di Torino, ai sensi
dell'articolo 126 del regio decreto 11 dicembre 1933, n. 1775
(Testo unico delle disposizioni di legge sulle acque e impianti
elettrici), per le spese concernenti il ripristino del collegamento
elettrico nel territorio del Comune di Cogne, interrotto a seguito
dei lavori regionali di sistemazione della linea elettrica in
galleria nel tratto Plan Praz - Arpisson nei Comuni di Gressan e
Cogne, costituito dalle seguenti tratte:
a) tratta in cavo sotterraneo dalla cabina Primaria di
Villeneuve alla cabina Chavonne, nel Comune di Villeneuve, già
realizzata;
b) tratta in linea aerea dalla cabina Chavonne al bivio per Pont
d'Ael, nei Comuni di Villeneuve e Aymavilles;
c) tratta in cavo sotterraneo fra il bivio per Pont d'Ael e la
cabina La Nouva, compreso il raccordo aereo, nel Comune di
Aymavilles;
d) tratta in cavo sotterraneo tra la cabina La Nouva e la cabina
Epinel, nei Comuni di Aymavilles e Cogne;
e) tratta in cavo sotterraneo dalla cabina Epinel alla cabina
Crétaz, nel Comune di Cogne.
2. Il contributo riguarda le spese strettamente indispensabili e
conseguenti alla richiesta di spostamento, con l'esclusione dei
danni causati a terzi per colpa dell'ENEL S.p.A. o dei suoi
appaltatori.
Articolo 2 (Modalità e criteri per l'erogazione del
contributo)
1. La somma di cui all'articolo 1 è erogata all'ENEL S.p.A. con
i seguenti limiti:
a) lire 1.200.000.000 nell'anno 1995;
b) lire 887.000.000 nell'anno 1996;
c) lire 1.000.000.000 nell'anno 1997.
2. Le somme di cui al comma 1 sono liquidate, entro sessanta
giorni dalla data di presentazione della documentazione
sottoindicata e subordinatamente ad appositi sopralluoghi
effettuati da funzionari del Servizio assetto e tutela del
territorio dell'Assessorato dei lavori pubblici, con appositi
provvedimenti della Giunta regionale, contenenti anche
l'approvazione del progetto delle varie tratte, secondo le seguenti
modalità:
a) una prima rata, pari al cinquanta per cento dell'importo,
previa presentazione da parte dell'ENEL S.p.A. della seguente
documentazione:
1) preventivo analitico di spesa;
2) progetto costituito da relazione tecnico descrittiva,
planimetria, sezioni tipo e particolari costruttivi;
3) relativa fattura;
b) il restante cinquanta per cento a saldo, previa presentazione
di:
1) autorizzazioni per l'esecuzione dell'impianto;
2) documentazione necessaria per dimostrare le spese sostenute
dall'ENEL S.p.A.;
3) dichiarazione rilasciata dall'ENEL S.p.A. attestante ]a
perfetta funzionalità dell'opera nel suo complesso;
4) relativa fattura.
3. Le somme relative all'intervento già realizzato, di cui
all'articolo 1, comma 1, lett. a), sono liquidate con provvedimento
della Giunta regionale entro sessanta giorni dalla presentazione da
parte dell'ENEL S.p.A. della documentazione di cui al comma 2,
lett. b), e del relativo progetto, subordinatamente al sopralluogo
di cui al medesimo comma.
Articolo 3 (Disposizioni finanziarie)
1. La spesa prevista dall'articolo 1 graverà sull'istituendo
capitolo 51825 "Contributo all'ENEL S.p.A. per il ripristino del
collegamento elettrico nel Comune di Cogne" del bilancio di
previsione della Regione per l'anno 1995 e sui corrispondenti
capitoli dei futuri bilanci.
2. Alla copertura degli oneri di lire 1.200.000.000 per l'anno
1995, di lire 887.000.000 per l'anno 1996 e di lire 1.000.000.000
per l'anno 1997, previsti per l'applicazione della presente legge,
si provvede mediante utilizzo degli stanziamenti iscritti al
capitolo 69020 del bilancio della Regione per l'anno 1995 e del
bilancio pluriennale per gli anni 1995/1997 a valere sugli appositi
accantonamenti previsti al punto C-1.1. (Potenziamento di linee
elettriche di interesse regionale) dell'allegato n. 1 ai bilanci
medesimi.
Articolo 4 (Variazioni di bilancio)
1. Alla parte spesa del bilancio di previsione della Regione per
l'esercizio finanziario 1995 sono apportate in termini di
competenza e di cassa le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
lire 1.200.000.000;
b) in aumento:
programma regionale 2.2.1.05
codificazione 2.1.2.4.3.3.10.28.06.25
cap. 51825 (di nuova istituzione) "Contributo all'ENEL S.p.A.
per il ripristino del collegamento elettrico nel Comune di
Cogne"
lire 1.200.000.000.
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Semplicemente per dare per letta la
relazione.
Presidente É aperta la discussione generale. Ha chiesto la
parola il Consigliere Linty.
Linty (LN) Per giustificare anche il voto contrario che ho dato
in commissione, che non è tanto riferito a questo intervento
specifico che viene attuato con questo disegno di legge, credo che
a fronte dei dati che sono pervenuti, fra l'altro pervenuti proprio
pochi giorni fa, di 3 miliardi di kwh prodotti dalle centrali
idroelettriche presenti sul territorio della Valle d'Aosta, di cui
700 milioni consumati dai Valdostani e i superi esportati in
Piemonte, l'atto in questione faccia cadere ancora una volta la
discussione su un problema che è da iniziare ad affrontare in
maniera determinata e sicuramente più incisiva.
Non conosco quanto l'ENEL versa alla Regione per i canoni di
concessione per le acque che utilizza, ma che, oltre all'utilizzo
delle acque della Regione con dei comprensibilissimi utili - perché
se pensiamo alla fatturazione di 3 miliardi di kwh ci rendiamo
conto di quanto incassa l'ENEL con l'acqua della Valle d'Aosta -
per un ripristino di collegamento nel Comune di Cogne venga
predisposta una legge regionale che impegna più di 3 miliardi da
dare sotto forma di contributo all'ENEL per effettuare questi
interventi, non vorrei che la posizione della Regione con questo
tipo di interventi si indebolisca nelle quotazioni del rapporto che
ha la nostra Regione con l'ENEL.
Vorrei usare anche questo argomento per sollevare una questione:
sono rappresentante nella Commissione mista ENEL-Regione; dal mese
di luglio 1993 questa commissione si è riunita due volte.
Ho partecipato con piacere quando era in discussione il problema
delle centrali di Gressoney-La-Trinité, ma per intervento diretto
del Presidente della Giunta che ha convocato i responsabili. Mi
chiedo se questa commissione, che si riunisce con una media di una
volta all'anno ha un senso, soprattutto alla luce di quanto dicevo
prima, e cioè alla luce del fatto che, secondo il nostro parere,
deve essere affrontato il problema in maniera molto più
incisiva.
Vorrei anche suggerire all'Assessore competente e a tutta
l'Amministrazione di intensificare anche i lavori di questa
commissione, per far sì che problemi come questi, che oggi siamo
chiamati a votare, vengano affrontati anche da questa commissione,
che comunque prevede i rapporti che deve tenere la Regione nei
confronti dell'ENEL.
Così come ho votato in modo contrario in sede di esame nella
commissione, annuncio fin d'ora il nostro voto contrario anche in
aula.
Presidente Ha chiesto la parola il Consigliere Perrin Giuseppe
Cesare.
Perrin G.C. (UV) Nous sommes parfaitement d'accord avec M. Linty
sur un seul point de ce qu'il a dit. Les eaux sont une richesse de
notre région, nous devrions pouvoir les exploiter nous-mêmes, et
c'est une bataille sur laquelle - si Linty est d'accord - nous
sentons pouvoir nous engager dans les années futures. Entre autres
ces eaux nous ont été volées il y a environ 75 ans et donc de les
récupérer ce ne serait pas mal, d'autant plus que s'il y aura une
privatisation de l'ENEL, devraient tomber les raisons pour
lesquelles elles nous ont été enlevées.
Mais je crois que finalement, par contre, ce projet de loi est
le bienvenu, puisqu'il porte une nouveauté. Avant tout, si nous
devons payer une partie des frais de réalisation de la ligne
électrique Villeneuve-Cogne, c'est parce que la Région même a
demandé à l'ENEL de supprimer la deuxième ligne qui alimentait la
Commune de Cogne, et donc forcément l'ENEL a le droit de demander
que l'Administration régionale intervienne.
Mais il y a un deuxième élément très important, qui me fait
voter avec joie ce dessein de loi; c'est que l'ENEL, pour la
première fois, enterre une ligne très importante d'une longueur
extrême, qui parcourt toute une vallée latérale et là, au point de
vue de nos ressources touristiques, dont nous avons amplement parlé
tout à l'heure, de la sauvegarde du paysage, de l'impact que cela
donne, c'est la meilleure des solutions. Donc je crois que,
uniquement pour cette raison, je vote volontiers ce projet de loi
avec mon groupe.
Presidente Ha chiesto la parola il Consigliere Tibaldi.
Tibaldi (LN) Per chiedere anche delle delucidazioni a chi di
competenza in Giunta. Penso che la qualità del servizio di
distribuzione debba essere garantita dall'ENEL per contratto con
gli utenti; d'altronde paghiamo le bollette, sono bollette salate,
che vengono regolarmente aggiornate con provvedimenti con il
Governo centrale ed è dunque logico e minimo che l'ENEL debba
garantirci la quantità e la qualità di tale servizio.
Per quanto riguarda questo disegno di legge, si fa riferimento
all'articolo 126 del T.U. sulle acque, che dice che su richiesta
delle autorità interessate il Ministro dei lavori pubblici, e in
questo caso possiamo intenderlo nella Regione, può per ragioni di
pubblico interesse ordinare lo spostamento delle condutture
elettriche, e l'utente - che in questo caso è l'ENEL - ove non
siano avvenute speciali pattuizioni - e qui sembra che ci sia una
ipotesi di transazione del 1989 ancora fatta dalla Giunta Lanivi
fra la Regione e l'ENEL per la sistemazione di queste reti
elettriche - ha diritto ad una congrua indennità se lo spostamento
non può essere eseguito senza spese eccessive.
Lo spostamento riguarda una conduttura elettrica che si trovava
in una galleria che collega Pila a Cogne. Quindi, stando alla
lettera di questa norma, eventualmente la Regione potrebbe
intervenire a favore dell'ENEL per le spese che riguardano lo
spostamento del cavo, ma solo per il cavo, mentre qui sembra che
l'intervento finanziario della Regione sia diretto verso
l'ammodernamento di un intervento che è già esistente, che già
costituisce la linea principale da Villeneuve a Cogne,
ammodernamento che consiste in una parte o più parti interrate, e
che secondo me dovrebbe essere di competenza esclusiva, sia per
quanto riguarda l'aspetto tecnico, sia per quanto riguarda
l'aspetto finanziario, dell'ENEL.
Rivolgo la domanda a chi di competenza in Giunta, per avere
delle delucidazioni in merito.
Presidente Qualcun altro chiede la parola? Se nessuno chiede la
parola, dichiaro chiusa la discussione generale. Ha chiesto la
parola l'Assessore ai lavori pubblici, Lavoyer.
Lavoyer (ADP-PRI-Ind) Per alcune risposte telegrafiche. Il
disegno di legge anzitutto è l'attuazione di un impegno precedente
dell'Amministrazione regionale, cito per ultima la delibera n. 5046
del 28 maggio 1993.
Sulle osservazioni fatte dal Consigliere Tibaldi, è tutto giusto
quando dice che il contributo fa riferimento all'applicazione
dell'articolo 126 del R.D. n. 1775, che prevede un congruo
indennizzo all'esercente del servizio elettrico nel caso che gli
venga richiesto di spostare il conduttore elettrico per ragioni di
pubblico interesse. Qui c'è lo spostamento e la disattivazione di
questo conduttore elettrico, che l'ENEL va a ripristinare, e quindi
il contributo viene dato per il lavoro di ripristino.
Dobbiamo ripristinare il collegamento, che è indispensabile, e
la motivazione l'ha già esplicitata in maniera corretta il
Consigliere Perrin; oltre al ripristino il contributo va anche
nella direzione di realizzare un'opera che dal punto di vista
ambientale è corretta, perché la quasi totalità dell'intervento
sarà fatta con cavo sotterraneo.
Per rispondere alle osservazioni di Linty, alcune di esse sono
anche condivisibili; la Giunta regionale a breve approverà un
disegno di legge che va a regolamentare tutti i rapporti con
l'ENEL, tenendo soprattutto da conto gli aspetti di tipo
ambientale, quindi la realizzazione degli allacciamenti
prevalentemente con cavi sotterranei.
Presidente Ha chiesto la parola il Consigliere Tibaldi per
dichiarazione di voto.
Tibaldi (LN) Ringrazio l'Assessore per aver tentato di dare una
risposta, ma assolutamente non è esauriente, perché la linea
Villeneuve-Cogne è già esistente, è stata eliminata la linea
sostitutiva, stando perlomeno alla relazione che qui è stata
allegata. Quindi non è uno spostamento, ma è un ammodernamento e
basta.
(... intervento dell'Assessore Lavoyer, fuori microfono...)
Ma la competenza di chi è? La Regione si prende anche l'onere di
garantire la qualità del servizio elettrico sul territorio
regionale?
Allora mi riallaccio alle dichiarazioni di Linty per dire che mi
sembra un onere aggiuntivo, che la Regione avrebbe potuto evitare
di accollarsi, visti i benefici che trae l'ENEL dallo sfruttamento
delle nostre ricchezze idriche.
Presidente Si passa all'esame dell'articolato.
Pongo in votazione l'articolo 1.
Presenti e votanti: 25
Favorevoli: 23
Contrari: 2
Presidente Pongo in votazione l'articolo 2.
Presenti e votanti: 25
Favorevoli: 23
Contrari: 2
Presidente Pongo in votazione l'articolo 3.
Presenti e votanti: 25
Favorevoli: 23
Contrari: 2
Presidente Pongo in votazione l'articolo 4.
Presenti e votanti: 25
Favorevoli: 23
Contrari: 2
Presidente Pongo in votazione l'articolo 5.
Presenti e votanti: 25
Favorevoli: 23
Contrari: 2
Presidente Pongo in votazione la legge nel suo complesso.
Presenti e votanti: 25
Favorevoli: 23
Contrari: 2
Il Consiglio approva
