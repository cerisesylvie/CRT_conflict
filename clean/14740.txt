Classificazione
BENI CULTURALI
Interventi vari


Resoconto integrale del dibattito dell'aula
Oggetto del Consiglio n. 1176 del 22 febbraio 1995 - Resoconto
SEDUTA ANTIMERIDIANA DEL 22 FEBBRAIO 1995
OGGETTO N. 1176/X Copertura della Torre del Castello Gamba di
Châtillon. (Interpellanza)
Interpellanza Visto lo stato in cui versa la copertura della
torre del castello Gamba di Châtillon, in buona parte divelta da
una perturbazione meteorica del 1990;
Rilevato che la caduta di alcune grosse lose ha danneggiato
anche alcune strutture architettoniche poste sul lato ovest del
maniero;
Considerato il grave pregiudizio che deriva a soffittature in
legno e arredamenti interni a causa delle infiltrazioni di acqua
piovana;
Atteso che a distanza di cinque anni dall'evento dannoso
l'Amministrazione regionale non ha mai provveduto agli opportuni
interventi manutentivi;
Preoccupati della tutela e del decoro del patrimonio storico e
artistico esistente nella nostra Regione;
i sottoscritti Consiglieri regionali
Interpellano
l'Assessore competente per conoscere:
1) se e quando intende intervenire per restaurare la copertura
della torre del castello Gamba e rimuovere i danni che sono
derivati a causa degli eventi citati in premessa;
2) se non ritiene opportuno valorizzare questa antica dimora e
l'annesso parco, rendendoli usufruibili per iniziative di carattere
culturale.
F.to: Tibaldi - Linty - Lanièce
Presidente Ha chiesto la parola il Consigliere Tibaldi.
Tibaldi (LN) L'interpellanza in oggetto potrebbe sembrare di
secondaria importanza, in realtà tratta un argomento che potrebbe
essere analizzato con un maggior respiro: la tutela dei
castelli.
Qui, in particolare, il castello preso in considerazione è il
Castello Gamba di Châtillon, che da 5 anni ha la torre in
condizioni non vorrei dire disastrose, però vorrei dire
preoccupanti, in quanto una tromba d'aria ha divelto le lose del
tetto ed ha causato in tutti questi anni l'infiltrazione di acqua
nelle stanze sottostanti, stanze che sono arredate, che contengono
delle collezioni di quadri e di libri che non sono di grandissima
importanza, ma che sono comunque una testimonianza storica, e
soprattutto ha danneggiato anche le soffittature e i soppalchi in
legno.
Visto che sono passati cinque anni, visto che su questo castello
oltretutto erano previsti determinati tipi di intervento - mi
ricordo negli anni 1990-1991 quando la Giunta Bondaz addirittura
voleva fare di questo castello un centro di formazione, mi ricordo
anche quando l'ex sindaco di Châtillon caldeggiava questa
iniziativa che era avanzata dall'allora Giunta - sarebbe
interessante sapere se, dopo cinque anni, l'Amministrazione
regionale ha intenzione di provvedere alla ristrutturazione del
tetto, e se - visto che il castello è dotato di un parco
particolarmente curato - non è il caso di utilizzare questa
struttura a fini culturali, per evitare il progressivo abbandono e
successivamente il declino.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Rispetto al contenuto di questa interpellanza,
innanzitutto devo dire che la situazione che è evidenziata
corrisponde al vero, anche se indubbiamente la situazione è un po'
meno tragica dal punto di vista di come si trova il tetto e le
strutture interne. C'è stato nel 1990 questo colpo di vento forte
che ha spostato alcune tegole, per cui il tetto va messo in ordine.
A questo riguardo esiste un progetto per la ristrutturazione della
struttura, tenuto conto però che l'edificio è compatibile con una
revisione anche importante delle strutture stesse, perché non è un
edificio storico ma è un edificio costruito nel 1911; è prevista la
demolizione anche di solette attuali esistenti e quindi anche uno
smembramento interno delle strutture e la modifica del tetto di
copertura, anche parte del livello delle quote della copertura del
tetto.
Questo cosa significa? Direi che sicuramente in questi anni
l'edificio è stato trascurato, però la Giunta attuale l'autunno
scorso ha destinato l'uso di questo immobile a pinacoteca di museo
di arte contemporanea, quindi museo di arte moderna. Sicuramente
occorre intervenire, e in tempi brevi metteremo in cantiere un
intervento che possa permettere di salvaguardare le strutture e la
sicurezza verso terzi.
E' un angolo molto interessante il castello, la casa del
custode, l'ex scuderia e l'ampio parco che lo circonda, parco che
in questo momento è tenuto molto bene dal Servizio forestale
regionale.
Concordiamo sulla necessità di un intervento urgente, vedremo se
tecnicamente è possibile avviare l'intervento sui tetti come primo
lotto del progetto complessivo, oppure intervenire sui tetti con
una fase di tamponamento attraverso delle strutture temporaneamente
messe in atto.
Il grosso problema consiste nel fatto che comunque occorre fare
una serie di ponteggi di una certa altezza e tutto questo comporta
una spesa, cioè, probabilmente l'intervenire su un primo lotto
dell'intervento complessivo è già una fase definitiva, quindi ci
sarebbe comunque un risparmio in termini di costi complessivi.
Mi sembra l'indirizzo d'uso dato dalla Giunta sia chiaro,
preciso e prestigioso, anche perché un utilizzo di questo tipo
permetterebbe comunque rispetto a questo castello un interesse da
parte non solo della Regione Valle d'Aosta, ma di tutta un'area, e
direi anche dei Paesi limitrofi, quindi una sede prestigiosa per la
conservazione del patrimonio che abbiamo nei caveaux, ed anche una
messa a vista di quel patrimonio che in questo momento abbiamo in
termini di quadri di arte contemporanea.
Il parco è in buone condizioni e può essere forse con una
verifica tecnica già data l'agibilità per l'utilizzo immediato per
manifestazioni di carattere culturale.
Questo è l'indirizzo su cui ci muoviamo rispetto a questa
struttura.
Si dà atto che alle ore 10,58 assume la Presidenza il
Vicepresidente Aloisi.
Presidente Ha chiesto la parola il Consigliere Tibaldi.
Tibaldi (LN) Ringrazio l'Assessore Agnesod perché è sempre molto
disponibile a venire incontro alle richieste che vengono
normalmente formulate.
Solo una piccola considerazione. Mi pare di capire che la Giunta
abbia determinato l'indirizzo di questo castello, forse poca
precisione da parte dell'Assessore c'è stata sul momento in cui
verrà messo in piedi questo intervento di ristrutturazione; mi
auguro che in assenza di date precise ci sia la massima
sollecitudine, e comunque si tenga presente la necessità di questo
intervento. Perché se, come diceva l'Assessore, la situazione è
meno tragica di quella che è descritta nelle premesse di questa
interpellanza, direi che la tragicità non sta tanto nella quantità
dei danni, quando nella lentezza dell'intervento
dell'Amministrazione regionale.
Pertanto questa deve essere la consapevolezza da parte del
Governo regionale: intervenire per tutelare una bellezza storica
che fa parte del nostro patrimonio culturale.
