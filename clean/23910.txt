Classificazione
EDILIZIA
Edilizia pubblica
FINANZA REGIONALE E LOCALE
Programmazione



Oggetto del Consiglio n. 2914 del 25 luglio 2007 - Resoconto
OGGETTO N. 2914/XII - Esclusione di edifici scolastici dal
programma di interventi 2008/2010 del FOSPI.
(Interpellanza)
Interpellanza
Premesso che:
·
la Giunta regionale ha recentemente approvato il programma
degli interventi 2008/2010 del Fondo per speciali programmi di
investimento (FOSPI);
·
dalla graduatoria delle opere finanziabili risultano
esclusi ben quattro edifici scolastici previsti nei Comuni di
Challand-Saint-Anselme, Valtournenche, Châtillon e Issime;
·
l'esclusione delle opere suddette non può essere
semplicemente imputata all'insufficienza delle risorse finanziarie
disponibili, come peraltro si evince dalla DGR 1846/2007;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quali motivazioni tecniche e politiche hanno determinato
le esclusioni di cui in Premessa;
2) se tale scelta costituisce una minore attenzione della
Giunta regionale nei confronti delle esigenze provenienti dal
settore dell'educazione e dell'istruzione;
3) se intendono utilizzare altri strumenti d'intervento per
far fronte alle istanze specifiche dei Comuni indicati in
Premessa.
F.to: Tibaldi - Frassy
Presidente
- La parola al Vicepresidente Tibaldi.
Tibaldi (CdL)
- Con questa interpellanza il nostro gruppo
vuole chiedere alcune informazioni, o meglio, maggiori
delucidazioni in merito a una recente decisione della Giunta
regionale, che riguarda la definizione del programma di interventi
per il triennio 2008-2010 del FOSPI.
Ci sono diverse risorse che vengono stanziate dalla Regione in
ausilio ai vari Comuni valdostani che presentano programmi e
progetti di investimento sul proprio territorio. Nella
deliberazione n. 1846 di quest'anno la Giunta ha formulato un
programma e un'annessa graduatoria, che prevede l'inclusione di
diversi progetti e l'esclusione di altri 18 sulla base di criteri
di priorità, che sono stati valutati dalla struttura regionale
competente, dal nucleo di valutazione delle opere pubbliche e dalle
altre strutture regionali interessate, naturalmente anche con il
coinvolgimento dei Comuni. Abbiamo scorto, ossevando questa
graduatoria, una particolare disattenzione nei confronti di alcuni
edifici scolastici di 4 Comuni, nella fattispecie:
Challand-Saint-Anselme, Valtournenche, Châtillon e Issime, i cui
intendimenti progettuali sono stati relegati in una posizione tale
nella graduatoria che non saranno oggetto di finanziamento.
Leggendo la deliberazione citata, abbiamo visto che alle opere in
generale vengono attribuiti punteggi che vanno da 0 a 4 punti e
questi valori supponiamo siano il frutto di valutazioni e giudizi
che sono tecnici e politici, di cui chiediamo conto con un
esplicito quesito nella nostra interpellanza.
La deliberazione motiva con un'insufficienza delle risorse
finanziarie disponibili l'esclusione delle 18 opere citate e
conseguentemente vorremmo sapere, anche perché di alcuni Comuni
conosciamo abbastanza bene la situazione esistente, quali sono le
ragioni tecnico-politiche che hanno determinato queste esclusioni.
Trattandosi poi di edilizia scolastica, e quindi trattandosi di
strutture aventi una valenza sociale di tutto rispetto, vorremmo
capire se è stata compiuta una scelta politica particolare, ovvero
se la "Giunta Caveri" vuole riservare un'attenzione minore alle
iniziative di questo tipo. Sappiamo che l'edilizia scolastica è di
competenza comunale, sappiamo che le risorse comunali sono limitate
e quindi il FOSPI va in ausilio alle esigenze finanziarie degli
enti locali. Un'ultima domanda riguarda gli eventuali intendimenti
della Giunta a fronte di questa esclusione, se siano previsti altri
strumenti di intervento per far fronte a delle istanze specifiche
dei Comuni citati, per affrontare le realizzazioni citate, ovvero
per l'edilizia scolastica.
Attendiamo la risposta dell'Assessore e ci riserviamo una
replica. Aggiungo solo una cosa: se è possibile, visto che la
domanda è sufficientemente chiara, chiedo risposte specifiche per i
singoli edifici citati, cioè quali sono le valutazioni
singolarmente adottate dagli organi tecnici e dall'organo
politico.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Proverò a correggere tutte le imprecisioni
che sono contenute nell'illustrazione della sua interpellanza,
perché sono talmente tante che dovrei quasi rifare un "restyling"
completo.
Devo ricordarle che il fondo per speciali investimenti,
cosiddetto "FOSPI", di cui alla legge n. 48/1995 e successive
modificazioni e integrazioni, è un fondo che appartiene alla
finanza locale, quindi non sono risorse della Regione, ma della
finanza locale, ed è destinato al finanziamento di interventi
pubblici di interesse locale, realizzati mediante programmi
triennali scorrevoli, formati attraverso la selezione di richieste
formulate dagli enti locali, tramite una procedura di tipo
concorsuale, nel corso della quale vengono valutate e confrontate
le richieste, viene elaborata una graduatoria finale e, in base
alle risorse finanziarie disponibili, vengono individuati gli
interventi finanziari. È una procedura del tutto tecnica, che vede
fare delle valutazioni da parte di esperti, con l'assoluta
esclusione da parte di manovre di tipo politico come farebbero
sottendere alcuni passaggi della sua interpellanza e della sua
illustrazione.
L'istruttoria è articolata e molto dettagliata e comprende una
prima analisi di ammissibilità e valutazione delle istanze, sulla
base dei requisiti di legge e, successivamente, una valutazione
tecnica ed economica dei progetti. I progetti che superano
positivamente questa fase sono considerati includibili nel
programma, fatta salva la quantità delle risorse finanziarie
disponibili. Nel caso in cui queste risorse non siano sufficienti a
finanziare tutti i progetti idonei, la legge prevede la formazione
di una graduatoria sulla base di appositi criteri individuati dalla
medesima norma e disciplinata con una deliberazione della Giunta
regionale. Come dico, si tratta di una procedura che pone in
concorrenza le varie richieste e le modalità sono definite e
condivise con il CPEL ed approvate dalla Giunta prima della
presentazione delle richieste da parte dei Comuni. Nell'istruttoria
delle richieste presentate a valere sul triennio 2008-2010, le
istanze relative agli edifici scolastici richiamate sono risultate
includibili tutte nel programma di interventi, ma sono state
collocate al di sotto della soglia di finanziabilità fissata in
circa 33 milioni di euro. Voglio ricordare che ci siamo trovati di
fronte a una quantità di quasi 100 milioni di euro di richieste di
finanziamento. Ora la collocazione al di sotto della soglia deriva
dalle valutazioni relative ai progetti che presentano dei rilievi
relativamente ad aspetti formali, urbanistici, tecnici ed economici
che, pur non determinando un giudizio negativo, in base ai criteri
di legge, comportano una valutazione inferiore rispetto ad altre
richieste. Si tratta di una procedura strettamente codificata, non
rileva in questa alcuna valutazione di tipo politico, tanto che ho
preso atto delle risultanze del nucleo la sera che sono uscite. La
proposta elaborata dalla direzione con l'ausilio del NUVOP e dei
servizi regionali coinvolti, contenente la sintesi dell'istruttoria
e i risultati della medesima, è stata portata all'attenzione della
Giunta regionale che ha, come di consueto, approvato il programma
senza formulare alcun rilievo.
Nella seconda domanda si chiede se ci sia una minore attenzione
della Giunta in materia di scuola... è esattamente il contrario!
Uno dei cinque criteri di legge utilizzati per stilare la
graduatoria finale è relativo alla tipologia delle opere e
privilegia espressamente gli interventi sugli edifici scolastici
rispetto ad altre opere, denotando in tal senso un'indicazione
opposta da quella che lei ha indicato... ma le dirò di più. Abbiamo
che, per quanto riguarda questo triennio, erano state formulate
richieste per 26 milioni di euro, 9 edifici, ne abbiamo finanziati
5 per 9,6 milioni di euro, il che vuol dire che sulla quota
disponibile il 34% della disponibilità che era di 33 milioni di
euro è andato per le scuole. Il 34% su 5 tipologie di progetto,
quindi voglio dire la somma equa era del 25%: questo vuol dire che
c'è un 14% in più che è andato agli edifici scolastici. C'è di più:
nella legge finanziaria ricordo che c'era un residuo per quanto
riguarda i Comuni pari a 5 milioni di euro; su sollecito da parte
dell'Assessore all'istruzione questi 5 milioni di euro sono stati
destinati anziché genericamente a degli interventi FOSPI e quindi
rientrare nel "calderone", alla manutenzione straordinaria degli
edifici scolastici, il che porta quella quota da 9 a 14 milioni, e
in più c'è stato l'impegno della Regione a mettere una quota
aggiuntiva per gli anni successivi pari a 2,5 milioni di euro per
anno: questo fa altri 5,5 milioni di euro.
Con questo credo di aver sufficientemente motivato la scelta
fatta, che è coerente alle disposizioni di legge, coerente con
un'azione politica che privilegia gli investimenti negli edifici
scolastici, prevede delle risorse aggiuntive oltre alla quota della
finanza locale da parte della Regione per fare fronte a queste
esigenze. Voglio ribadire che qui si tratta di soldi della finanza
locale, quindi la destinazione di questi fondi deve essere mediata
con loro, non è una scelta unilaterale da parte
dell'Amministrazione regionale. Credo che l'illustrazione delle
singole motivazioni prevedrebbe la disponibilità in questa sede di
tutta l'istruttoria, che è un malloppo così; se vuole, glielo posso
far avere, posso fornire le tabelle, ma per ogni singolo progetto,
qui, la scheda relativa alle valutazioni non ce l'ho... gliela
posso far avere. Non mi pareva neanche insito nelle richieste
dell'interpellanza questo genere di istanza, anche perché si tratta
di valutazioni fatte da soggetti diversi, cioè abbiamo una
valutazione per quanto riguarda gli aspetti urbanistici, una
valutazione per quanto riguarda gli aspetti procedurali, una per i
costi benefici, una valutazione che complessivamente tiene conto
degli investimenti finanziati del FOSPI per gli anni seguenti,
nella logica di favorire una distribuzione sul territorio e anche
cronologica degli interventi. Questo era per quanto riguarda le
considerazioni di carattere generale; per quanto riguarda la
richiesta che prendo adesso come nuova, se vuole, le farò avere le
valutazioni sui singoli progetti fatte dalla struttura del
NUVOP.
Président
- La parole au Vice-président Tibaldi.
Tibaldi (CdL)
- La risposta è a nostro avviso fortemente
incompleta... adesso lei dice che i progetti sono voluminosi... lo
sappiamo, ci sono 20 minuti a disposizione di ogni Assessore per
poter fornire risposte che siano esaurienti, seppur sintetiche!
Personalmente, ma anche come gruppo, ci aspettavamo perlomeno
una descrizione succinta delle motivazioni tecniche, economiche o
politiche per cui questi 4 edifici scolastici non sono stati
ricompresi nel programma. L'unica motivazione che rimane agli atti
è quella dell'insufficienza delle risorse per coprire tutte le
istanze, e purtroppo rimane ancora quella. Non abbiamo sentito
dalle sue parole dirci perché la scuola di Valtournenche, o quella
di Châtillon, o quella di Challand, o quella di Issime sono state
escluse della graduatoria, e perché invece gli altri 5 edifici
scolastici sono stati inclusi... Allora proviamo noi a fornire
qualche argomentazione.
Parto da alcune imprecisioni che mi ha addebitato in sede di
illustrazione. Anche qui, mi sarebbe piaciuto sentire
un'elencazione di queste imprecisioni, perché è comodo dire che si
dicono cose imperfette, ma poi non si dice quali sono! Penso che
lei abbia tentato di addebitare delle imprecisioni dicendo che sono
soldi della finanza locale, che sono erogati agli enti locali per
iniziative comunali e comprensoriali, ma... nessuno lo mette in
discussione! Rimane fermo, però, che le procedure di valutazione e
di decisione, la fase istruttoria e decisionale, rimangono di
stretta competenza regionale, cioè vostra, e "in primis" sua,
Assessore!
Cosa abbiamo rilevato durante la nostra istruttoria? Abbiamo
appurato, sentendo Consiglieri e Assessori dei Comuni interessati,
che sono tutti quanti rimasti esterrefatti di questa esclusione
delle loro progettazioni, nonostante le reiterate sollecitazioni,
precisazioni, specificazioni agli organi competenti e politici.
Includo naturalmente anche l'Assessorato regionale dell'istruzione
e cultura e gli organi tecnici che hanno analizzato la
progettazione, consigliando ritocchi sugli impegni di spesa
previsti - e che di fatto non sono stati poi accolti... perché?
Perché la legge sul FOSPI che lei ha citato prevede un'istruttoria
fatta da organi tecnici, ma la decisione finale è di competenza
politica, quindi voi avete fatto una scelta politica, che può
essere discutibile o meno - in questo caso la contestiamo - e che
ha incluso 5 scuole aventi una valenza comunale e ne ha escluse
altre 4 che, invece, hanno una valenza sovracomunale. Infatti la
scuola di Valtournenche ha una valenza importante anche per la
frazione di Cervinia, che ha un indice demografico di tutto
rispetto; Châtillon ospita alunni di Pontey, Verrayes, Saint-Denis
e Antey, di conseguenza è un comprensorio esteso; Issime è una
struttura di importanza fondamentale anche per Gaby, perché
nell'edificio in questione dovrebbero essere accolti gli alunni di
entrambe le comunità; Challand-Saint-Anselme è un progetto di cui
da tempo si attende l'approvazione da parte della Regione. Tutti
gli amministratori di questi enti locali hanno additato in voi,
Assessore, la responsabilità di questa esclusione, e hanno
manifestato notevole stupore. Cito Châtillon - lo conosco meglio
perché ci abito in questo comune - ...ove l'edificio scolastico
"Abbé Prosper Duc" ha subìto recentemente due incendi,
fortunatamente sedati in principio, che sono stati causati da un
impianto elettrico ormai obsoleto, e registra un consumo enorme di
gasolio durante la stagione invernale, in barba ai moderni criteri
di ecosostenibilità.
Vorremmo sapere come mai altre scuole di minore importanza,
sulla base delle informazioni che abbiamo assunto, hanno ricevuto
un punteggio superiore. Guarda caso, per fare un altro ragionamento
politico, il territorio della Coumba Freida - complice
probabilmente l'Assessore Marguerettaz che ha un'influenza notevole
in quella zona, che è vasta territorialmente, ma è molto meno
popolata rispetto ad altre zone della media e bassa Valle - vede
presenti nelle 20 opere finanziate i Comuni di Saint-Oyen, di
Roisan, di Saint-Rhémy-en-Bosses, la Comunità montana del Grand
Combin, Allein e Doues.
Lei ci parla di discrezionalità, di equità, del 33 o 34% che
sia, a cui avete prestato attenzione per le scuole, ma io le parlo
di territorialità e di urgenza e necessità invece di altri plessi
scolastici che attendono risposte politiche, ma le risposte sono
state inspiegabilmente di segno negativo! Non abbiamo udito
motivazioni plausibili, c'erano ancora 10 minuti di tempo e ci
sarebbe piaciuto sentirne alcune ancorché succinte! Non le abbiamo,
purtroppo, leggendo la deliberazione, rinvenute nel testo al di là
di quella dell'esclusione per ragioni finanziarie, ma allora...
come mai avete prediletto certi plessi piuttosto che altri?
Se non vogliamo fare un ragionamento circoscritto all'edilizia
scolastica, io le cito il Comune di Allein, dove avete finanziato
"case municipali e altri edifici pubblici" che radunano sedi di
associazioni, volontari dei Vigili del fuoco, della Pro-loco, una
sala giochi, un ristorante e un bar. Avete dato priorità a una
scelta di carattere economico rispetto ad un'esigenza di carattere
sociale! Qualche scelta allora l'avete fatta, potevate almeno
descriverla in deliberazione! Sarebbe corretto illustrarci le
ragioni per cui il nucleo di valutazione delle opere pubbliche, la
struttura regionale competente o le strutture regionali che vengono
coinvolte nella procedura, stabiliscono di favorire il "Comune A"
piuttosto che il "Comune B" o il "progetto C" piuttosto che il
"progetto D". Altrimenti è comprensibile perché dilaghi la sindrome
dell'esclusione per motivazioni politiche, perché non ce ne sono
altre. Altre non ne sono state fornite, di conseguenza qualcuno
comincia a dire: "forse siamo stati boicottati, perché alle
elezioni politiche del 2006 la nostra comunità non ha risposto
secondo determinati canoni o previsioni".
Non vogliamo, qui, essere i portavoce degli esclusi... vogliamo
solo, Assessore, e guardi se vuole fugare ogni dubbio può fornirci
- ma non ci interessano i faldoni, perché lì ci si perde... - la
sintesi per cui alcune opere vengono escluse dalla graduatoria e
altre vengono incluse. Non ci basta vedere un valore che da 0 va a
4, non ci basta sapere che i 33 milioni sono risorse limitate...
fateci conoscere la logica delle vostre scelte, se sono politiche o
di altra natura. Non possiamo ritenerci soddisfatti della risposta
fornita.
Presidente
- Con tale oggetto abbiamo esaurito i lavori
per questa mattinata. Il Consiglio è sospeso ed è riconvocato per
le 15,30.
La seduta è tolta.
---
La séance se termine à 12 heures 58.
