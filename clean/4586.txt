Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 261 del 13 maggio 1982 - Resoconto
OGGETTO N. 261/VII - SALVAGUARDIA DEI POSTI DI LAVORO
ESISTENTI PRESSO LA SOCIETA' CENDA CHE GESTISCE L'AUTOPORTO DI
AOSTA. (Approvazione di mozione).'
PRESIDENTE
: Do lettura del testo della mozione presentata
dal Consigliere Minuzzo.
MOZIONE
CONSIDERATO che da più parti viene ventilato lo scioglimento
della società CENDA che gestisce l'Autoporto di Aosta;
PRESO ATTO che tale azione della società ONDA inevitabilmente
va ad aumentare in modo considerevole la disoccupazione in Valle in
quanto sembra che con la costituzione di una nuova società
verranno assunte parti delle unità lavorative licenziate in
quanto ben 20/25 non troveranno occupazione nella nuova
società,
DELIBERA
di impegnare:
- la Giunta regionale ad assumere tutte quelle iniziative
necessarie al fine di salvaguardare i posti di lavoro dei
lavoratori della soc. CENDA;
- il Presidente della Giunta a riferire al Consiglio, nella
prossima adunanza, le risultanze delle iniziative.
PRESIDENTE
: Ha chiesto di parlare il Consigliere Minuzzo;
ne ha facoltà.
MINUZZO - (PSDI):
Questa mozione è nata dall'esigenza di
salvare i posti di lavoro che sembrano essere messi in discussione
con lo scioglimento della società CENDA.
Praticamente qui si verifica a stessa situazione creata dalla
Ditta Follioley, in quanto queste società non trovano di meglio che
sciogliersi, licenziare e poi riassumere il personale che secondo i
titolari delle aziende ritengono sia più meritevole di essere
occupato.
La cosa crea viva preoccupazione perché si mettono in
discussione circa 20/25 posti di lavoro. Se a questi aggiungiamo i
7/8 posti della ditta BACS che sembra sia in procinto di chiudere,
anche se per motivi diversi da quelli della CENDA, vediamo che nel
breve volgere di alcuni mesi la diminuzione dei posti di lavoro
sale a 35 unità.
Dagli organi locali di informazione abbiamo appreso che forse
domani ci sarà un incontro per risolvere il problema, comunque è
necessario che la Giunta regionale, nella persona del Presidente,
si adoperi per salvaguardare questi posti di lavoro.
In un ordine del giorno, votato dal direttivo FILTAT-CISL in
data 6 maggio 1982, di cui penso abbiano avuto copia il Presidente
della Giunta e l'Assessore all'Industria, Commercio, Artigianato e
Trasporti, viene chiesto esplicitamente l'impegno da parte della
Giunta per salvaguardare questi posti di lavoro.
Questo documento è successivo alla data di presentazione di
questa mozione e quindi può essere che ci siano delle nuove
situazioni. Comunque, con questa delibera, si chiede l'impegno
della Giunta regionale ad assumere tutte quelle iniziative
necessarie, al fine di salvaguardare i posti di lavoro dei
lavoratori della società CENDA, e qui si potrebbe aggiungere, anche
della ditta BACS, e di impegnare il Presidente della Giunta a
riferire al Consiglio regionale nella prossima adunanza sulle
risultanze delle iniziative che andrà ad intraprendere.
PRESIDENTE
: Ha chiesto di parare il Consigliere Mafrica;
ne ha facoltà.
MAFRICA - (PCI):
Il contratto di lavoro dei dipendenti
della CENDA è un contratto biennale. Ad ogni rinnovo del contratto
gli azionisti della società hanno minacciato lo scioglimento della
stessa. Queste minacce, in passato, sono rimaste tali e hanno
influito ovviamente sulla trattativa, ma non sono mai state
condotte a termine.
Questa volta si sono già fatti dei passi verso lo scioglimento
della società che occupa una sessantina di persone. Io credo che ci
si possa chiedere come mai si vuole andare realmente allo
scioglimento della CENDA ed alla sua sostituzione con quelli che
vengono chiamati "studi professionali".
L'ipotesi che si può fare è che si voglia, in questo caso - come
già nella nostra regione ha cominciato a fare una grossa impresa in
bassa valle - tentare di dare un colpo alle organizzazioni
sindacali.
Nelle società con meno di 15 dipendenti non è applicabile lo
statuto dei lavoratori, è possibile licenziare senza dare tutte le
garanzie previste dallo statuto, non è ammessa una certa
partecipazione di delegati sindacali alla vita dell'azienda;
ovviamente, per l'imprenditore ci sono condizioni di maggiore
libertà d'azione.
La società giustifica questa sua trasformazione dicendo che
sarebbe in grado di garantire i servizi anche in questa forma:
spezzettandosi in tre o più studi professionali.
Io credo che noi, come regione, abbiamo il dovere di verificare
se questo è vero, perché i servizi fatti dalla CENDA sono
direttamente collegati agli introiti della regione. La CENDA è la
società che ha l'esclusiva delle operazioni di sdoganamento e se
esistono altri spedizionieri di società estranee alla valle essi
però passano attraverso la CENDA.
Come tutti sapranno, sono circa 15 miliardi al mese di IVA che
vengono versati e di cui noi come regione, quest'anno, percepiamo i
7/10 e dall'anno prossimo i 9/10; il giro di entrate che arriverà
alla regione attraverso questa struttura è rilevante.
Abbiamo quindi il dovere di occuparci di queste cose, sia per
quello che noi riteniamo essere il giusto tentativo di salvaguardia
dei livelli di occupazione (complessivamente all'autoporto ci sono
ben 300 persone, in questa sola azienda 60), sia perché da come
funzionano i servizi dipende anche il gettito delle imposte che la
regione ha come ritorno. Se questi servizi fossero fatti male, se i
camionisti fossero sottoposti a lunghe attese, probabilmente invece
di sdoganare ad Aosta potrebbero essere invogliati a sdoganare in
qualche altro autoporto, a Orbassano per esempio, se per le loro
direttrici di traffico la cosa è possibile.
E' quindi interesse regionale che i servizi siano garantiti nel
modo più efficiente possibile. E, per garantire questi servizi, io
credo che sia più utile avere una società unica come controparte,
una società che abbia il personale in numero adeguato, piuttosto
che avere a che fare con più società più difficili da contattare e
più difficili anche da verificare.
In questo senso, chiediamo che ci sia una mediazione, un
intervento del Presidente della Giunta nei confronti di questi
azionisti perché recedano da questa volontà.
Se, come penso, il Presidente della Giunta ci dirà ancora una
volta che sono società private e abbiamo scarse possibilità di
intervento, io ribadisco che invece c'è un altro aspetto del
problema su cui invito la Giunta a riflettere. Abbiamo costituito
recentemente la finanziaria; la finanziaria ha dei capitali che
possono essere impiegati anche per migliorare i servizi
dell'autoporto; è quindi possibile per la Giunta prospettare
possibilità di questo tipo per garantirsi una maggiore capacità di
contrattazione al fine di salvaguardare l'occupazione in questa
azienda e nel complesso dell'auto-porto.
Io non escluderei anche la possibilità che attraverso la
finanziaria si riesca ad introdursi in questo tipo di attività e
quindi si potrebbe studiare un intervento regionale che in qualche
modo condizioni quello che oggi è un monopolio.
Ma questa, per ora, è un'ipotesi da valutare.
Voglio solo sostenere la tesi che la mediazione del Presidente
della Giunta è necessaria e opportuna a diretta connessione con
quelle che sono le entrate regionali. Quindi noi ci preoccupiamo
dei posti di lavoro che possono essere perduti e ci preoccupiamo
anche degli introiti della regione.
PRESIDENTE
: Ha chiesto di parlare il Consigliere Pedrini;
ne ha facoltà.
PEDRINI - (Ind. - PLI):
Sono d'accordo con quanto hanno
detto i colleghi che mi hanno preceduto, quindi sono anch'io
favorevole a delegare il Presidente della Giunta al fine di trovare
una soluzione il più possibile equa per tutti su questo
problema.
Ho preso a parola per dire che ritengo pericolosissimo quanto ha
detto adesso il collega Mafrica, andrei con i piedi di piombo,
senza escludere questa ipotesi, ma studiando a fondo il
problema.
La finanziaria è una cosa estremamente seria, l'abbiamo detto
tutti, non vorrei che si cominciasse tout court a dire: ma noi
introduciamo... Cosa diventiamo, azionisti? Operiamo noi al posto
della società CENDA? Mi preoccupa questa proposta dato che già se
ne sentiva parlare non da parte comunista ma da parte di qualche
altro, di far introdurre la finanziaria, e sarebbe il primo
problema che la finanziaria dovrebbe impostare.
A parte il fatto che prima che la finanziaria funzioni passerà
ancora parecchio tempo, direi che dobbiamo usare cautela, studiando
a fondo a questione, perché non è così semplice come si vuole
proporre.
PRESIDENTE
: Ha chiesto di parlare il Consigliere
Carassare; ne ha facoltà.
CARLASSARE - (Dem. Prol. - Nuova Sin. ):
Questa è una
storia che, secondo me, va molto al di là, per importanza,
dell'aspetto, pur importantissimo, che riguarda i posti di lavoro
messi in discussione.
Noi ci troviamo da una parte di fronte ad un'operazione che può
portare a perdere dai 20/25 posti di lavoro, dall'altra però ci
troviamo di fronte ad un'attività che dà il massimo contributo alle
finanze regionali, perché i bilanci dei primi tre mesi dell'82
danno, come diceva prima Mafrica, circa 45 miliardi di affari di
IVA versata all'interno dell'autoporto di Pollein e, quindi, è
presto calcolato il beneficio che la finanza regionale ricava dalla
presenza di questa struttura.
L'altro aspetto è la sproporzione tra il livello di occupazione
e il reddito effettivo che la Valle d'Aosta ricava da questa
struttura. D'altra parte noi abbiamo una situazione che è di
monopolio reale, anche se non formalizzato, non solo da parte della
CENDA, ma anche da parte della società che sta sopra la CENDA che è
la società dell'autoporto, dove esiste una interconnessione di
persone che ci fanno dire che praticamente ci troviamo di fronte a
delle società gemelle, in quanto noi troviamo quasi le stesse
persone nel consiglio di amministrazione di una ditta e le stesse
persone nel consiglio di amministrazione dell'altra. Si invertono
un pochino le cariche all'interno dei consigli di amministrazione,
per cui il vero monopolio viene esercitato da quella che è la
società che sta sopra a tutte ed è la società dell'Autoporto, non
tanto la CENDA.
Ora mi sembra del tutto pretestuosa la motivazione con cui il
consiglio di amministrazione della CENDA chiede di sciogliersi,
pretestuosa perché in pratica sono loro che si autodenunciano
indicando la CENDA come unica abilitata all'espletamento delle
operazioni doganali nell'ambito dell'Autoporto della Valle
d'Aosta.
Dice: noi non vogliamo più essere l'unico monopolio che esercita
tutto questo e decidiamo di formare tre società che a loro volta
avranno il monopolio. Una, specializzata, per esempio, per
l'importazione; l'altra, specializzata per l'esportazione e una
terza società di servizi, che sarà l'unica autorizzata ad
esercitare servizi all'interno dell'autoporto.
Mi pare che questo dia la possibilità non solo di ridurre il
numero degli occupati, ma dia, con ogni probabilità, la possibilità
di fare una serie di operazioni che portino ad un giro di
fatturazioni tra le varie ditte all'interno dell'autoporto che è
poco chiaro, perché, in ultima analisi, se si escludono gli
spedizionieri esterni, le varie ditte che sono partecipi in qualche
misura, anche dal punto di vista azionario, in effetti, non vengono
modificate.
Ora io starei molto attento, e da parte dell'amministrazione
regionale dev'esserci la massima attenzione, proprio per le
motivazioni che dicevo prima, dove, se da una parte dobbiamo
garantire che i posti di lavoro aumentino e non diminuiscano,
dall'altra è necessario evitare che questa situazione di monopolio
reale finisca col far sì che i titolari, i maggiori azionisti di
queste società, facciano delle scelte che vadano tutte nel loro
interesse e che si trasformino in un danno reale pesantissimo per
l'economia della Valle d'Aosta.
Faccio presente che, anche se formalmente staccate, noi abbiamo,
attraverso persone presenti nei vari consigli di amministrazione,
collegata anche la società svizzera di spedizioni del Gran San
Bernardo. Quindi, noi ci troviamo, di fatto, in una ragnatela che
tenne a controllare tutto lo sdoganamento delle merci che passano
per la Valle d'Aosta ed è necessario che ci sia un intervento molto
preciso, molto attento da parte dell'amministrazione regionale, per
cui mi va molto bene l'invito che viene fatto dalla mozione
presentata da Minuzzo, e pregherei il Presidente della Giunta di
essere molto preciso e puntuale nel riferire al Consiglio sulla
situazione che andrà trovando, in seguito agli incontri che
avrà.
PRESIDENTE
: Ha chiesto di parlare il Presidente della
Giunta; ne ha facoltà.
ANDRIONE - (UV):
Ho già avuto cinque incontri con le
parti. Per la comprensione della vertenza bisogna premettere che la
professione di spedizioniere doganale è regolata da una legge
apposita e assomiglia un po' a quella di procuratore legale, prima
che fossero separati avvocati e procuratori; consiste cioè
nell'attribuzione, in seguito a certe prove di concorso, di una
capacità di certificazione relativa alle merci sottoposte a
dogana.
Questo tipo di professione "deve" esercitarsi in clima di libera
concorrenza, per ovvi motivi, e, di conseguenza, non vi potrebbero
(qui il condizionale è di rigore) essere società che di fatto,
attraverso altre società, costituiscono un monopolio. Questo è il
motivo giuridico per il quale credo che il 30 aprile la CENDA è
stata messa in liquidazione.
Noi, evidentemente, potremmo metterci d'accordo con una persona
che abbia la qualifica di spedizioniere e costituire una società,
ma per motivi più che evidenti lo spedizioniere in questione, tale
società, non la costituirà con noi.
Tornando la problema, sono 56 i posti di lavoro; è stato
garantito che verranno mantenuti tutti.
Nella prima parte del suo intervento il Consigliere Mafrica ha
detto cose giuste, perché lì è il nocciolo del problema in quanto
non vi è stata nessuna possibilità di accordo.
I sindacati dicono: volete arrivare alla liquidazione della
CENDA? Fatelo, però create una delle nuove società che abbia almeno
16 dipendenti. Si tratterebbe della famosa società di servizi che
collegherebbe le varie aziende che raggrupperebbero due-tre
spedizionieri, quindi formalmente rispetterebbero in pieno il
dettato della legge sulla concorrenza degli spedizionieri. Ma la
società CENDA non accetta questo, per cui la prima cosa da fare era
di garantire il tempo sufficiente alla trattativa; e abbiamo
ottenuto che la liquidazione della società sia rinviata, cioè
l'atto definitivo di morte sia rinviato nel tempo per permettere
alle parti di continuare gli incontri sotto la calma e oculata
attenzione del Comm. Scollica, dirigente dell'Ufficio del Lavoro,
che di tanto in tanto verrà a riferire.
Ho il dovere di dire al Consiglio che non sarà facile ottenere
una società che abbia le caratteristiche che noi desideriamo, in
quanto credo che il Consigliere Mafrica abbia ragione: lo
scioglimento sarà forse fatto per altre ragioni, ma è dovuto
effettivamente, a mio avviso, in gran parte, al motivo che il
Consigliere Mafrica sottolineava. E' evidente che in una trattativa
di questo genere, dove non si è, come regione, così disinteressati
come negli altri casi, le possibilità di pressione sono quelle che
sono. Il Consigliere Mafrica sa benissimo che quando c'è stato quel
piccolo scandalo a Ponte S. Luigi, il numero dei TIR che è passato
dalla Valle d'Aosta è aumentato del 50% nei giorni in cui laggiù
non riuscivano a passare. Inoltre, i camionisti prendono delle
abitudini e non c'è niente di peggio che dare dei dispiaceri a dei
camionisti che cambiano. Non sarà comunque Orbassano che ci potrà
disturbare, perché dalla Valle d'Aosta l'80% del traffico va verso
Milano, ma potrebbe essere Concorezzo.
Quindi, noi seguiamo con attenzione la trattativa in corso; c'è
stato garantito il mantenimento dei posti di lavoro, lo stesso tipo
di retribuzione in atto in questo momento attraverso i superminimi,
ma i sindacati non accettano queste garanzie perché vogliono
quell'altro tipo di risoluzione, e non appena avrò notizie le
riferirò al Consiglio.
Non abbiamo niente in contrario a votare la mozione, precisando
però ancora che lo scontro tra CENDA e sindacati non è per la
salvaguardia specifica dei posti di lavoro.
PRESIDENTE
: Se non vi sono interventi o dichiarazioni di
voto, metto in votazione la mozione testé discussa.
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità.
