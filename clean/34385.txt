Classificazione
TRASPORTI E VIABILITÀ
Viabilità



Oggetto del Consiglio n. 2168 del 25 gennaio 2012 - Resoconto
OGGETTO N. 2168/XIII - Interrogazione: "Tempistica degli
interventi atti a garantire condizioni di sicurezza per gli
esercizi commerciali situati lungo la strada statale n. 26 tra
Quart e Aosta".
Interrogazione
Richiamata l'interpellanza oggetto n. 440/XIII del 25 marzo
2009, relativa a "Interventi per garantire condizioni di sicurezza
ai fruitori della struttura ricreativa Cinelandia in comune di
Saint-Christophe;
Considerato che in sede di discussione di tale interpellanza
l'Assessore Marco Viérin dichiarò "proprio ieri abbiamo firmato una
prima intesa con l'Anas," e che in tale intesa "ci sono precise
indicazioni sulla tempistica e su chi e cosa deve fare ognuno,
ossia la Regione e l'Anas";
Sottolineato che il progetto preliminare alla
riqualificazione dell'intera tratta, che parte dal casello di Quart
e arriva fino alle porte di Aosta, dovrebbe essere stato approvato
nel dicembre 2009;
i sottoscritti Consiglieri regionali
Interrogano
l'Assessore competente per conoscere la tempistica per la
completa realizzazione di interventi atti a garantire condizioni di
sicurezza ai fruitori delle strutture ricreative, nonché degli
esercizi commerciali situati lungo la statale 26 di Aosta, con
particolare riferimento alla creazione di un passaggio pedonale nei
pressi di "Cinelandia".
F.to: Carmela Fontana - Donzel - Rigo
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Merci M. le Président.
Ringrazio la collega Fontana per l'opportunità che mi offre di
fare il punto della situazione in merito a questa opera, in cui la
maggioranza e il Consiglio credono, in quanto è stata oggetto anche
di altre iniziative. Volevo solo fare il punto e quindi parto dalla
citazione che la collega fa nelle premesse; lo studio di
fattibilità sul quale si è espresso anche il NUVVOP su specifico
incarico della Giunta regionale, è stato approvato dalla Giunta
regionale con deliberazione n. 3086/2009 come richiamato in questo
Consiglio regionale a marzo dal sottoscritto. Abbiamo quindi
rispettato perfettamente quello che avevamo detto: avevamo parlato
di progetto di fattibilità. Dopodiché lo studio di fattibilità,
sempre nel 2009, è stato presentato su iniziativa comune dalla
Regione e dall'ANAS ai proprietari dei terreni confinanti con la
strada statale n. 26 con una riunione pubblica nel corso di due
incontri informativi organizzati dai Sindaci nei giorni 16 e 17
novembre 2009. Nel 2010 abbiamo avviato tutto l'iter con i Comuni
per il confronto e il fatto più importante è stato l'avvio
dell'intesa Stato-Regione, poiché la statale è di proprietà ANAS e
quindi nazionale. Il 30 giugno 2011 il nuovo Capo compartimentale
della Valle d'Aosta e il sottoscritto hanno presentato nuovamente
ai Sindaci di Quart e Saint-Christophe il progetto preliminare,
revisionato; nell'incontro sono state concordate ulteriori
modifiche e il 12 settembre 2011 si sono incontrati i Consigli
comunali convocati con opposizione e maggioranza al completo, che
all'unanimità hanno espresso un parere molto favorevole all'ultima
fase progettuale. Dopodiché finalmente siamo riusciti ad avere in
data 3 gennaio di quest'anno dall'Amministratore unico dell'ANAS
nazionale l'autorizzazione alla stipula della convenzione
definitiva, che abbiamo firmato il 18 gennaio. Oggi si sta
concludendo tutto il procedimento, perché si sta svolgendo a
partire dalle ore 10,00 la Conferenza dei servizi
Stato-Regione.
In merito a quello che lei ha a cuore, in base a quello che ha
già sollevato in aula, ossia il discorso della passerella fra la
zona di Cinelandia e il lato destro della statale dove si fermano i
pullman in discesa, è stato chiesto all'ANAS di stralciare, come
lei aveva chiesto in Consiglio, dal progetto complessivo, il
progetto della passerella del parcheggio in quella zona. La Regione
ha proposto di inserire lo stralcio nel Piano Regionale della
Sicurezza Stradale (PRSS), ex legge regionale n. 7/2010 articolo 3,
un'articolazione del Piano Nazionale della Sicurezza Stradale da
lei ben conosciuto, che viene denominato PNSS, istituito con legge
n. 144/1999. Il piano in argomento è cofinanziato dallo Stato
attraverso il Ministero delle infrastrutture, con specifici
programmi di attuazione e il riparto del cofinanziamento in questo
caso è stabilito nella misura del 45 percento a carico della
Regione e il 55 percento a carico del Ministero. Tenuto conto dei
tempi necessari per la realizzazione del PRSS - presentazione e
approvazione dello stesso da parte di tutti gli enti coinvolti e
soprattutto dal Ministero e poi dalla Giunta e dal Consiglio
regionale -, è ipotizzabile che l'inizio della fase realizzativa
dell'intervento di questo stralcio avvenga non prima del secondo
semestre 2013, questo in considerazione dei tempi che corrono a
livello nazionale. Questi sono atti già portati avanti nei mesi
passati, cioè da quando lei presentò l'iniziativa per fare lo
stralcio in Consiglio regionale. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per questa bella
notizia. Non mi fa altro che un piacere grandissimo sia per la
sicurezza...perché il mio intento era veramente per quel tratto di
strada che era pericoloso e su cui tante mamme mi avevano coinvolto
per vedere cosa fare per evitare problemi ai ragazzi. Ringrazio
l'Assessore per l'impegno e sono soddisfatta anche per la
riqualificazione per quel tratto di strada che è molto importante
non solo per la passerella, ma per tutto il resto. Speriamo che
vada a buon fine, mi ritengo soddisfatta. Grazie.
