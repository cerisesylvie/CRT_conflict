Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 2180 del 5 ottobre 2006 - Resoconto
OGGETTO N. 2180/XII - Problematiche relative alla bonifica
sanitaria del bestiame. (Interpellanza)
Interpellanza
Viste le D.G. n. 2416 e n. 2399 del 25 agosto 2006, aventi
per oggetto rispettivamente l'integrazione della spesa relativa al
programma regionale settembre 2005 - agosto 2006 di bonifica
sanitaria del bestiame, e l'incarico ad una professionista per
l'espletamento di prestazioni veterinarie nell'ambito del piano di
bonifica sanitaria del bestiame, e del programma di assistenza
tecnica del settore zootecnico;
i sottoscritti Consiglieri regionali
Interpellano
Gli Assessori alla Sanità, Salute e Politiche Sociali e
all'Agricoltura e Risorse Naturali per conoscere:
1) relativamente all'anno 2004, quanti sono stati gli animali
colpiti da brucellosi e tubercolosi, quanti quelli curati, quelli
abbattuti divisi per specie, il numero di allevatori indennizzati e
il totale degli importi erogati suddivisi per tipologia di
animale;
2) l'incremento assoluto e percentuale constatato, che nella
D.G. n. 2416 fa riferimento ad un aumento di casi di tubercolosi e
brucellosi, comparando il periodo settembre 2004 - agosto 2005 a
settembre 2005 - agosto 2006;
3) quali sono le cause accertate sinora dell'incremento di
animali colpiti, e se non sono individuabili delle pecche, delle
lacune, delle responsabilità nella campagna di bonifica e
risanamento sanitaria, dato che questa oramai va avanti da decenni,
e tali malattie non sono state debellate, ma addirittura se ne
riscontra un aumento, e cosa si intende fare;
4) se l'espletamento dell'incarico affidato alla
professionista di cui alla delibera sopraccitata preveda anche
programmi di prevenzione, e se sì, quali sono.
F.to: Bortot - Venturella
Presidente
- La parola al Consigliere Bortot.
Bortot (Arc-VA)
- Non sapevo bene se chiedere per
iscritto i dati che ho chiesto con questa iniziativa, poi ho
pensato di fare un'interpellanza e spiego il perché: ho
l'impressione che l'agricoltura in Valle d'Aosta sia una
"Cenerentola", cioè vi sono punte di esaltazione quando si parla di
agricoltura e poi cade nell'oblio, nel frattempo tutto il comparto
subisce modifiche strutturali e quasi si danno come fisiologiche;
su questo non sono molto d'accordo. Se d'agricoltura si parlasse il
50% di quel che si parla di Casinò e di "Billia" qui dentro, forse
godrebbe di maggiore salute. Lo dico senza nessun tono polemico e
senza demagogia, anche perché è un settore che mi interessa, ci
lavoro indirettamente da decenni. Noi abbiamo una diminuzione dei
bovini dal 1997 al 2005 del 15% - sono dati giornalistici, non so
se sono esatti, credo lo siano -, abbiamo una diminuzione del 30%
degli allevamenti e abbiamo una concentrazione di bovini in sempre
meno stalle, cioè vi sono sempre più stalle con un maggior numero
di capi di bovini e si riducono le aziende a conduzione
familiare.
Questo processo di trasformazione... dobbiamo stare attenti
perché ne va di mezzo la gestione del territorio che noi
giustamente abbiamo sempre legato all'allevamento e
all'agricoltura. Dobbiamo stare attenti anche per porre come
Governo regionale e Consiglio i problemi della montagna e
dell'agricoltura, non dico che non siano stati posti, ma con
maggior forza in tutti i livelli istituzionali nazionali e
internazionali, perché ho l'impressione che con tutta una serie di
piccoli interventi, mi rifaccio a un incarico sul problema della
brucellosi e tubercolosi, a un aumento dei contributi stanziati per
venire incontro a un aumento della brucellosi e della tubercolosi,
leggendo questi dati rispetto a quelli che ho dato prima, non
riesco a venirne a capo. Sono decenni che facciamo risanamento e
continuiamo a fare risanamento, sono decenni che abbiamo investito
sulle stalle per la questione sanitaria, l'abitabilità, la
conduzione per migliorare le condizioni di vita e non si capisce
perché questo fenomeno della brucellosi e della tubercolosi è in
aumento. L'interpellanza vuole in sostanza coinvolgere l'Assessore
per avere delle risposte all'iniziativa, ma per porre anche
all'attenzione del Consiglio l'intera problematica.
Ho parlato di allevamento, ma dovremo prestare anche più
attenzione a una diversificazione delle produzioni in agricoltura:
penso, ad esempio, alla sericoltura legata alle fonti energetiche
rinnovabili e a un comparto che, se non vogliamo sempre dipendere
da altre aziende, è da seguire: parlo del ruolo dell'"Institut
agricole", che sta lavorando bene; parlo del Centro colture
sperimentali che è stato uno dei miei primi interventi in aula,
ebbene questa piccola azienda che fa ricerca a Quart ha immesso nei
supermercati anche della Valle d'Aosta dell'ortofrutta con un
marchio da loro brevettato che ne aumenta la qualità e la
salubrità. Non riscontro però un'attenzione da parte del Governo
nei confronti di questa azienda, nel senso che c'è un contenzioso
aperto, ma la mia idea sarebbe quella di definire il contenzioso e
promuovere delle collaborazioni con tale azienda affinché assieme
al loro "label" sull'insalata che va nei supermercati vi sia a
fianco anche il marchio della Valle d'Aosta. In sostanza,
Assessore, l'interpellanza riguarda una serie di dati che mi
piacerebbe avere, ma se poi rispetto alle cose che ho accennato
anche uscendo dal tema volesse rispondermi, gliene sarei grato.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Innanzitutto una parte della risposta
sarebbe stata di competenza del collega Fosson e la svilupperò io.
Faccio una premessa: se dovessi rispondere a tutti i temi
sollevati, ce ne sarebbe per mezza giornata, quindi cercherò di
attenermi all'oggetto di cui tratta l'interpellanza, anche se due
suggestioni in merito a quello che è stato detto dal collega Bortot
possono essere riprese.
Abbiamo dei dati anzitutto che dicono che la diminuzione dei
bovini del 15% dal 1995, la diminuzione degli allevamenti sono
sicuramente riscontrabili, ma questo non significa solo negatività,
perché in tali anni si è andati nella direzione di avere un maggior
equilibrio per quel che riguarda le aziende agricole fra il numero
di capi delle aziende e il territorio, ma questo naturalmente è
legato anche a delle politiche che sono state introdotte di
premialità per quelle aziende che rientrano in certi parametri,
anche dettate dalle norme europee e che sono state recepite. Avere
un giusto equilibrio di rapporto fra numero di capi e territorio
aziendale quindi è una buona cosa, questo anche in merito alle
problematiche relative alla sovrappopolazione di certe zone che
poteva esserci nel passato. Evidentemente questo non comporta un
aumento di numero di capi per stalla, questo è un dato che non ci
risulta, in quanto l'incentivo ad avere un numero corretto di capi
è quello che permette una rimodulazione delle dimensioni
aziendali.
Entrando nel merito dell'interpellanza, non c'è alcun problema a
fornire i dati anche se non sono stati richiesti, perché sono dati
pubblici, in merito all'aspetto sanitario, che è un aspetto
importante degli allevamenti, per quanto riguarda i punti nn. 1 e
2, si possono fra di loro aggregare per chiarezza di lettura.
Campagna 2004-2005, campagna 2005-2006, queste comportano un
aumento della brucellosi anche significativo, in quanto sono numeri
che sono legati nel caso specifico all'incidenza di un solo
allevamento con moltissime positività. Si è comunque passati da 14
a 135 casi; "TBC" da 220 a 375, numero di allevatori indennizzati,
hanno avuto una differenza di più 27; indennizzo per la brucellosi
da 7 a 15, indennizzo per "TBC" da 12 a 31. La spesa complessiva è
stata conseguenzialmente aumentata; brucellosi da 9.800 euro a
104.000; "TBC" da 139.000 a 382.000. Bisogna dire che gli animali
colpiti da brucellosi e abbattuti... la legge vieta la cura di
queste malattie del bestiame trasmissibili all'uomo... sono 14 nel
2004-2005 e 135 nel 2005-2006. Qui poi vi sono dei casi di
atipicità che sono emersi, reazioni atipiche a piccoli focolai
subito estinti. Il numero di allevatori indennizzati è ridotto
rispetto al numero dei casi, perché la tubercolosi e la brucellosi
hanno colpito allevamenti di grossa consistenza, interessando un
numero consistente di capi, poi farò copia.
In merito al punto n. 3, c'è una premessa da fare. La situazione
non è uguale per tutte le malattie soggette a bonifica. La
brucellosi ovicaprina è assente in Valle d'Aosta dal 2004, dalla
leucosi bovina enzootica siamo riconosciuti indenni dalla Comunità
europea fin dal 2003; la brucellosi bovina è ridotta nel 2005 a 2
focolai veri, in effetti gli altri sono delle reazioni sierologiche
atipiche che hanno interessato 13 bovine, che, indagate in seguito
mediante analisi colturali su tessuto prelevati al macello, non
hanno evidenziato la presenza della brucella. La tubercolosi ha
fatto registrare un aumento nel corso del 2005-2006, perché ha
colpito tra le altre 6 stalle con numerosi capi e si è sviluppata
con una forte contagiosità, interessando pressoché tutti i capi
presenti: questa è una situazione che si verifica quando gli
animali non sono più a contatto con il batterio. Restano carenti di
difese anticorporali verso la malattia, va inoltre precisato che la
malattia tubercolare si presenta in Valle d'Aosta con un andamento
altalenante; qui ci sarà poi un grafico che rappresenta la
situazione in un arco temporale più lungo. È comunque lecito
pensare che quella attuale è una fase crescente dell'andamento
epidemico, poi chiaramente, secondo quelle che sono le tendenze,
dovrebbe poi di nuovo diminuire. L'andamento della malattia
presenta qualche motivo di perplessità in quanto le aziende
positive alla prova tubercolinica sono uniformemente distribuite
sul territorio regionale e l'andamento nel tempo è altalenante,
anche se non si può parlare di "trend" in netto peggioramento, di
fatto per arrivare all'eradicazione ci vuole ancora tempo. La
malattia è ancora presente, come dimostra il fatto che la
positività, la prova allergica cutanea "PPD", è costantemente
accompagnata dalla presenza di lesioni tubercolari riscontrate al
macello da veterinari ispettori.
Abbiamo dei fattori predisponenti nel caso della "TBC" in Valle
d'Aosta, che sono un po' legati alle nostre forme di gestione degli
allevamenti e della situazione zootecnica in generale. Le
situazioni da mettere in evidenza sono: la prima, la pratica
dell'alpeggio che comporta una promiscuità di animali provenienti
da allevamenti diversi che convivono per circa 100 giorni. Tutti
gli animali che salgono all'alpeggio provengono da stalle
ufficialmente indenni da "TBC", ma è sufficiente che un animale si
infetti per qualsiasi motivo che la malattia sia trasmessa a tutto
l'effettivo di alpeggio. È comprensibile la ricaduta sulle aziende
che conferiscono alla monticazione i loro capi. Ancora: la pratica
dello svernamento presso altre aziende, anche fuori Valle, comporta
gli stessi rischi descritti per l'alpeggio. Lo scambio di animali
fra aziende è una pratica antica e molto diffusa in Valle e
comporta rischi analoghi a quelli sopra descritti. In numerosi casi
è stato possibile associare l'ingresso in stalla di un nuovo capo
con il manifestarsi della malattia tubercolare. In ultimo la prova
intradermica della "PPD" sta dimostrando dei limiti che sono
rappresentati dal fatto che non evidenzia la malattia nelle forme
iniziali e nelle forme post primarie molto gravi; inoltre è
possibile alterare fraudolentemente la risposta con il ricorso a
farmaci normalmente usati in buiatria.
Rimedi possibili. Bisogna dire che è stato associato il test del
gamma interferone alla prova intradermica per definire e
controllare i focolai nel corso della campagna 2005-2006: questo ha
comportato un aumento dei capi individuati come positivi con il
conseguente aumento di spesa per i rimborsi, perché è una verifica
più precisa. Si prevede un "trend" simile ancora per il 2006-2007,
un ritorno ai bassi numeri di animali positivi nel 2007-2008. Al
fine di aumentare l'attenzione al momento delle compravendite, è
stata introdotta la prova del gamma interferone su base volontaria
a spese dell'Amministrazione regionale per permettere agli
allevatori di avere maggiori garanzie all'atto dell'acquisto del
bestiame.
Sulla basi di questi principi la deliberazione di Giunta n. 2636
del 15 settembre 2006, contenente il programma regionale 2006-2007
di bonifica sanitaria del bestiame, ha previsto degli interventi
specifici per accelerare l'eradicazione della malattia, ai fini di
raggiungere questo obiettivo e di arrestare la propagazione della
malattia in tutti i casi di aziende con revoca o sospensione della
qualifica di ufficialmente indenne, si dovrà procedere nel seguente
modo: effettuazione di un'indagine epidemiologica che prenda in
considerazione anamnesi specifica per "TBC" dell'allevamento,
presenza in allevamento di altre specie serbatoi di infezione -
esempio capre -, possibilità di casi di tubercolosi umana,
correttezza delle registrazioni anagrafiche di carico e scarico
dell'allevamento, contatti a rischio degli ultimi 6 mesi intesi
come promiscuità in alpeggio e/o svernamento, quindi la
tracciabilità del percorso degli animali, i provvedimenti in questi
casi saranno assunti dalla Commissione sanitaria regionale di cui
alla legge n. 70/1982, articolo 20, come modificata dalla legge n.
39/1997, verifica della provenienza dei capi risultati positivi
acquistati negli ultimi 3 mesi da altri allevamenti. Se essi
provengono da altre aziende della Regione, si procederà al blocco
delle movimentazioni di animali a testare sia con il test del gamma
interferone obbligatorio, sia con la "PPD" gli animali superiori a
6 settimane dell'azienda di provenienza: questo è un intervento di
garanzia. Due parole sulle responsabilità. È previsto il ricorso
all'autorità giudiziaria in presenza di comportamenti sospetti di
illegalità e in effetti presso la Procura della Repubblica di Aosta
esistono delle segnalazioni in tal senso.
Rimane l'ultimo punto relativo all'incarico. L'attività del
professionista relativamente all'incarico affidato con
deliberazione di Giunta n. 2399/2006 è essenzialmente legato alla
gestione dell'anagrafe degli animali di interesse zootecnico e dei
relativi allevamenti in quanto l'anagrafe del bestiame è uno
strumento basilare per la conoscenza della situazione sul
territorio e per le azioni di prevenzione, di lotta alle malattie
del bestiame ed eradicazione delle stesse. La nostra anagrafe del
bestiame è in una situazione ottima rispetto ad altre realtà. La
banca dati dell'anagrafe rappresenta uno strumento strategico per:
uno, la sorveglianza sanitaria al monitoraggio epidemiologico, è
possibile localizzare precisamente gli allevamenti e i capi
infetti, rintracciare gli animali a rischio; due, la tutela del
consumatore, che è un aspetto molto importante: la risalita
all'origine degli alimenti e agli stabilimenti di allevamento
consente di etichettare le produzioni e di documentarne la
salubrità, questo legato anche ad altre iniziative di promozione
dell'uso della carne locale in quanto tracciabile; la definizione
di piani sanitari: con la conoscenza della situazione è possibile
programmare ogni intervento. In ultimo bisogna dire che la banca
dati dell'anagrafe è uno strumento condiviso con i servizi
veterinari e con tutti gli organismi che si occupano di sanità
animale per l'attività e la realizzazione dei piani gestiti da
ciascuno.
Presidente
- La parola al Consigliere Bortot.
Bortot (Arc-VA)
- Devo dire che sono abbastanza
soddisfatto delle risposte dell'Assessore, anche perché sono
dettagliate e si riesce a rielaborarle, nel senso che sarebbe
interessante capire la percentuale di bovini colpiti rispetto al
numero dei bovini presenti nella stalla per capire se la "TBC" e la
brucellosi colpiscono più stalle di media piccola dimensione o
quelle più a grandi dimensioni, perché allora potrebbe esserci
anche un problema di promiscuità. Un parallelo un po'
"stiracchiato" riguarda l'aviaria... era solo per rendere l'idea.
L'altra cosa che sarebbe da approfondire.... quando dice che il
numero dei bovini è diminuito e quindi c'è un maggior equilibrio
sul territorio... sul piano teorico sono d'accordo e torniamo alla
media del pollo; ho paura che, è vero che sono diminuiti, ma
aumentando la concentrazione di bovini in stalle sempre più grosse
il rischio è che...
(interruzione dell'Assessore Isabellon, fuori
microfono)
... pongo un dubbio, non un'affermazione.
L'altra cosa che mi sarebbe piaciuto sentire è che l'incarico
alla Signora veterinaria riguardasse anche la possibilità che vi
siano state mutazioni genetiche nei batteri della "TBC" e della
tubercolosi, perché potrebbe darsi che, a seguito di decenni di
cure e di interventi, avvengano delle mutazioni genetiche con
batteri sempre più resistenti, con il rischio che non si riesca ad
intervenire con tempestività e con medicine efficaci. Mi fa piacere
che si sia "messo mano" alla produzione per consumo umano di bovine
e questa è una filiera importante, perché la finanziaria del 1999
prevedeva la possibilità di utilizzare prodotti agricoli del
territorio e tradizionali e biologici nelle mense scolastiche. Con
l'Ufficio legale abbiamo predisposto una bozza di legge che
dovrebbe incrementare la possibilità di consumo di questi prodotti
biologici e locali nelle mense pubbliche della nostra Regione.
Avendo un disciplinare e avendo un certo numero di capi e non solo
di bovini controllati da un disciplinare, vuol dire che anche in
tale settore, se il Consiglio farà propria questa proposta di
legge, siamo in grado di fornire carne nelle mense pubbliche non di
provenienza dall'esterno della Valle. Di conseguenza, sarebbe
importante ampliare questo tipo di ricerca riguardo alla
promiscuità dei bovini e degli animali nelle stalle se
effettivamente tale equilibrio a cui faceva riferimento si è
concretizzato, e non è solo la media che sostengo io, e soprattutto
vedere se esiste la volontà politica rispetto all'allevamento dei
bovini di diversificare ulteriormente nell'agricoltura nella nostra
Regione.
