Classificazione
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 603 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 603/XI Suddivisione delle voci analitiche di spesa
per i lavori del secondo lotto di interventi in materia di edilizia
sanitaria e tempi di approvazione della nuova ripartizione delle
spese. (Interrogazione)
Interrogazione Viste le delibere di Giunta n. 3320/97 e n. 69/99
concernenti la programmazione in materia di edilizia sanitaria, ed
in particolare le schede analitiche che descrivono i lavori del
secondo lotto;
Avendo appreso dall'Assessore regionale alla Sanità, Salute e
Politiche Sociali nella seduta consiliare del 28-04-1999, che la
diversa ripartizione delle spese contemplate nelle due schede
analitiche dipende dalla necessità, emersa nel corso dei lavori, di
rafforzare le strutture statiche dell'opera;
Constatato tuttavia che nelle schede analitiche di cui alla
delibera di giunta n. 69/99 è registrata una diminuzione
significativa proprio nelle opere edili che hanno richiesto un
significativo potenziamento.
La sottoscritta Consigliera regionale
Interroga
l'Assessore competente per conoscere:
1. Qual è il nuovo quadro di suddivisione delle voci analitiche
che concorrono alle spesa di 27 miliardi;
2. Quando sarà proposta all'approvazione della Giunta la nuova
ripartizione delle spese relative al secondo lotto.
F.to: Squarzino Secondina
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) In merito a quest'interrogazione do lettura della
relazione scritta dal progettista architetto Galvani in data di
ieri, con due quadri riassuntivi che sono sin d'ora a disposizione
degli interroganti.
Dice l'arch. Galvani: "La scheda di sintesi n. A03, allegata
alla deliberazione della Giunta regionale n. 3320/97, relativa ai
lavori di ristrutturazione urgente del Presidio ospedaliero di
viale Ginevra di Aosta, secondo intervento, secondo lotto,
Radioterapia farmacia, era stata desunta dalla previsione di spesa
contenuta nel progetto definitivo approvato con deliberazione della
Giunta regionale n. 1651/97. La previsione del costo totale dei
lavori, pari a 18,5 miliardi, era stata redatta sulla base di costi
parametrici al metro quadrato, come risulta dall'allegato quadro
riassuntivo, e quindi la suddivisione fra opere edili e impianti
risultava del tutto indicativa sulla base di una percentuale
stimata. Le opere edili venivano stimate il 70 percento circa
dell'importo totale, successivamente veniva redatto il progetto
esecutivo con le maggiori opere relative alla realizzazione di un
nuovo piano interrato, oltre ad altre opere complementari. Tale
progettazione veniva approvata con deliberazione della Giunta
regionale n. 4264/98 per un importo di lavori pari a lire 22,2
miliardi. Conseguentemente la scheda di sintesi n. A03, allegata
alla deliberazione n. 69/99, è stata desunta dalla previsione di
spesa relativa al progetto esecutivo; pertanto la ripartizione fra
opere edili e impianti proviene dalla stima analitica dei lavori da
appaltare.
La differenza che si riscontra fra le due valutazioni delle
opere edili contenute nelle schede deriva da una prima stima
parametrica, in cui tali opere risultavano sovrastimate, rispetto
al successivo computo analitico delle stesse. A disposizione per
ogni ulteriore chiarimento in merito, porgo distinti saluti".
Allegati vi sono i due quadri riassuntivi, con tutte le voci di
spesa, che eviterei di leggere e che sono a disposizione degli
interroganti.
Président La parole à la Conseillère Squarzino Secondina.
Squarzino (PVA-cU) Veramente, Assessore, ho fatto
quest'interrogazione all'Assessore e non all'architetto Galvani. E
l'ho fatta proprio sulla base…
(interruzione dell'Assessore Vicquéry, fuori microfono)
…come vuole lei. Lei è libero di
usare i dati, anzi, lei in base alla legge sulla trasparenza degli
atti amministrativi è tenuto a fornire i dati all'interessato che
lo richiede…
Curtaz (fuori microfono) … salvo
quelli dei rifiuti, perché per quelli bisogna andare a prendersi un
CD-ROM fra tre mesi, perché quelli non li
dà…
Squarzino (PVA-cU) Ho presentato la mia interrogazione
all'Assessore, dicevo, perché è dall'Assessore che ho avuto una
serie d'informazioni che volevo capire meglio.
L'Assessore sa che sono un po' curiosa, che quando mi dà
un'informazione se non la capisco ritorno di nuovo sul tema.
Ricordo che il 24 marzo proprio su questo atto lei mi ha dato
queste informazioni: non si sapeva ancora nel 1997 che i lavori
sarebbero stati ampliati, che le centrali sarebbero state spostate.
Ma dalla lettura che lei mi ha dato oggi degli atti si sapeva già
nel 1996 che le centrali erano state spostate.
Rispetto a questo intervento, il 28 aprile - quando ho chiesto
come mai, pur essendo 27 miliardi il costo complessivo dell'opera,
erano stati sottratti praticamente 5 miliardi per le attrezzature e
gli arredi, perché dovevano servire per fare tutta l'opera - lei mi
ha spiegato come stavano le cose (se vuole, vada a risentirsi o a
rivedersi il testo). E sono le cose che ho riportato nella mia
interrogazione, cioè l'Assessore regionale alla sanità, nella
seduta consiliare del 28 aprile 1999 ha detto che la diversa
ripartizione delle spese contemplate nelle due schede analitiche
dipende dalla necessità, emersa nel corso dei lavori, di rafforzare
le strutture statiche dell'opera. Aveva anche spiegato che il
terreno si era rivelato meno solido di quanto si pensasse in
precedenza, per cui si era costretti a fare un piano interrato
ulteriore.
Credo che un piano ulteriore interrato comporti maggiori opere
edilizie, e già allora avevo fatto notare all'Assessore che se la
motivazione era che in corso d'opera erano cambiate le conoscenze
sul terreno, per cui bisognava intervenire in modo diverso, se
questo era il motivo, dovevano aumentare le opere edili. Cosa che
invece non era, perché erano diminuite, e la risposta che dà
l'arch. Galvani risponde ad altre esigenze e non a quanto
l'Assessore ha detto l'altra volta. Quindi continuo ad avere la
curiosità, ma non è la mia solo curiosità, è la giusta esigenza che
hanno gli utenti di sapere come vengono spesi i loro soldi, perché
qui avvengono due cose: intanto è difficile credere alle parole
dell'Assessore, perché una volta dice una cosa, e cioè che il
maggior costo è dovuto alle opere edili, e adesso invece dice che è
dovuto ad altro. Quindi è difficile credere alle parole
dell'Assessore, tanto più che quando ritorna sulle cose che dice
smentisce sé stesso.
In secondo luogo, non si conosce il costo esatto della
ristrutturazione dell'Ospedale, si sa soltanto che continua ad
aumentare; non si conosce neanche - questo è molto grave - qual è
la fonte dei finanziamenti con cui pagare quegli interventi non
fatti. Perché 27 miliardi comprendevano le strutture edili e le
attrezzature che venivano pagate ricorrendo all'ex articolo 20. Se
le attrezzature non rientrano nel finanziamento preventivo dove
saranno presi questi 5 e più miliardi necessari per le
attrezzature? Non sappiamo la fonte dei finanziamenti, non sappiamo
chi finanzierà queste opere!
