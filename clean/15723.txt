Classificazione
CONTROLLI AMMINISTRATIVI
Commissione regionale di controllo


Resoconto integrale del dibattito dell'aula
Oggetto del Consiglio n. 2026 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2026/X Presa d'atto della non accettazione da parte
del signor Paolo Désandré dall'elezione a membro supplente della
Commissione regionale di controllo sugli atti degli enti locali e
sua sostituzione.
Presidente Si prende atto delle dimissioni del dr. Désandré.
Ha chiesto la parola il Vicepresidente Viérin Marco.
Viérin M. (PpVA) A sua sostituzione, in quanto candidato
proposto dalla minoranza, proponiamo Roberta Manganone.
Presidente Si procede alla votazione.
Comunico ai colleghi consiglieri che è necessario ripetere la
votazione del punto 11, poiché dai conteggi mancava una scheda.
Dobbiamo rifare la votazione.
- Consiglieri presenti: 27
- Consiglieri votanti: 26
- Astenuti: 1 (Chiarello)
- Schede nulle: 2
- Schede valide: 24
- Schede bianche: 5
Hanno riportato voti:
- Manganone Roberta: 19
Presidente In base all'esito della votazione risulta nominata
quale membro supplente della Commissione regionale di controllo
sugli atti degli enti locali la Signora Manganone Roberta, nata ad
Aosta il 10 marzo 1964 e residente in Pont-St-Martin, Via
Gressoney, 26.
Deliberazione Il Consiglio
Premesso che:
- il Consiglio regionale con provvedimento n. 1953/X del 29
maggio 1996 ha preso atto delle dimissioni rassegnate dai Signori
Renzulli Raffaele e Chuc Remo da membri supplenti della Commissione
regionale di controllo sugli atti degli enti locali e ha proceduto
alla elezione dei Signori D'Hérin Hébert e Désandré Paolo in loro
sostituzione;
Considerato che il Signor Désandré Paolo, con lettera in data 14
giugno 1996, ha comunicato alla Presidenza del Consiglio regionale
di non poter accettare la suddetta nomina in quanto dovrà
trasferirsi per motivi di studio;
Ritenuto necessario procedere alla sostituzione del membro di
cui si tratta con gli stessi criteri applicati nel citato
provvedimento consiliare n. 1953/X del 29 maggio 1996, cioè ai
sensi delle disposizioni della normativa precedente, la quale
benché sia stata esplicitamente abrogata dall'articolo 37, comma 1,
della legge regionale n. 73/1993, stante il vuoto normativo che
altrimenti si verificherebbe, continua a trovare applicazione nel
caso di specie:
Estratto della legge regionale 15 maggio 1978, n. 11,
concernente: "Disciplina dei controlli sugli Enti locali".
(...Omissis...)
Articolo 4
(Scelta ed elezione dei membri della Commissione regionale di
controllo)
I membri effettivi e supplenti, eletti dal Consiglio regionale,
devono essere scelti fra i cittadini iscritti nelle liste
elettorali della Valle d'Aosta, essere residenti nella Regione da
almeno tre anni ed essere in possesso del titolo di studio di
scuola media superiore oppure essere stati pubblici amministratori
di enti territoriali, ritenuti esperti in materia
amministrativa.
Per l'elezione dei membri effettivi e per quella dei membri
supplenti, ciascun Consigliere regionale può votare per non più di
tre nominativi.
Sono proclamati eletti, in ciascuna delle due votazioni i cinque
candidati che hanno raggiunto il maggior numero di voti e, a parità
di voti, è proclamato eletto il più anziano di età.
Articolo 5
(Incompatibilità relative alla Commissione regionale di
controllo)
Non possono far parte della Commissione regionale di
controllo:
a) il Senatore e il Deputato eletti nella Regione;
b) i consiglieri regionali;
c) i consiglieri dei comuni della Regione e gli amministratori
degli altri Enti regionali soggetti al controllo della
Commissione;
d) i dipendenti dei comuni e degli Enti soggetti al controllo
della Commissione;
e) coloro che hanno parte, direttamente o indirettamente, in
esazioni, servizi, somministrazioni ed appalti dei comuni e degli
altri Enti soggetti al controllo o in società, imprese, aziende ed
istituti sovvenzionati dai comuni e dagli Enti stessi;
f) coloro che hanno lite pendente con i comuni e con gli altri
Enti predetti;
g) coloro che, avendo un debito liquido ed esigibile nei
confronti dei comuni e degli Enti soggetti a controllo della
Commissione, siano stati legalmente messi in mora;
h) i dipendenti regionali;
(...Omissis...)
Visto il parere favorevole di legittimità rilasciato dal
Dirigente del Servizio affari generali della Presidenza del
Consiglio, ai sensi dell'articolo 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Richiamata la legge regionale 15 maggio 1978, n. 11;
Preso atto della non accettazione dell'elezione da parte del
sig. Paolo Désandré;
Delibera
1) di prendere atto della non accettazione da parte del Signor
Désandré Paolo dell'elezione a membro supplente della Commissione
regionale di controllo sugli atti degli enti locali e di procedere
alla elezione, in sua sostituzione, della Signora Manganone
Roberta, nata ad Aosta il 10 marzo 1964 e residente in
Pont-St-Martin, Via Gressoney, 26;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
