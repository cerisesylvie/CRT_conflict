Classificazione
CONSIGLIO REGIONALE
Attività consiliare d'aula



Oggetto del Consiglio n. 2334 del 20 dicembre 2006 - Resoconto
OBJET N° 2334/XII - Communications du Président de la
Région.
Presidente
- La parola al Presidente della Regione,
Caveri.
Caveri (UV)
- Saranno, quelle di oggi, 2 comunicazioni
non ordinarie, ma piuttosto significative: una riguarda la
questione dei buoni benzina - molto attesa -; l'altra riguarderà
alcune valutazioni sulla legge finanziaria, sulla base anche degli
impegni che erano stati espressi da questo Consiglio anche nei
confronti del Presidente della Regione.
Per quanto riguarda la questione dei buoni benzina, parto dal
fatto che questa mattina il Governo regionale ha approvato la
deliberazione di Giunta di modalità e di criteri di ripartizione,
distribuzione e assegnazione di quote dei contingenti di carburanti
in esenzione fiscale per il 2007. Naturalmente il mio intervento
mirerà a dire come questa scelta politica, che abbiamo assunto
questa mattina, è del tutto in linea con una serie di
approfondimenti giuridici che abbiamo fatto, che nulla tolgono alla
preoccupazione che manifestiamo nei confronti di possibili
atteggiamenti invasivi dell'UE nei confronti della nostra Regione
su una materia delicatissima quale è quella dei buoni benzina, che
assumono, nell'immaginario di tutti i Valdostani, un significato in
parte risarcitorio rispetto alla mancata applicazione di quella
norma dello Statuto di autonomia che prevedeva "ab origine" la zona
franca. Il tema è molto giuridico, quindi anche a quello mi
riferirò, ma volevo ricordare quanto questa vicenda abbia una
valenza politica. Peraltro avevamo già detto che esistevano una
serie di difficoltà ed eravamo caduti anche vittima, in particolare
il sottoscritto e l'Assessore Marguerettaz, di chi aveva detto che
facevamo "procurato allarme", una specie di incendio per far vedere
come eravamo bravi a spegnerlo... invece ho l'impressione che chi
aveva detto che noi eravamo degli incendiari, non si rendeva conto
della delicatezza della questione!
Vorrei ancora ricordare che questa non è la prima deroga che la
Valle d'Aosta ottiene ai sensi della normativa comunitaria; forse
un elemento di debolezza per noi deriva da una direttiva, la n.
12/1992, quando le autorità comunitarie descrissero quelle zone di
tutti i Paesi europei dove esistevano delle misure di sconti di
carburanti o di altri prodotti che risultavano essere precedenti al
trattato di Roma. Purtroppo nella direttiva n. 12/1992,
probabilmente all'epoca l'attività internazionale della Regione era
meno attiva, la Valle d'Aosta non risulta, per cui da allora in
diverse occasioni la Valle d'Aosta, ai sensi delle normative
comunitarie, ha ottenuto delle deroghe che derivavano soprattutto
da un atteggiamento antipatizzante della Commissione europea nei
confronti di queste misure di sconto assai diffuse in diversi Paesi
europei e che la Commissione ripetutamente aveva chiesto al
Consiglio di abolire, sulla base però di meccanismi giuridici
diversi da quelli successivi alla direttiva del 2003 attualmente in
vigore, cioè precedentemente la bocciatura di queste deroghe sulle
accise dei carburanti veniva presentata in blocco al Consiglio e
generalmente, all'epoca, il Consiglio respingeva "in toto" tali
questioni.
Oggi, invece, ci troviamo di fronte a una situazione nuova e
diversa: l'applicazione di una direttiva specifica risalente al
2003. Vorrei ripercorrere brevemente tali questioni. Il sistema che
consente ai cittadini valdostani di beneficiare dell'esenzione
fiscale su determinati contingenti di carburanti (benzina e
gasolio) per autotrazione - credo, a memoria, che l'ultima modifica
del contingente risalga al 1986 - trova la sua ragion d'essere in
una misura compensativa per la mancata attuazione della zona franca
in Valle d'Aosta. Il fondamento risiede in una norma molto datata,
legge 3 agosto 1949, n. 623 - più volte modificata con la
rideterminazione dei contingenti -, che riguarda la concessione
alla Valle d'Aosta dell'esenzione fiscale per determinate merci e
contingenti, che prevede un elenco di merci per l'immissione in
consumo in Valle.
Il 27 ottobre 2003 è stata approvata la direttiva 2003/96 del
Consiglio dell'Unione europea, che ristruttura il quadro
comunitario per la tassazione dei prodotti energetici e
dell'elettricità e che si sovrappone alla legislazione nazionale
come quadro di riferimento giuridico del settore; ci riferiamo -
ripeto - ai problemi di tassazione. L'articolo 18 della direttiva
autorizza la Regione Valle d'Aosta ad applicare le esenzioni dalle
accise sugli oli minerali sino al 31 dicembre 2006, e l'articolo 19
prevede la possibilità che uno Stato possa richiedere un'esenzione
o una riduzione delle accise per considerazioni specifiche. Sulla
base di questa possibilità, il Governo italiano - su nostra
richiesta - ha richiesto una proroga della deroga valdostana, è
ovvio che questo deve passare attraverso una richiesta dello Stato,
perché i contingenti di carburante si attuano sulla base di una
legge nazionale; quindi non c'è un rapporto, pur mediato dallo
Stato, che inerisca una legislazione regionale, ma siamo di fronte
ad una legislazione dello Stato. Questa nostra misura, risalente al
1949, rappresentava un beneficio netto per i cittadini valdostani,
anche se sappiamo perfettamente che i meccanismi di fiscalità
attualmente in vigore sul nostro territorio hanno cambiato la
situazione, perché i 9/10 delle imposte percepite sulla base della
legge n. 690/1981 sono imposte il cui mancato introito pesa sulle
casse regionali, quindi diciamo che questa misura, sempre meno nel
tempo, era una specie di risarcimento di derivazione statale, alla
fine con il mancato introito dei 9/10 ha finito per essere un
introito positivo per i cittadini valdostani, ma derivante da una
privazione di fondi che invece sarebbero a valere sulla Regione
stessa: questo è da ricordare a chi insiste nella famosa vulgata di
una sorta di "regalia" nei confronti dei Valdostani.
Nella scorsa primavera, la Commissione europea ha segnalato agli
Stati membri la necessità di attivare la procedura di cui
all'articolo 19 della citata direttiva per le deroghe in scadenza;
in conseguenza di ciò, il Dipartimento per le politiche fiscali del
Ministero dell'economia e delle finanze ha contattato
l'Amministrazione regionale al fine di preparare il dossier a
supporto della richiesta di rinnovo della deroga. Nel successivo
mese di luglio una delegazione regionale, guidata dall'Assessore
Marguerettaz e assistita da dirigenti del "DPF" e della
rappresentanza permanente d'Italia a Bruxelles, ha incontrato il
Direttore per la fiscalità indiretta della Direzione generale
fiscalità della Commissione europea. In quell'occasione, dopo
l'illustrazione delle motivazioni che stanno alla base della deroga
valdostana, la delegazione della Commissione ha segnalato che
sarebbero state necessarie evidenze quantitative a sostegno delle
argomentazioni, tuttavia assicurando la propria disponibilità a
concedere, in ogni caso, un periodo di "phasing out" - come si dice
nel burocratese europeo, cioè un periodo di assestamento di
un'eventuale cessazione della deroga - idoneo all'eventuale
passaggio ad un sistema diverso, qualora il sistema finora vigente
non dovesse più essere ritenuto coerente rispetto al dettato della
direttiva.
Gli uffici regionali, in collaborazione fra di loro e con il
Ministero dell'economia e con la rappresentanza italiana a
Bruxelles, hanno predisposto un dossier articolato, quindi va detto
che il dossier articolato e completo è stato presentato
ufficialmente dallo Stato italiano, come deve avvenire, e devo dire
che si tratta di una relazione molto articolata, per nulla
superficiale, che tiene conto dell'insieme delle nostre ragioni:
questo, naturalmente, a sostegno della richiesta di proroga della
deroga. Il 13 ottobre il Governo italiano ha trasmesso alla
Commissione europea svariate richieste di deroghe, tra cui quella
relativa alla Valle d'Aosta e quella relativa al Friuli Venezia
Giulia, che ha una situazione simile per certi versi. Nel
frattempo, questa Presidenza ha condotto numerosi interventi presso
la Commissione europea, in realtà c'era anche la speranza che
alcuni interventi li facessero i Ministri e i Sottosegretari del
"Governo Prodi" competenti per materia, ma non ci risulta essere
stata fatta alcuna azione diretta, mentre personalmente ho
incontrato i Commissari Barrot e Frattini, quest'ultimo non più
tardi di qualche settimana fa, ed è stata un'attività che è andata
intensificandosi nel corso del mese di novembre con contatti -
sempre in accordo con la rappresentanza italiana a Bruxelles - con
i Gabinetti dei Commissari Barrot, Frattini, Dimas, Kroes e Hübner
e del Presidente Barroso.
Ho scritto, e risultano agli atti, numerose lettere in cui
chiedevo nel corso dell'intera vicenda di avere delle informazioni
in proposito, l'ultima di poche settimane fa, direttamente
indirizzata al Presidente Prodi. Vi è stato inoltre un ulteriore
incontro con il Commissario Frattini e con il Gabinetto del
Commissario Kovács, responsabile del dossier. Tutti i Gabinetti
interessati, con l'eccezione del Gabinetto Kovács, si sono detti
favorevoli alla riproposizione della deroga, ma la natura stessa
della procedura attivata - procedura scritta, senza coinvolgimento
del Collegio dei Commissari -, ne ha limitato di fatto
l'intervento. Il Gabinetto Kovács - che si occupa della fiscalità -
pare non ritenere, pur apprezzando le argomentazioni valdostane, di
contraddire le valutazioni effettuate dalla Direzione generale
fiscalità, che pare dell'opinione di respingere la richiesta
italiana. Uso il condizionale, perché è del tutto evidente che
queste procedure hanno degli aspetti formali, che diventano anche
nella concretezza degli aspetti sostanziali, cioè non è
indifferente il fatto che al momento neppure la rappresentanza
italiana a Bruxelles ha ricevuto il documento della commissione ed
è probabile che questo stesso documento possa giungere, come ci è
ricostruito in maniera molto opportuna dal nostro consulente sulle
questioni europee, prof. Carlo Baldi dell'Università di Bologna, è
ovvio che questa determinazione della Commissione deve comunque
passare attraverso un Consiglio europeo, perché così prevede il
meccanismo di cui all'articolo 19 della direttiva del 2003, quindi,
prima che questa trasmissione avvenga, è evidente che il Consiglio
europeo - quindi i Ministri dell'economia - ne dovrà prendere atto.
Fra l'altro, dal punto di vista ipotetico e teorico, il Consiglio
potrebbe decidere di rivedere la proposta della Commissione, quindi
possiamo dire che teoricamente, anche nel caso di un diniego della
Commissione, assai probabile, ci troviamo di fronte a qualche
eventuale possibilità istituzionale per altra istituzione
comunitaria, cioè per il Consiglio, di poter eventualmente
intervenire.
Nel caso in cui la richiesta di proroga della deroga fiscale
valdostana non dovesse essere in sostanza accolta, il venir meno
dell'autorizzazione produrrebbe l'effetto dell'inapplicabilità
della legge del 1949, che dovrebbe essere assunta dal Governo con
un proprio provvedimento legislativo, supponiamo un decreto legge o
l'inserimento in un disegno di legge "in itinere", e l'automatico
trasferimento del prelievo delle accise dalle casse statali a
quelle regionali, in virtù del riparto fiscale del 1981, quindi la
Regione disporrebbe di un ammontare pari ai 9/10 delle accise
precedentemente esentate e questo apre una discussione eventuale su
quali misure sostitutive dei buoni benzina intravedere per il
futuro, ma questo è un dibattito politico che deve vedere coinvolte
nella scelta tutte le forze politiche. Dal momento che la procedura
è tuttora in corso e non è stata data comunicazione ufficiale al
Governo italiano della posizione della Commissione in merito, ed
esistono oggi diverse strade alternative... quando mi riferivo alla
Corte europea di giustizia, lo dico all'attivo, collega Frassy, la
mia ignoranza del diritto comunitario non è così profonda da non
sapere che le Regioni non possono far ricorso diretto alla Corte di
giustizia! È un fatto così preclaro che il Comitato delle Regioni
protesta periodicamente chiedendo che questo possa avvenire, tanto
che - come vedrà nel Trattato costituzionale non ancora in vigore -
oggi, pur non esistendo ancora un meccanismo diretto di possibilità
di ricorso alla Corte di giustizia, il Trattato... un meccanismo in
cui... - una volta accolto nel novero delle norme comunitarie - il
Comitato delle Regioni e non solo gli Stati possono decidere un
ricorso alla Corte di giustizia. Non è quella dell'"AIA", lo
preciso, perché la stampa ha scritto "AIA"; è vero che togliere i
buoni benzina ai Valdostani può essere un crimine contro l'umanità,
ma non mi spingerei verso degli orizzonti così ampi!
Ci troviamo di fronte ad una situazione complessa, riteniamo che
la legge n. 623/1949, fino ad altro ordine, resta vigente ed
esplica tutti i suoi effetti, incontrerò i Parlamentari valdostani
venerdì per riferire l'andamento di questa vicenda e per capire
assieme quali azioni svolgere nei confronti del Governo italiano
per avere delle certezze, perché, è vero, che oggi, l'unica
indeterminatezza, non viene dalle istituzioni comunitarie, che
sembrano di aver colto la necessità di un periodo intermedio che ci
consenta di cambiare le modalità di intervento su questo tipo di
esenzione, ma viene dall'atteggiamento del Governo italiano in
attesa di ricevere questa comunicazione che presumibilmente non
arriverà prima della primavera avanzata. Ci auguriamo che non ci
siano eccessi di zelo da parte dello Stato in questo momento!
Ripeto: seguiamo il dossier con tutta l'attenzione necessaria e
guardando al contesto giuridico di riferimento.
Brevissimamente sulla questione della legge finanziaria, visto
che lo stesso Presidente della Regione era stato impegnato nel
seguire le vicende che porteranno fra poche ore alla seconda
lettura della Camera, dopo l'approvazione il 15 dicembre del
Senato, di un supermaxiemendamento di 1.364 commi. Ho avuto modo di
dire che sarà molto difficile per il Presidente della Regione
continuare nel rito un po' passato della partecipazione al
Consiglio dei Ministri per esprimere un parere sulla finanziaria,
quando la finanziaria che viene sottoposta al parere della Regione
sul limitare dell'autunno è poi profondamente diversa dalla
finanziaria che viene approvata nel cuore dell'inverno, perché
rischia di essere un esercizio di stile privo di qualunque
contenuto.
Io, quest'anno, al Consiglio dei Ministri avevo esplicitamente
chiesto che i Presidenti delle Regioni a Statuto speciale potessero
partecipare al Consiglio dei Ministri nella fase in cui il Governo
approva, perché così avviene, formalmente il maxiemendamento, prima
dell'espressione della fiducia nell'ultimo ramo del Parlamento
buono e che non modifica più la legge di finanza. Peraltro devo
dire che il nostro amico, prof. Onida, ha plasticamente definito
questa finanziaria "la fiera dell'abulimia legislativa". Esponenti
di spicco, anche della maggioranza attuale di Governo, come lo
stimato Ministro Chiti, che oggi cura i rapporti con il Parlamento,
hanno detto che bisogna cambiar strada e noi siamo perfettamente
d'accordo.
Devo dire che ci sono tutta una serie di aspetti della
finanziaria che non ci vedono soddisfatti; devo dire, in
particolare, la preoccupazione più grande per noi, oggi, riguarda
il mancato accoglimento di un emendamento Perrin al Senato
concernente le Università non statali della Valle d'Aosta e di
Bolzano, in quanto il Consiglio dell'Università della Valle d'Aosta
si riunirà straordinariamente il 28 dicembre perché l'eventuale
applicazione delle norme della "legge Bersani", ma anche della
legge finanziaria alla nostra Università, avrebbe un
pericolosissimo effetto paralizzante per il nostro ateneo.
Naturalmente sono a disposizione della commissione competente - se
lo riterrà - per dare degli elementi; certo è che nell'approvazione
del bilancio preventivo per il 2007 era stato scritto:
"disposizioni normative di questo tipo applicate a un ateneo di
recente istituzione", il quale, negli anni 2003-2004-2005 si
trovava ancora nella fase costitutiva degli organi accademici
previsti a regime e, nell'anno 2006 nella fase consolidativa
dell'offerta didattica e del relativo reclutamento di personale, si
tradurrebbe in una contrazione e regresso di attività, che
rivestono un'importanza particolare per il perseguimento delle
finalità istituzionali.
Siamo vivamente preoccupati delle conseguenze e ci auguriamo che
il Governo, come abbiamo ripetutamente chiesto, risponda a una
lettera che ho scritto sia al Ministro Mussi che al Ministro
Padoa-Schioppa e venga inserita in uno dei decreti legge che
vengono preventivati per il miglioramento dei contenuti della
finanziaria, una norma che inserisca l'Università della Valle
d'Aosta nel "Patto di stabilità", altrimenti rischiano di essere
nei guai e rischiamo di riscrivere fra poche ore il bilancio
preventivo dell'università. Sempre sul "Patto di stabilità" avremmo
sperato qualche passo in avanti sulla norma di attuazione
concernente le questioni dell'ordinamento finanziario; c'è una
norma che per adesso rinvia "sine die", cioè dopo la
sperimentazione, questa norma di attuazione. Sulla "Testafochi" non
c'è stata la modifica che noi auspicavamo del comma 262, che è
peggiorativo dei rapporti sulla Caserma "Testafochi", ma non mi
fermo sul punto perché avremo poi un'interrogazione. Non c'è
traccia della richiesta che avevamo fatto dei 25 milioni di euro
per il post-alluvione, il Senato ha ampliato la platea dei
beneficiari del comma 1.014, Veneto, Umbria e la Provincia di Vibo
Valentia.
Ci fa molto piacere, invece, e plaudiamo all'iniziativa, che è
frutto di una collaborazione con la Regione perché abbiamo fornito
ai Parlamentari l'intera documentazione già all'attenzione del
Consiglio, riguardante il futuro della nostra ferrovia,
l'inserimento di 20 milioni di euro rispettivamente per il 2007 e
il 2008 per l'Aosta/Chivasso. Ci fa piacere che il Senato abbia
confermato la norma sulla priorità nel piano decennale ANAS dei
tunnel monotubo che sono sulla rete transeuropea dei trasporti che
è il famoso tunnel di sicurezza del Gran San Bernardo. È una norma
che ho scritto di mio pugno quindi la conosco bene, ed è una norma
che dovrebbe evitare finalmente i ritardi accumulatisi nel tempo
per grave responsabilità dell'ANAS, che per una manciata di
centinaia di migliaia di euro rischia di bloccare la costruzione
del tunnel di sicurezza.
Pare rassicurante - e di questo ringraziamo i Parlamentari - il
comma 653, che dovrebbe poter consentire la prosecuzione
dell'attività del Politecnico di Torino in Valle d'Aosta, questo
beneficio dell'operazione nota come "ex Brambilla". Devo dire,
senza rinfocolare antiche polemiche, ricordando anche alcune
spigolature che sono presenti nella finanziaria, tipo il comma
1.279 che fa sparire l'istituto per la montagna e fa nascere l'Ente
italiano montagna, senza alcuna consultazione con le Regioni...
vengono prorogate le convenzioni che riguardano le trasmissioni
"RAI" sul francese, senza alcun cenno all'eventuale coinvolgimento
delle Regioni interessate, comma 1.248; abbiamo visto con piacere
che al comma 946 aumenta il riparto fiscale del Friuli Venezia
Giulia, così come era già aumentato alla Camera il riparto fiscale
della Sardegna. Insomma, vediamo che ci sono una serie di norme
interessanti, vediamo anche alcune norme che ci preoccupano. Il
comma 730 riprende la disposizione che prevede l'adeguamento da
parte delle Regioni alla restrizione sul numero dei Consiglieri di
amministrazione alle partecipate, cioè dovremo rivedere il numero
dei rappresentanti delle partecipate su decisione di una legge
dello Stato. Il comma 594 vieta di istituire sedi di rappresentanza
all'estero, salvo che Bruxelles, quindi dovremo riflettere
sull'ufficio di Parigi, che attualmente è in capo a "Finaosta", ma
bisognerà vedere se sarà possibile mantenerlo aperto.
Ci sono una serie di questioni che volevo sottoporre al
Consiglio, naturalmente ognuno di noi avrà la possibilità di
giudicare la finanziaria.
Presidente
- La parola alla Consigliera Squarzino
Secondina.
Squarzino (Arc-VA)
- Comincio a parlare, ho visto che per
il Presidente - giustamente, data l'importanza delle comunicazioni
- non è scattato il tempo, penso che anche per noi sia possibile
eventualmente sforare i 10 minuti regolamentari... grazie, signor
Presidente.
Vorrei soffermarmi sulla questione dei buoni benzina. Intanto
ringrazio il Presidente per tutta la serie di notizie che ci ha
fornito, però a me sembra incredibile che una questione così
importante sia stata portata alla conoscenza dei Consiglieri
attraverso gli organismi di stampa: siamo stati informati di queste
problematiche attraverso notizie della stampa e mi stupisce che
anche la IV Commissione non si sia attivata in questo senso!
Abbiamo fatto formale richiesta di una convocazione della IV
Commissione o della II Commissione, se anche questa è competente,
rispetto a detto problema perché credo che le commissioni debbano
essere messe in grado di poter approfondire tale questione. Credo
che un dibattito soltanto sulle comunicazioni del Presidente non
sia un vero dibattito... come penso tutti possono capire!
Seconda cosa: anche dai dati forniti dal Presidente si sapeva da
molto tempo, fin dal 2001, che la deroga era il 2006; il sistema
precedente era di una deroga che quasi in modo automatico avveniva,
di 2 anni in 2 anni, quasi automaticamente. Nel 2001 si comincia a
dire "non più in modo automatico", non solo, nel 2003 con molta
precisione si ricorda che la data di scadenza di questa esenzione è
il 2006. Sappiamo che sicuramente in Regione si è posto questo
problema, se andiamo a vedere anche le deliberazioni con cui sono
state via via individuate le modalità di ripartizione,
distribuzione e assegnazione delle quote di contingenti di
carburante, si fa riferimento a questa direttiva europea, sia
questa del 30 dicembre 2005, ma anche le precedenti. Si sa con
sicurezza che c'è questa nuova direttiva che cambia totalmente la
filosofia dell'esenzione delle accise sulla benzina... cosa è stato
fatto in tutto questo tempo? Il Presidente parla della primavera
2006... sarebbe interessante sapere se il Governo si è mosso...
(interruzione del Presidente della Regione, fuori
microfono)
... appunto, su tutti i giornali... sarebbe interessante capire
come mai in tutti questi anni (2003-2004-2005-2006) non si è fatto
nulla e... quando si è partiti... quando il problema è stato posto
dallo Stato? A primavera 2006... a maggio-giugno 2006? ... Dopo le
elezioni? Credo che occorra chiarire anche questo modo di procedere
e chiarire a chi competeva in modo particolare intervenire e chi
doveva cominciare a prepararsi a un cambiamento che si ipotizzava!
Prendo atto che c'è questo momento transitorio di proroga di un
regime che è un momento di passaggio, ho preso atto anche di alcune
affermazioni del Presidente, in cui dice testualmente:
"bisognerà pensare eventualmente a una misura sostitutiva dei
buoni benzina per tutta una serie di motivi e sarà questa
un'occasione politica importante".
Credo - al di là del fare adesso la storia di quello che è
successo, che può essere utile per capire meglio i problemi - che
sia importante proiettarsi nel futuro e rendersi conto se questo
elemento, che in questo momento diventa un elemento di disagio da
parte della popolazione, non possa invece diventare un'opportunità
per ripensare in modo nuovo l'intera questione. Forse sarà la volta
buona che si riuscirà a fare quello che molti di noi già pensavano,
cioè trasformare i buoni benzina per una parte soltanto della
popolazione, a una norma, a un beneficio che riguarda tutti: ad
esempio sull'energia, sul riscaldamento. Credo che nessuno di noi
abbia in questo momento la soluzione, ma mi sembra interessante
sottolineare questa apertura che il Presidente Caveri ha
individuato, e credo che anche su questo sarà importante nelle sedi
competenti cominciare a discutere, perché nel momento in cui sono i
Valdostani che pagano la benzina a prezzo intero, poi i 9/10 di
questa accisa rientra alla Regione e c'è un capitale che si può
aggirare sui 50 milioni di euro circa... 35 milioni di euro - mi
dice il Presidente - ma è comunque un capitale sul quale si può
lavorare e pensare che queste risorse sono risorse destinate in
particolare a dare ai Valdostani, tutti, una possibilità di minor
costo per quanto riguarda l'energia, il riscaldamento...
Presidente
- La parola al Consigliere Sandri.
Sandri (GV-DS-PSE)
- Penso che stamani abbiamo assistito
a un discorso importante e dispiace che il tempo sia così limitato
per poterlo commentare, sia per la parte buoni benzina, perché qui
il Presidente si è preso tutta la responsabilità della gestione di
un dossier che in quest'aula, lui, con l'Assessore La Torre, aveva
preso impegno di condividere con tutto il Consiglio.
"Entro il
15 dicembre..."
- aveva detto -
"presenteremo il tutto in
modo che sia condiviso dal Consiglio"
; non abbiamo visto
niente! Bene, vi siete presi la responsabilità di un dossier, ve ne
assumerete anche la responsabilità politica, perché questo non è il
modo di comportarsi! Di fronte al Consiglio regionale, in momento
di difficoltà, si accetta di condividere mozioni che poi diventano
"carta straccia"! Questo è ancora più grave, perché è la
testimonianza di un atteggiamento sbagliato che si è portato avanti
dal 1992 ad oggi su questo punto, ma sempre in una logica in cui la
contrapposizione rispetto alla situazione statale, alla questione
europea era sempre gestita in modo di non fare squadra. Lo abbiamo
anche dimostrato in questa fase... tutto questo andare a Bruxelles,
senza rendersi conto che il problema non è Bruxelles, ma è Roma, e
lì è uno dei punti caldi - questo si ricollega anche con la seconda
parte di questo intervento sul problema della finanziaria -, perché
dobbiamo smetterla di andare a Roma in situazioni differenziate:
bisogna "fare squadra" a Roma, per fare in modo che la Regione, a
Roma, abbia una voce sola e rendersi conto che è là che bisogna
lavorare! E non è un caso che la rappresentanza a Roma sia di molto
minor peso rispetto a quella di Bruxelles... e questo è un altro
errore su cui già siamo intervenuti in questo Consiglio, sarà bene
tornarci sopra.
È poi la finanziaria che dimostra quanto questo andare
sparpagliati di fronte alla situazione politica non renda
sufficientemente... Mi ricordo l'intervento del Presidente Caveri
su questa finanziaria: "fuoco e fiamme" contro il Deputato e il
Senatore, dicendo che era tutto saltato per aria. Oggi si è dovuto
rimangiare pari pari tutte le parole sulla ferrovia, sul Gran San
Bernardo, perché era ovvio che era un attacco strumentale che non
aveva alcun senso di essere, se non quello di mettere in difficoltà
l'immagine della Regione a Roma! Mi auguro che d'ora in poi ci si
renda conto che, se vogliamo ottenere qualcosa, la prima cosa da
fare è collaborare con i Parlamentari; purtroppo il Parlamentare
europeo non lo abbiamo -e ad altri la valutazione sul perché... -,
ma almeno con quelli di Roma dobbiamo andare molto più coordinati!
Fra l'altro credo che questa volta, malgrado lo scarso
coordinamento e il fatto che la Regione remasse contro almeno nelle
dichiarazioni in Consiglio e sulla stampa, i nostri Parlamentari
hanno fatto un ottimo lavoro! Non è un caso che anche "a denti
stretti" il Presidente ha dovuto ammettere che sulla ferrovia, sul
Gran San Bernardo, sull'ANAS e sulla questione del riparto fiscale
abbiamo ottenuto tutto e di più di quanto non chiedessimo! Certo,
avremmo potuto ottenere di più, ma non nelle condizioni in cui
eravamo!
La seconda cosa, per alcuni di questi aspetti che ha affrontato:
Università, "Testafochi"... ci sono degli impegni del Governo che
vedremo nei prossimi mesi, su cui sarà più la nostra rappresentanza
parlamentare che non il nostro Governo regionale che si potrà
vantare di aver portato a casa i risultati! Credo che si debba
cambiare metodo, e il metodo è di tornare a lavorare insieme, in
modo molto corretto, perché non vorrei che il Presidente Caveri si
dimenticasse di quello che aveva detto lo scorso anno sulla
finanziaria di Berlusconi... L'anno scorso si era lamentato perché
aveva avuto la finanziaria mezz'ora prima di entrare in Consiglio
dei Ministri, un pacco grosso così, da leggersi...
(interruzione del Presidente della Regione, fuori
microfono)
... da leggerselo lì! Il problema è che queste figure non
servono, perché non è il Presidente della Regione che tratta queste
cose da solo, le tratta con i Parlamentari! Credo che questo
intestardirsi sul fatto di essere "di tutto e di più" non possa
portargli giovamento neppure a livello personale!
Vogliamo collaborare? Bisogna che sui buoni benzina si riparta
dal Consiglio regionale e dagli impegni che vi siete presi con il
Consiglio con tutte le forze politiche, perché lei, stamani, ha
ripetuto: "ah, con tutte le forze politiche..."; bel modo di fare,
non ne abbiamo saputo niente e ancora in questo momento non abbiamo
la deliberazione che avete preso stamani! Dall'altra parte, con i
Parlamentari, credo che sia il modo corretto quello che si trovino
forme di coordinamento nella sede romana, nella sede aostana, in
modo che la Valle d'Aosta, da questo punto di vista, a Bruxelles e
a Roma siano unite; poi, se qualcuno ritiene opportuno per propria
pubblicità personale prendersi la responsabilità di prendere in
mano i dossiers... auguri!
Presidente
- La parola al Consigliere Frassy.
Frassy (CdL)
- Alcune considerazioni sulla vicenda che
più sta preoccupando la comunità valdostana: la vicenda dei buoni
benzina, ma anche alcune considerazioni di tipo politico, nel senso
che la politica in Valle d'Aosta ultimamente sta cambiando
velocemente.
Ricordo l'aprile 2006 quando era una corsa a chi era più amico
di Prodi e del Centro-Sinistra, e mi ricordo anche il Senatore
uscente che correva per dimostrare di essere più amico di chi poi è
stato eletto, e lo stesso Presidente Caveri aveva avuto più volte
modo di esprimere grande sintonia con Prodi. Purtroppo le vicende
politiche di questi tempi hanno fatto giustizia di chi si sta
occupando della Valle d'Aosta e di chi se ne sta disoccupando!
Per quanto riguarda la vicenda dei carburanti, sicuramente c'è
stata una difficoltà di percepire da Aosta quanto stava accadendo a
Bruxelles o a Roma, tanto che, come parte politica, abbiamo deciso
di andare a verificare direttamente sulla piazza di Bruxelles cosa
stava accadendo, e dobbiamo dire che la questione ha 2 aspetti: un
aspetto politico e uno tecnico legislativo. Sull'aspetto politico,
colleghi della maggioranza e colleghi che si riconoscono nella
maggioranza del Governo nazionale, penso sia evidente come
l'attuale Governo abbia sottovalutato il ruolo che doveva giocare
in questa vicenda, perché la Commissione europea nel giugno 2006
aveva mandato una comunicazione di preavviso agli Stati membri,
dove evidenziava come il regime che era stato prorogato dal 2003,
non avrebbe potuto essere riproposto in proroga alla scadenza del
2006, e faceva un passaggio importante quando affermava che
eventuali proroghe dovevano essere motivate da ragioni politiche
precise. Questo vuol dire che il Governo italiano avrebbe dovuto
attivare una trattativa politica più che tecnica, per far sì che
determinate situazioni particolari - quella valdostana sicuramente
- potessero rientrare in quel meccanismo di proroga, anche perché
la direttiva n. 12/1992 citata dal Presidente Caveri, è quella
direttiva che dimentica la Valle d'Aosta già al tempo in cui in
Italia governava l'attuale Ministro degli interni, allora
Presidente del Consiglio, Amato, perciò queste dimenticanze che il
Centro-Sinistra a più riprese ha fatto per la Valle d'Aosta penso
vadano evidenziate.
Sono andato direttamente a Bruxelles a parlare con il
Vicepresidente del Parlamento europeo, Onorevole Mario Mauro, a
parlare con la rappresentanza italiana a Bruxelles e ne avrei fatto
volentieri a meno, soprattutto quando penso non tanto all'ufficio
di Bruxelles - che in questa vicenda ha forse un ruolo marginale,
perché è una vicenda politica che andava gestita in maniera diversa
-, ma quando penso che l'Amministrazione regionale ha a bilancio
una cifra che sfiora i 900mila euro e ha qualcosa come oltre 25
Consiglieri consulenti che si occupano delle specificità europee.
Evidentemente la situazione ci è sfuggita di mano, forse il Governo
italiano ce l'ha buttata addosso all'ultimo minuto, tanto che la
formalizzazione di quella richiesta di deroga è stata effettuata
solo nella seconda metà di ottobre.
Esprimiamo alcune preoccupazioni sul futuro di questa vicenda,
perché intanto rispetto alla visione che ha il Presidente Caveri
abbiamo dei dubbi sulla possibilità di un recupero in sede di
Consiglio europeo, perché in base alle procedure che si sono
determinate non è più possibile recuperare questa vicenda al
Consiglio, che ha già ricevuto la comunicazione della commissione;
di conseguenza, non essendo una proposta che la commissione
presenta al Consiglio, il Consiglio europeo non ha potestà per
poter intervenire in materia. E questo perché si tratta
semplicemente una comunicazione dove la commissione esprime un
parere negativo, mentre diverso sarebbe se il parere fosse
positivo... allora sì, a quel punto, il Consiglio avrebbe modo di
potersi esprimere ed eventualmente modificare le conclusioni.
Devo anche dire che, andando a leggere la conclusione della
Commissione europea che è stata già comunicata al Parlamento
europeo, ma non ancora notificata allo Stato italiano, risulta
evidente che le argomentazioni che lo Stato italiano,
nell'interesse della Valle d'Aosta, ha prodotto a Bruxelles, hanno
ottenuto l'effetto che hanno ottenuto perché sono state ritenute
controproducenti. Tre, in sostanza, le motivazioni: la motivazione
delle situazioni socio-economiche della Valle d'Aosta, alle quali
la commissione dice che ci sono altri strumenti per poter
intervenire sulle situazioni socio-economiche, che ci sono altre
politiche europee e non la leva fiscale che è stata utilizzata in
questa vicenda; dice, fra l'altro, che se il problema è
socio-economico, bisogna considerare le politiche degli aiuti di
Stato. L'altro argomento forte che abbiamo evidenziato in Europa è
quello della frontiera, sostenendo che si poteva creare una fuga
negli Stati esteri vicini, dove le politiche fiscali erano più
vantaggiose. Non ci interessa - è la risposta dell'Europa -, in
quanto ci sono dei livelli di tassazione minima, se il Governo
italiano ritiene di applicare una tassazione maggiore è un problema
del Governo italiano. E poi la terza motivazione che doveva essere
forse la più forte, è stata la più debole, ossia sostenere che in
Valle d'Aosta c'è una difficoltà infrastrutturale che ci porta ad
utilizzare in maniera preminente il trasporto stradale. No, dice la
commissione, perché così facendo andate a contrasto delle politiche
europee di incentivare il trasporto pubblico, in quanto voi, con
questo tipo di misura, andate a incentivare il trasporto privato,
quindi le motivazioni che il Governo italiano ha voluto presentare
a Bruxelles, hanno avuto l'effetto opposto rispetto a quello che ci
eravamo prefissati. Pensiamo che qualcosa si debba inventare,
abbiamo maturato il convincimento che quel sistema è un sistema che
dovremo mettere in archivio almeno dal punto di vista tecnico,
perché la leva fiscale non potrà più essere gestita. Riteniamo però
che per la comunità valdostana questo poco importa, mentre quello
che ci interessa è mantenere il sistema di agevolazione tariffaria,
pertanto si tratterà di trovare delle soluzioni che, a prescindere
dai meccanismi fiscali, consentano di mantenere una riduzione sul
prezzo.
Abbiamo scoperto che Province non molto lontane da questa
Regione e affatto speciali - come la Provincia di Verbania - godono
di regimi fiscali agevolati che vanno al di fuori delle imposte che
devono essere percepite a livello di imprese, penso al "bonus
fiscale" che è riconosciuto dalla Provincia di Verbania sulla tassa
di circolazione, che ha in quella Provincia dei costi risibili
perché c'è un meccanismo di "bonus fiscale" per le popolazioni che
lì risiedono. Quello che è importante, Presidente Caveri, è che
venga attivato un coordinamento fra Roma, la nostra Regione e il
Friuli Venezia Giulia, perché è impensabile che la nostra Regione
possa giocarsi da sola la partita a Bruxelles, anche perché non
avrebbe non solo gli strumenti, ma l'autorevolezza istituzionale
per poter diventare un interlocutore a sé stante.
Chiudo, senza voler andare oltre i tempi che mi sono stati dati
al di là del Regolamento, dicendo solo che la deliberazione che la
Giunta stamani ha adottato è una deliberazione che dà l'avvio a un
procedimento amministrativo, il che significa che dal 1° gennaio
non cambierà nulla per la comunità valdostana, ma è evidente che
l'Amministrazione italiana e regionale devono avviare un
ragionamento con Bruxelles, perché c'è il rischio di doversi
trovare in situazioni che possono essere non solo quelle
dell'infrazione, ma anche quelle di trovarsi a restituire le
agevolazioni e in questo caso il gioco sarebbe facilissimo, perché
le agevolazioni sono nominative, di conseguenza questa è un'altra
preoccupazione sulla quale qualche risposta dovrà essere data.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per qualche precisazione, perché
ho sentito delle affermazioni che meriterebbero di essere un po'
verificate.
La collega Squarzino esordisce dicendo che di tale questione ne
abbiamo letto sui giornali; forse era disattenta l'8 novembre, è
vero che nel mese di agosto, nel mese di sospensione può anche non
leggere i giornali, ma oltre a questo abbiamo discusso nella seduta
antimeridiana dell'8 novembre un'interrogazione proposta dalla
"CdL", in cui abbiamo parlato della questione dei buoni. Nel
momento in cui il Presidente ha risposto e il collega Tibaldi ha
interloquito, sono stato chiamato in causa, sono intervenuto e
testualmente ho detto: "sono disponibile a intervenire in
commissione", quindi il Governo ha avuto ufficialmente a verbale
una dichiarazione in cui, se la collega Squarzino era attenta, ha
potuto riscontrare la disponibilità ad intervenire. Così come nella
replica al mio intervento, il collega Frassy dice: sicuramente ne
parleremo in commissione...
(interruzione del Consigliere Tibaldi, fuori
microfono)
... sto parlando della disponibilità e delle attività che sono
state fatte in aula.
Entro nella questione perché il collega Tibaldi, da un lato,
apprezza il lavoro fatto dal Governo, quindi dice: "siamo fiduciosi
nel lavoro che sta facendo questa Giunta per cercare di
ottenere...", dall'altro dice: "abbiamo degli Assessori che fanno
dei procurati allarmi" e legge i giornali che titolano "Buoni
benzina sotto l'esame dell'UE", che era solo un modo per dare
trasparenza all'attività fatta. Ci siamo quindi attivati e abbiamo
cercato di fare tutto il possibile. Ricordo anche che è stato
proprio grazie all'attività dei nostri funzionari a Bruxelles che
abbiamo potuto parlare direttamente con la commissione, perché come
sapete chi interloquisce con la commissione è lo Stato membro, non
ha la Regione diritto di intervenire, perché il provvedimento è
dello Stato membro.
Consigliere Sandri, si documenti! Chi interviene all'interno di
questa procedura è lo Stato membro, tanto che la comunicazione era
stata gestita dal Ministero dell'economia e delle finanze, e chi
formula la richiesta di proroga è lo Stato membro. Non solo, caro
Sandri, lo dico io, ma lo diceva il funzionario del Parlamento
europeo, che ci ha detto: "vi ascoltiamo, è una procedura un po'
anomala, perché chi interloquisce è lo Stato membro"; quindi
abbiamo fatto tutto il possibile e rispetto a questo discorso noi
ci assumiamo delle responsabilità, "difendiamo con i denti" il
diritto dei Valdostani ad avere quello che già statutariamente era
previsto e con la legge del 1949 anticipato, ma rimandiamo al
mittente qualsiasi tipo di inerzia, perché qui, se c'è qualcuno che
sta facendo un'attività forte è il Governo regionale e spero che il
Consiglio regionale aggreghi le sue energie per sostenere queste
attività!
Presidente
- La parola al Consigliere Lattanzi.
Lattanzi (CdL)
- Mi sia permessa una battuta:
recentemente, nonostante la stampa valdostana abbia commentato la
nostra conferenza sull'autonomia come una cena di Natale... anzi,
anticipo al collega Camera che noi mangeremo anche oggi a pranzo,
quindi se vuole fare un articolo sul pranzo di oggi, potrà dare
ampio risalto ai nostri incontri culinari, come del resto tutti i
giorni, quindi potrebbe fare un articolo tutti i giorni sui pranzi
e le cene che facciamo..., noi invece abbiamo fatto una conferenza
sull'autonomia e il mio collega Tibaldi ha avuto l'acutezza di fare
una riflessione: se dovessimo chiedere ai Valdostani su cosa si
fonda la nostra autonomia e qual è il vantaggio concreto che i
Valdostani hanno dall'autonomia indicherebbero una sola cosa: i
buoni benzina! Era una battuta, purtroppo ha molto credito presso
la popolazione, perché quando si chiede alla popolazione cosa ci
distingue da quelli che abitano a Carema, risponde: i buoni
benzina. Così come tutti gli Italiani ci dicono che siamo favoriti
perché abbiamo la benzina gratis... addirittura dicono che non la
paghiamo! È evidente che è un tema importante.
La vicenda del comportamento politico e amministrativo che il
collega Frassy ha rappresentato, colga nel segno di questo momento;
lo voglio immediatamente ricondurre invece al commento sulla
finanziaria, su quello che è stato definito da parte del
Consigliere Sandri il comportamento dei nostri Parlamentari che, a
suo dire, stanno riscattando la loro immagine alla luce delle
critiche ricevute in questo Consiglio. Vorrei esordire dicendo: mai
voto al Senato in una finanziaria fu così pesante, mai è contato
così poco! Ricordo che qualche Consiglio fa il Presidente Caveri,
su nostra sollecitazione, individuava una quarantina di punti
importanti per la Valle d'Aosta in questa finanziaria, oggi ha
dovuto fare uno scarno elenco di cose conquistate, peraltro le
questioni del Gran San Bernardo e della ferrovia erano neanche
considerati come "minimum", ma proprio come certezze, perché se
neanche quelle fossero venute a casa, oggi forse ci dovremo
chiedere cosa ci mandiamo i Parlamentari a fare, a parte pagare il
biglietto aereo! Sulla questione del politecnico vorrei fare
un'osservazione al Presidente, perché l'ha portata come una notizia
positiva: credo che lo sarà ancor di più quando questo Consiglio
conoscerà meglio - al di là del fatto che abbiamo una bellissima
struttura a Verrès e concordo, e che sarebbe bello avere in quella
struttura una facoltà del Politecnico di Torino - qual è la
prospettiva di quella facoltà...
(interruzione del Presidente della Regione, fuori
microfono)
... i soldi li abbiamo, la struttura anche, ma... per farci
cosa? Cosa immaginiamo: 500 ingegneri valdostani che si laureano
tutti gli anni in quella facoltà? Siamo molto interessati a capire
le risorse e le strutture a cosa saranno finalizzate, perché
abbiamo alcune riflessioni su cui andremo a discutere quando sarà
il momento di parlare in maniera specifica del futuro Politecnico
di Torino di Verrès.
Per quanto riguarda la nomina dei Consiglieri nelle partecipate,
dico che lo Stato, purtroppo, è arrivato prima di quanto non sia
arrivata la Regione, avremmo auspicato che fosse la finanziaria
regionale a definire una riduzione dei Consiglieri nelle
partecipate. Per quanto riguarda le sedi all'estero, la nostra
domanda sorge spontanea: quella di Bruxelles ci è chiaro a cosa
serve... quella di Parigi? A parte organizzare la festa degli
Unionisti a Parigi a Natale, a cosa serve, qual è il vantaggio
politico-amministrativo che abbiamo portato a casa? Quello
culturale, se lo riportiamo ai costi, non ha ritorno, ma quello
politico-amministrativo... Parigi a cosa serve?
Per quanto riguarda il ruolo giocato dai 2 Parlamentari, ricordo
al collega Sandri che i 2 Parlamentari hanno votato una finanziaria
che in questi ultimi mesi è stata definita in tanti modi, voglio
solo ricordare i 3 numeri sacri di questa finanziaria. Il primo è
che bastavano 20 miliardi di euro per metterci a posto i conti,
come dice Padoa-Schioppa, con l'Europa, mentre stiamo commentando
una finanziaria a 37 miliardi di euro, per cui sono 17 miliardi di
euro in più che Padoa-Schioppa e Prodi hanno continuare a ribadire
essere soldi importanti, "drenati" dalle tasche dei cittadini, ma
per lo sviluppo. Voglio solo far notare che in queste ore la
"Confindustri" ha dichiarato che lo studio sulla finanziaria porta
a dire che non ci sarà un solo mezzo decimale di punto in più nello
sviluppo, perché non è una finanziaria da sviluppo, ma è una
finanziaria da tasse, nonostante il cuneo e il fumo che è stato
fatto sulla finanziaria.
Per quanto riguarda altri aspetti salienti per le tasche dei
cittadini, anche valdostani, sono il lungo elenco di tasse che i
cittadini si troveranno a pagare dal 1° gennaio. È banale ricordare
che aumenterà praticamente tutto, dal bollo auto al bollo delle
televisioni, ai bolli sugli atti pubblici, alle registrazioni a
tutto quello che è la vita quotidiana dei cittadini in cambio di
presunti aumenti di 10-15 euro sul reddito lavoro dipendente e
nulla per quanto riguarda gli abbattimenti del lavoro autonomo.
Questo prova che questa è una finanziaria progressista nel nome, ma
conservatrice di privilegi e di tassazioni per quanto riguarda la
cultura di chi, oggi, è al Governo di questo Paese! Vediamo le
difficoltà politiche: è scandaloso che una finanziaria nazionale
passi con i voti dei Senatori a vita, è uno scandalo democratico su
cui non si farà mai abbastanza rumore e denuncia politica; fossi
Prodi mi dimetterei per coerenza, perché non è possibile far
passare una finanziaria con i voti di chi, in Parlamento, non è
stato eletto! È una vergogna tutta italiana! Poi si parlava delle
anomalie di Berlusconi, delle televisioni... di questo scandalo
democratico nessuno parla, se non con qualche battuta i
protagonisti della politica nazionale!
Ricordo che il Senatore Perrin, pur avendo mascherato gli
impegni di Governo - riprendendo una battuta del Presidente Caveri,
un impegno di Governo non si nega a nessuno -, in realtà ha votato
tutti gli aumenti di tassazione, comprese le tasse di successione
che i cittadini valdostani vedranno ripristinate dal 1° gennaio
2007. È una vergogna che il vostro Senatore abbia dato il voto
favorevole a questa finanziaria che è una vergogna per le tasche
dei cittadini valdostani! Termino dicendo, visto che il collega
Sandri ha definito un ottimo lavoro quello dei Parlamentari, che
questo "ottimo" lavoro per voi, "purtroppo" per il Paese, ma "per
fortuna" per noi, continui almeno fino al 2008!
Presidente
- La parola al Consigliere Venturella.
Venturella (Arc-VA)
- Brevemente, per replicare anche
alle dichiarazioni dell'Assessore Marguerettaz. Dall'Assessore
Marguerettaz sappiamo, cari colleghi di "Forza Italia", che
dobbiamo inserire 2 novità, ed inserirle "sic et simpliciter"
secondo le dichiarazioni, nel Regolamento del Consiglio regionale:
la prima, che le interrogazioni hanno la stessa forza di un disegno
di legge, e che la Presidenza delle commissioni consiliari è
attribuita di fatto alle minoranze. Vedremo di trovare il modo di
inserire queste 2 affermazioni dell'Assessore alle finanze in una
prossima riunione della Commissione Regolamento.
Lasciando stare quello che viene detto in questo Consiglio,
anche per nascondere un po' di responsabilità, di sottostime anche
sulla situazione e sui ritardi, vorrei solo ricordare 2 date che
sono importanti: la prima, maggio 2004; la seconda, dicembre 2005.
Mi sto domandando chi governava l'Italia nel maggio 2004 e nel
dicembre 2005, non sicuramente il "Governo Prodi", perché le
affermazioni che vengono fatte in questa sede finisce sempre che
anche la guerra del 1915-1918 è sempre responsabilità del "Governo
Prodi"! Si scoprirà anche che la guerra anglo-boera sarà sempre
responsabilità del "Governo Prodi", però, secondo me, anche un
insulto alla documentazione storica, perché nel maggio 2004 e nel
dicembre 2005 non vi era ancora il "Governo Prodi".
Sulle responsabilità del Governo regionale credo valga la pena
citare una deliberazione del 30 dicembre 2005, Presidente Onorevole
Caveri, che dice, in un capoverso:
"Considerato che nel corso
del 2004 la struttura competente in materia di generi contingentati
ha nuovamente richiesto un parere in materia di aiuti di Stato, nel
quale il precisato consulente della Regione in materia di normativa
comunitaria, prof. Baldi, conferma come il quadro normativo sia
sostanzialmente immutato rispetto alla decisione
2001/224/CE..."
- la direttiva del 2001 - ora sostituita dalla
richiamata direttiva n. 96/2003. In definitiva, si sono dormiti
sonni pesanti tutti in fase "REM", senza risveglio, perché il prof.
Baldi diceva che non vi era alcun problema. Ecco, il modo di
gestire è stato questo: si è dato troppo credito "in primis" a
queste strutture che sinceramente hanno dormicchiato, non sonni
profondi come il Governo regionale, e si è dato troppo credito al
Governo centrale.
Mi domando, e qui termino, anche perché secondo me la
discussione si è protratta per tanto tempo, giustamente, perché
abbiamo bisogno di confrontarci... ma se ciò che è stato scritto in
questa deliberazione, dicembre 2005, fosse stato analizzato! Ma non
vi era tutto il tempo dal dicembre 2005 per lavorare sulla scadenza
di questa direttiva, la "96/2003"? C'era tutto il tempo, solo che
si è sottovalutata la questione dal 2004 - e questo bisogna dirlo
con forza -, non sicuramente come l'Assessore Marguerettaz ha
poc'anzi proferito, dalla primavera del 2006. Primavera del 2006? A
circa 9 mesi dalla scadenza naturale della possibilità di deroga? A
9 mesi dal 2006 con le elezioni del 9 e 10 aprile, andiamo a
discutere di queste cose? C'era tutto il tempo da maggio 2004 per
lavorare e per lavorare in Consiglio, perché questa è la sede!
Presidente
- La parola al Consigliere Viérin Marco.
Viérin M. (SA)
- Credo che i 2 argomenti che discutiamo
stamani siano 2 argomenti importanti, che toccano tutti i
Valdostani. La finanziaria l'abbiamo già affrontata nelle passate
sedute di questo Consiglio; oggi, dopo il maxiemendamento al
Senato, poco si potrà fare, se non con qualche decreto, quindi c'è
chiarezza su quello che sarà il 2007 per gli Italiani e i
Valdostani. Crediamo che questa finanziaria non sia il meglio per
gli Italiani e i Valdostani, perché si è solo tassato con nuove
imposizioni oppure aumentato gli importi della tassazione, oppure
ancora previsto che gli enti locali dovranno aumentare le proprie
tassazioni verso i cittadini anche valdostani... basti pensare al
discorso della revisione degli estimi catastali che hanno una
ricaduta sull'ICI, e così via.
Oggi cosa possiamo dire, più di ieri, su questa finanziaria?
Quello che ha detto in parte il Presidente Caveri, collega Sandri!
Non possiamo nasconderci dietro discorsi preparati o enunciazioni
che poi non sono sostenibili nei fatti. Vorrei ricordare al collega
Sandri, per evitare che si parli in maniera scorretta all'esterno,
perché alcune cose sono state precisate, ma non tutte, perché ce ne
sarebbero una carrellata, ma le cose di questa finanziaria che non
vanno per i Valdostani - se dovessimo parlare delle cose che non
vanno per tutti gli Italiani staremmo qui fino a domani! -, che il
Presidente ha accennato e che condividiamo pienamente riguardano le
incognite sulla nostra Università, sul "Patto di stabilità" che era
stato chiesto in una certa maniera da parte delle Regioni a Statuto
speciale e purtroppo oggi non è così; riguardano la Caserma
"Testafochi", dove è peggiorata la nostra posizione di
contrattazione con lo Stato. Ancora non c'è traccia dei 25 milioni
di euro richiesti per l'alluvione del 2000 come sono stati dati
invece al Veneto, Umbria, addirittura alla Provincia di Vibo
Valentia. Non c'è stato il coinvolgimento delle Regioni su tutte le
scelte fatte per la montagna, sono state modificate le normative e
le Regioni non sono state sentite. C'è stato un aumento del riparto
fiscale al Friuli e alla Sardegna, per la Valle d'Aosta ed altre
Regioni non si è parlato. Tanto per dire l'ultima, qui si è fatto
un gran parlare della tassazione anche in Valle d'Aosta tramite
meccanismi da concordare, o meglio, da togliere i buoni benzina -
così mi raccordo all'aspetto che riguarda i "SUV" e le macchine di
alta potenza - e a livello nazionale si stanno tassando le auto
vecchie della povera gente e si sono esentate le auto di grande
cilindrata.
Mi sembra che ci siano state delle azioni completamente inverse
rispetto a quello che a volte la Sinistra dichiara nelle piazze. È
vero, c'è il discorso del monotubo al Gran San Bernardo, ma è una
cosa che interessa soprattutto lo Stato, altrimenti avrebbe delle
grosse problematiche verso gli altri Stati perché è un collegamento
internazionale. Quello che si è verificato è stato il parziale
finanziamento dell'Aosta/Chivasso, parziale perché sono stati
previsti 20 milioni di euro per il 2007-2008, ma sappiamo tutti che
con quei soldi faremo dei piccoli interventi senza riuscire ad
avere un progetto globale, come invece quest'aula ha chiesto da più
tempo sia dai banchi della Sinistra, sia dai banchi degli
Autonomisti, sia dai banchi del Centro-Destra, quindi è un po'
prendere in giro perché non abbiamo certezze che si possa fare un
progetto globale sulla tratta ferroviaria fino a Chivasso.
Nel momento in cui il collega Frassy dice: "avete sempre
dichiarato una vicinanza al "Governo Prodi"", credo che leggendo
gli atti si capisca perfettamente che abbiamo sempre sostenuto e
oggi questo fatto è sempre più evidente per i Valdostani, di non
essere legati agli estremismi e di non andare a firmare accordi in
bianco sugli interessi della Valle d'Aosta. Non lo abbiamo detto il
giorno dopo il voto, lo abbiamo detto in campagna elettorale ed è
per quello che avevamo fatto una coalizione di forze autonomiste,
perché la nostra Regione in questo difficile momento doveva tenersi
le mani libere.
Per quanto riguarda i buoni carburante, anzitutto c'è la nostra
piena condivisione sulle scelte della Giunta, e questo va detto in
maniera chiara, quindi è giusto l'atteggiamento di prevedere un
eventuale ricorso alla Corte di giustizia, è giusto pretendere che
il Governo nazionale si esprima in modo chiaro. Credo che dai
Parlamentari ad altre forze politiche, questo problema lo abbiamo
dibattuto in aula, giustamente il Consigliere Sandri diceva su una
risoluzione presentata a questo Consiglio, quella risoluzione è
stata presentata da "Stella Alpina" e poi condivisa da altre forze
politiche, e si è presentata una risoluzione alternativa quasi
unitaria, quindi non è vero che non si sapeva del problema! Qui si
contesta che si doveva venire in aula a discutere di questo tema,
poi ci si dimentica che su quel tema ci si è confrontati alcuni
mesi fa... adesso qualcuno dice: "io non lo sapevo", magari dai
Parlamentari ad alcune forze politiche, c'è quasi l'accusa che il
Governo regionale non ha avuto la capacità di confronto con chi
oggi ci rappresenta a Roma.
Cara collega Squarzino, voglio dirlo in maniera chiara... quando
si dichiara che si è lavorato troppo tardi e bisognava fare questo
e quell'altro, mi sembra... come i miei amici quando alle volte si
gioca la schedina e si dice: "ah, avrei fatto 13". Sì, però se
l'avessi compilata oggi che era lunedì; ma così fanno tutti 13 se
compilano la schedina il lunedì! Bisogna compilarla prima di
sabato! È evidente a tutti che la nostra Regione è sempre più
"imbavagliata" dalla politica nazionale ed europea, questo sui
buoni benzina è l'ennesimo esempio! Per il futuro le forze
politiche devono, oltre ad analizzare la situazione attuale, dire
cosa pensano per il futuro.
Come "Stella Alpina" il futuro lo vediamo in questa maniera:
certo, bisogna mantenere i rapporti con Bruxelles e Roma, ma il
futuro dobbiamo avere la capacità di gestircelo da soli e nel caso
dei buoni benzina lo si potrà fare come Regione Valle d'Aosta;
l'unica alternativa, se necessario, la troveremo nella nostra piena
autonomia, come ha detto il Presidente Caveri.
Presidente
- La parola al Consigliere Bortot.
Bortot (Arc-VA)
- Il Consigliere Viérin ha finito con il
parlare di piena autonomia, 2 volte noi abbiamo sollevato
quest'anno il problema dell'autonomia delle minoranze, 2 volte
abbiamo sollevato il problema che riusciamo ad avere più competenze
dal Governo regionale e quindi Roma non mette alcun bavaglio che
non ci siamo prima messi da soli, collega Viérin Marco, riusciamo
ad avere più competenze dallo Stato nazionale e poi ci vengono
tolte dall'UE... con quale motivazione? Il mercato e la concorrenza
vengono prima delle prerogative dateci dallo Statuto speciale e il
Governo non ne fa menzione? Le leggi del mercato e della
concorrenza - quindi del profitto - vengono prima della
Costituzione e dello Statuto speciale della Valle d'Aosta, che è
legge costituzionale, e in mancanza di applicazione della zona
franca ci hanno dato i buoni benzina.
Ma ci rendiamo conto di quello che stiamo facendo? In realtà,
invece di dibattere "Roma ha fatto", o "Roma non ha fatto", ci
rendiamo conto di che tipo di sollevazione dovremmo fare per
difendere assieme alle altre Regioni le autonomie locali? Certo,
sono con la collega, tutti noi siamo d'accordo per rimettere in
discussione questo meccanismo dei buoni benzina che è iniquo; porca
miseria, il Governo ha giocato 10 mesi sul togliere i buoni benzina
perché questo andava nella direzione di Kyoto, in realtà poi chi
adopera gli "Euro 0" per andare al lavoro, ci va ugualmente senza i
buoni benzina, abbiamo solo penalizzato una categoria e ne
riparleremo sicuramente domani. Il grave è che noi, senza sollevare
un minimo di obiezione, permettiamo che il mercato e la concorrenza
intervengano nel sopprimerci competenze dateci da una legge
costituzionale e nessuno solleva il problema da parte del
Governo.
Ripetiamo 2 volte, abbiamo sottolineato qui, l'altro mese è
stata approvata la direttiva Bolkenstein da parte dell'UE, la
ricaduta sulle Regioni e sulle autonomie locali di questa direttiva
sarà grave perché saranno soppresse competenze primarie alle
autonomie locali, ai Comuni e alle Regioni soprattutto quelle a
Statuto speciale... non si venga a dire, poi, la responsabilità è
di Roma o di Bruxelles! Occorre mettere in piedi un movimento di
protesta che permetta di far sì che le direttive dell'UE incidano
solo in maniera concordataria su queste politiche, altrimenti
continuiamo ad andare nella direzione che il mercato e la
concorrenza decidono cosa dobbiamo fare a casa nostra e poi ci
lamentiamo che i Francesi e gli Olandesi hanno bocciato il dettato
costituzionale europeo: meno male! Invece però di partire da quello
per ridiscutere gli equilibri fra Europa, Stati nazionali e Regioni
a Statuto speciale e ordinario, abbiamo fatto finta che nulla sia
successo, stiamo aspettando il momento favorevole per ripresentare
quel tipo di dettato.
Volevo sottolineare che per ben 2 volte, al Governo e al
Consiglio, abbiamo posto il problema delle competenze che l'UE
sopprime alle Regioni, lo ribadiamo, e non ci si venga a dire che
non abbiamo sollevato il problema!
Presidente
- La parola al Consigliere Tibaldi.
Tibaldi (CdL)
- Volevo fare un appunto all'"homo
tecnologicus" del Consiglio che però è assente, alias Aurelio
Marguerettaz. Forse l'Assessore Marguerettaz non si è accorto che
il registratore non coglie le emozioni e le espressioni e
naturalmente certe dichiarazioni che rilegge dagli atti dei verbali
non sono "condite" con le manifestazioni fisiche di chi parla. A
parte il fatto che quello che ha letto è stato estrapolato per il
suo utilizzo del momento, in ogni caso volevamo consigliare
all'Assessore di avvalersi del sistema di videoregistrazione, che
gli permette di avere un'immagine complessiva di quello che è stato
detto. Visto che investe non poco denaro in questa tecnologia
avanzata, gli consigliamo di farvi ricorso anche quando si tratta
di ascoltare gli atti del Consiglio. Mi spiace che adesso non ci
sia... faremo riferimento al Presidente Caveri, "in primis".
La questione dei buoni benzina, sollevata dal Capogruppo Frassy,
è stata un po' come la corrente alternata, con l'Assessore che si
prodigava in procurare allarmi - e glielo abbiamo detto - fin dalla
scorsa estate, piuttosto che agire sui tavoli tecnici e politici
ove avrebbe dovuto essere presente lui procurava allarmi, e d'altro
canto questa "schizofrenia" che abbiamo ravvisato nel Governo
regionale vede contrapporsi la sua visione pessimistica con quella
più ottimistica del Presidente Caveri, dove buoni benzina a rischio
per Marguerettaz o "L'Europa: stop ai buoni benzina", che abbiamo
letto a inizio settimana sulla stampa, mentre il Presidente Caveri
ha detto "nessuno stop" qualche giorno fa e adesso dice: "c'è tempo
fino ad aprile". Delle due, l'una: mettetevi d'accordo, o la
situazione è a rischio, oppure riproduce un canovaccio che abbiamo
già vissuto negli anni scorsi.
Vorremmo riportarvi nella normalità del comportamento delle
procedure, come ha fatto rilevare il collega Frassy; quindi, se da
un lato vi abbiamo tacciato di "procurato allarme" la volta scorsa,
questa volta dovremmo sottolineare che possiamo addebitarvi anche
il "millantato credito", perché avete speso delle credenziali nei
confronti dell'Europa, in particolare del "Governo Prodi" che poi
si sono rivelate fasulle, perché tutte queste "amicizie" coltivate
in particolare da lei, Presidente, negli ambienti Parlamentari e
europarlamentari non ci sembra che abbiamo dato i risultati attesi!
Peraltro sono quelle amicizie che vi avevano distinto in campagna
elettorale, dove c'era una gara fra la vostra coalizione - che
comprendeva oltre all'"UV" anche "Stella Alpina" e "Fédération" - e
quella di Nicco e Perrin, per dimostrare chi stava più a Sinistra,
chi era in migliori rapporti con il candidato Prodi, con
l'alternativa al vituperato "Governo Berlusconi".
Secondo noi, alla fine, questa corsa sinistra ha prodotto i
risultati infausti che oggi tutti quanti avete sottolineato, non
solo per quanto riguarda la finanziaria, ma anche per quanto
riguarda la trattazione dell'esenzione fiscale su alcuni
contingenti. Vorrei rimarcare al collega Viérin che anche lui che
era candidato alle politiche, era collocato in questo schema
sinistro che ripudiava da un lato "ni Droite, ni Gauche",;
dall'altro, invece, cercava di accasarsi con il futuro Presidente
del Consiglio. Abbiamo constatato che la mancanza totale di
rapporti, l'isolamento che sta vivendo la Valle d'Aosta, proprio
perché rifiuta degli schemi precostituiti, ma che sono naturali
ormai per l'ordinamento italiano, sta portando la Valle a una
pericolosa deriva!
Invitiamo quindi il Presidente e chi ha la responsabilità di
Governo, oggi, a prendere in considerazione la necessità che anche
in Valle d'Aosta si deve attuare il bipolarismo e che schierarsi o
da una parte o dall'altra sarà la soluzione naturale per chiunque
voglia accingersi a prendere le redini e le responsabilità della
nostra comunità.
Presidente
- La parola al Consigliere Rini.
Rini (FA)
- Stiamo vivendo un momento fra i più difficili
dal 1945 ad oggi, con una finanziaria che, come è stato ricordato,
non dà l'impressione di portarci verso un miglioramento economico e
con una politica sempre più attenta agli equilibri di potere,
piuttosto che ai vari e veri problemi dei cittadini e, come non
bastasse, ci si mette anche la Comunità europea con la quale
dobbiamo rapportarci e che sembra non essere troppo sensibile ai
problemi delle piccole realtà di montagna come la nostra.
Già in un recente passato l'UE ci ha messo in difficoltà su
altri temi, come ad esempio su quello agricolo e per quanto
riguarda le imprese; queste difficoltà toccavano allora solo alcune
fasce per cui non hanno fatto troppo clamore, ma con i carburanti
siamo un po' più tutti sensibili perché veniamo un po' tutti
toccati, quindi il problema sembra più evidente, ma credo che ci
saranno in futuro ancora altri problemi e altri settori ai quali
l'UE metterà problemi per quanto ci riguarda. Non sarà e non è
sufficiente lamentarsi, ma dobbiamo cercare di prevenire e trovare
delle soluzioni prima che le situazioni precipitino, anche in
questo caso come per altre problematiche troveremo delle
soluzioni.
Per il problema dei carburanti, qualcuno - e fra questi
l'Assessore La Torre -, già in tempi non sospetti aveva cercato di
affrontare il problema, evidenziando la possibilità di istituire i
buoni energia; ora mi pare che molti di noi comincino a pensare che
possa essere una soluzione sulla quale lavorare, ma su questo penso
che lavoreremo e lavoreremo in quest'aula. Abbiamo, forse in modo
particolare in questi ultimi mesi, perso tempo, forse anche per
colpa di una situazione di stallo a seguito di una verifica
interminabile e oserei dire irresponsabile; ora devo rimarcare che
soprattutto per la volontà dell'"Union Valdôtaine" e di "Fédération
Autonomiste" con anche il contributo di "Stella Alpina" siamo
riusciti ad avere uno sbocco dallo stallo e possiamo lavorare con
più serenità, anche nelle commissioni consiliari permanenti e in
quest'aula, dove potremo affrontare le varie problematiche e
recuperare il tempo perduto. Da subito quindi, se non vi saranno
altre vie per recuperare i buoni carburanti - e ne dubito
fortemente -, dovremo lavorare per aiuti alternativi. Non
dimentichiamoci che abbiamo un'enorme produzione di corrente
elettrica, che potrà in parte essere distribuita ai legittimi
proprietari, cioè a tutti i cittadini della Valle d'Aosta. Per
questo dovremo farci sentire anche a Roma e anche tramite i nostri
Parlamentari e dovremo avere la forza di intraprendere, se
necessario, delle forti azioni con la consapevolezza di avere
l'appoggio di tutta la popolazione, che sarà sicuramente pronta a
qualsiasi azione, come anche a scendere in piazza o ad andare a
Roma insieme a noi, tutti, per reclamare e fare in modo che la
nostra specialità non venga calpestata.
Noi di "Fédération" siamo consapevoli che si è aperta una
seconda fase dell'autonomia speciale, in quanto i capisaldi
soprattutto quelli economici alla base dello Statuto speciale del
1945 vanno attualizzati, tenendo conto della situazione europea:
questa è la grande sfida del futuro e delle forze autonomiste e di
tutta la popolazione della Valle d'Aosta. I nostri padri hanno
combattuto per la nostra specialità e noi dobbiamo, tutti insieme,
combattere per difenderla.
