Classificazione
AGRICOLTURA



Oggetto del Consiglio n. 2818 del 11 ottobre 2023 - Resoconto
OGGETTO N. 2818/XVI - Interrogazione: "Notizie in merito agli
interventi attuati per prevenire gli attacchi di lupi".
Bertin (Presidente) -
Punto n. 17. Risponde l'assessore
Carrel.
Carrel (PA) -
Per quanto concerne il 2023, da gennaio
fino ad ora sono stati registrati ventisette attacchi accertati, di
cui ventitré da parte dei lupi e quattro da parte dei cani.
Credo che la prima sottolineatura da fare sia quella
dell'importanza di segnalare immediatamente gli attacchi, proprio
per poter permettere al comando della stazione forestale gli
approfondimenti utili a definire se questo è un attacco da lupo o
da cane; ma, come potete vedere, dei ventisette attacchi, ventitré
sono stati classificati da lupi e solamente quattro da cani.
Dei sopracitati attacchi, due sono avvenuti in Valdigne, uno in
Valgrisenche, due nella Valle del Gran San Bernardo, uno in
Valpelline, sette in Val d'Ayas, due nella Valle di Champorcher,
uno nella Valle di Gressoney e undici nella Valle centrale.
Divisi per Comune, quelli della Valle centrale sono tre nel
Comune di Aymavilles, uno nel Comune di Charvensod, uno nel Comune
di Pollein, uno nel Comune di Saint-Marcel, tre nel Comune di
Châtillon, due nel Comune di Saint-Vincent.
Più della metà di queste predazioni (cioè quattordici) è
avvenuta in allevamenti senza sistemi di prevenzione dei danni.
In due casi di quelli segnalati, gli animali predati erano al di
fuori delle recinzioni ed in altri casi le misure di prevenzione
c'erano, ma erano collocate in maniera inadeguata.
Ovviamente, tengo a sottolineare che il Dipartimento risorse
naturali, nel momento in cui vi è un attacco da lupo in un
allevamento che non ha le adeguate misure, attiva immediatamente il
proprio sistema e, attraverso le proprie squadre, va a mettersi in
contatto con l'allevatore in modo da proporre la fornitura delle
recinzioni elettrificate antilupo e/o dei dissuasori luminosi o
acustici.
Questi vengono consegnati all'allevatore fino alla fine della
stagione di monticazione e possono essere richiesti nel caso in cui
non possano accedere alla misura della DGR (Deliberazione Giunta
Regionale) 1407, che è quella apposta per finanziare queste misure,
in quanto magari hanno già sforato il tetto del
de minimis
.
Quindi in questo caso ovviamente la fornitura viene confermata per
gli anni a seguire.
Inoltre, squadre di pronto intervento, oltre a consegnare quello
che è il materiale di protezione dal lupo, sono disponibili a
spiegarne il funzionamento e a specificare come questi dispositivi
vanno attivati.
È successo un caso in Val d'Ayas in cui, visti gli ottimi
risultati ottenuti dalla protezione dei vitelli, è stata
addirittura richiesta un'ulteriore fornitura di reti anche per la
protezione dei manzi.
Ciò non toglie che siamo a conoscenza che vi sono delle zone
della nostra regione in cui questa pratica di tutela dal lupo è
sicuramente difficoltosa. Proprio in questo senso, stiamo lavorando
ad una proposta di legge che vada a ricoprire - o meglio - a
ricalcare la proposta di legge, che ormai è diventata legge, della
Provincia autonoma di Bolzano, che va a definire determinate zone
come difficilmente tutelabili, quindi va a prevedere, in questi
casi, delle misure differenti e di calcolo di questi attacchi in
maniera differente.
Questo lo dico perché. ad oggi, la legge regionale 11/2021
prevede la possibilità in qualche modo di intervenire
esclusivamente nei casi in cui le misure di prevenzione siano
presenti o non risultino efficaci, ma, sapendo che vi sono delle
zone in cui è difficile attuare queste misure, dobbiamo andare a
definire queste zone per poterle togliere da questo calcolo.
Ad oggi, con la normativa vigente, è necessario e fondamentale
avere le prevenzioni e attuarle nel migliore dei modi. Su questo
sicuramente lei mi citerà il caso di Trento e i casi di Bolzano:
lei sa meglio di me che, purtroppo, il caso di Trento è ancora un
caso giuridicamente poco chiaro, perché ovviamente ci fosse della
chiarezza sarebbe tutto più comodo, ma ad oggi questa è una
situazione ancora poco chiara, ma credo che dobbiamo continuare
politicamente a perseguire questa strada e andare in qualche modo a
dare le risposte, laddove è possibile, ai nostri allevatori.
Presidente -
Replica il consigliere Planaz.
Planaz (RV) -
Grazie Presidente. Grazie Assessore per la
risposta, anche se ci rendiamo conto che i dati che vengono
riportati in questa sede non sono sempre la realtà che sta
avvenendo fuori, nelle nostre campagne e nei nostri pascoli. Non è
così: fuori, chi ha degli animali al pascolo o deve spostarli o
detiene degli animali per sfruttare i pascoli non si può difendere
così da questi attacchi e dalle predazioni.
Lei mi ha citato il caso di Bolzano, non so a quale si riferisce
perché ce ne sono tanti; se è diretto alle misure di prevenzione,
come lei ha citato, ci sono zone dove è molto difficile attivare
queste misure di prevenzione, ma, al di là di attivarle, vorrei
ricordare che per chi porta gli animali al pascolo - anche se nei
periodi dove non vengono custoditi al pascolo e vengono ricoverati
in appositi locali, nelle stalle e nelle strutture idonee, a volte
anche ritirati -, nel momento in cui gli animali escono al pascolo,
non è che si possono mettere le misure di prevenzione, come
richieste per la difesa del predatore, in tutti i pascoli, perché
sarebbe un lavoro insostenibile.
Io ho ricevuto molte denunce di attacchi ad animali che erano al
pascolo e, logicamente, con una recinzione che serve per mantenere
gli animali in un determinato perimetro, non si può effettuare
l'installazione di queste misure che lei ha citato dove
nell'eventuale caso di un attacco si può anche tutelare - lasciamo
stare il risarcimento - chi porta avanti queste attività.
È per questo che abbiamo già denunciato in molte altre
iniziative che le misure di prevenzione - e non lo faccio solo io,
lo fanno molte altre associazioni - non sono sufficienti a
proteggere gli animali che vengono condotti nei pascoli,
soprattutto nel periodo estivo. A volte succede anche in pianura:
gli animali vengono attaccati nella recinzione dove non sono
neanche tenuti per andare al pascolo, ma dove vengono tenuti come
area di sgambamento. Vengono effettuati degli attacchi e, ahimè, mi
viene da pensare come in una regione come la nostra si possano
andare ad installare delle protezioni di questo tipo.
Mi ha elencato tutta una serie di attacchi, io avevo chiesto
quali interventi sono stati fatti, soprattutto in quegli
allevamenti ed in quelle zone dove gli attacchi sono stati
consecutivi, molteplici e, addirittura, negli stessi
allevamenti.
Ho ricevuto in parte la risposta, in parte non me l'ha data,
però vorrei sottolineare ancora una volta il fatto che non basta
denunciare il fatto di aver ritrovato una carcassa o un pezzo di un
animale per far sì che queste denunce siano ricondotte o al lupo o
ai cani come ha illustrato lei nella sua illustrazione. In molti
casi si è ritrovato qualcosa, in molti casi non si è ritrovato
nulla ed oggi, con le regole vigenti, non c'è la possibilità di
andare a denunciare veramente se questo attacco è dovuto ad un lupo
o a altri animali.
Noi continueremo a vigilare sulla conduzione di questa mala
gestione di questi animali perché, come le dico, da fuori, a me e a
molte altre persone arrivano altre denunce della sua versione che
non consistono nella realtà dei fatti che lei mi ha illustrato ma
che denunciano ben altro, cioè che a volte gli attacchi effettuati
e i ritrovamenti non riescono sempre ad essere attribuiti al
lupo.
Su questo bisognerebbe andare a trovare una soluzione, per far
sì che almeno si abbia un dato reale degli attacchi nella nostra
regione.
