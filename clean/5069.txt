Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 648 del 27 giugno 1984 - Resoconto
OGGETTO N. 648/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do notizia che dal 7 giugno in poi i disegni
di legge presentati sono stati i seguenti:
D.L. n. 74 presentato dalla Giunta regionale in data 19 giugno
1984 concernente: "Sottoscrizione di capitale azionario della
"Centrale Laitière d'Aoste" (I e III Commissione).
D.L. n. 75, presentato dalla Giunta regionale in data 19 giugno
1984 concernente: "Revisione della legge regionale 3.12.1982, n.
85: "Norme per la difesa dei boschi dagli incendi" (I e III
Commissione).
D.L. n. 76, presentato dalla Giunta regionale in data 19 giugno
1984 concernente: "Sistema tangenziale di Aosta - Tronco Aosta Est
- Aosta Ovest" (ritirato dalla Giunta in data 26 giugno 1984).
D.L. n. 77, presentato dalla Giunta regionale in data 19 giugno
1984 concernente: "Raccordo autostradale tra il sistema tangenziale
di Aosta ed il traforo del Monte Bianco" (I e III Commissione).
D.L. n. 78, presentato dalla Giunta regionale in data 19 giugno
1984 concernente: "Approvazione del rendiconto generale della
Regione per l'esercizio finanziario 1983" (I Commissione).
D.L. n. 79, presentato dalla Giunta regionale in data 19 giugno
1984 concernente: "Assestamento del bilancio di previsione della
Regione per l'anno 1984, ai sensi dell'art. 43 della legge
regionale 7 dicembre 1979, n. 68" (I Commissione).
D.L. n. 80, presentato dalla Giunta regionale in data 19 giugno
1984 concernente: "Disciplina della vendita di giornali e riviste e
indirizzi di programmazione per la formazione dei piani comunali"
(III Commissione).
D.L. n. 81, presentato dalla Giunta regionale in data 19 giugno
1984 concernente: "Modificazione della legge regionale 29 novembre
1983, n. 70: "Intervento finanziario in capo alla gestione speciale
della Società Finanziaria regionale Valle d'Aosta a favore della
Società funivie di Champoluc S.p.A." (I e III Commissione).
D.L. n. 82, presentato dalla Giunta regionale in data 19 giugno
1984 concernente: "Finanziamenti regionali per la copertura di
maggiori oneri nel settore dell'edilizia residenziale pubblica
agevolata-convenzionata" (I e II Commissione).
D.L. n. 83, presentato dalla Giunta regionale in data 19 giugno
1984 concernente: "Integrazione di finanziamenti per interventi nel
settore delle opere pubbliche per l'esercizio 1984" (I e II
Commissione).
D.L. n. 84, presentato dalla Giunta regionale in data 19 giugno
1984 concernente: "Interpretazione autentica della legge regionale
5 maggio 1983, n. 31, concernente: "Norme per la concessione di
mutui ad interesse agevolato a favore di privati nel settore
dell'edilizia residenziale" (II Commissione).
D.L. n. 85, presentato dalla Giunta regionale in data 19 giungo
1984 concernente: "Modificazione della legge regionale 17 luglio
1981, n. 44, riguardante nuove norme per la concessione
dell'assistenza integrativa regionale (assegno di accompagnamento)
ai non vedenti ed ai minorati della vista (IV Commissione).
D.L. n. 86, presentato dalla Giunta regionale in data 19 giugno
1984, concernente: "Proroga al 31 dicembre 1984 dell'applicazione
della legge regionale 16 maggio 1977, n. 36: Concessione di
contributi per la costruzione e sistemazione di piste sciistiche"
(I e III Commissione).
D.L. n. 87, presentato dalla Giunta regionale in data 26 giugno
1984, concernente: "Modificazione ed integrazione della legge
regionale 24 gennaio 1983, n. 1 recante interventi a favore
dell'agriturismo" (III Commissione).
D.L. n. 88, presentato dalla Giunta regionale in data 26 giugno
1984, concernente: "Norme in materia di esecuzione di lavori
pubblici di interesse regionale da parte di imprese artigiane" (II
e III Commissione).
D.L. n. 89, presentato dalla Giunta regionale in data 26 giugno
1984, concernente: "Contributi a favore di associazioni di
categorie e di volontariato operanti in Valle d'Aosta"
D.L. n. 90, presentato dalla Giunta regionale in data 26 giugno
1984, concernente: "Inserimento del Centro studi e cultura walser
della Valle d'Aosta fra le associazioni valdostane di cui alle
leggi regionali 9 dicembre 1981, n. 79 e 15 luglio 1982, n.
31".
I disegni di legge vistati sono stati i seguenti:
D.L. n. 54 concernente: "Modifiche dell'art. 1 della legge
regionale 25 agosto 1980, n. 40 sulla disciplina del funzionamento
della Commissione regionale di controllo sugli atti degli enti
locali".
D.L. n. 55, concernente: "Aumento, limitatamente all'anno 1984,
della spesa per l'applicazione della legge regionale 25 ottobre
1982, n. 67, per la concessione di contributi straordinari
integrativi per il miglioramento delle infrastrutture finanziate ai
sensi del Regolamento CEE n. 1760/78 del Consiglio del 25 luglio
1978".
D.L. n. 60, concernente: "Modificazioni alle vigenti norme
sull'ordinamento dei servizi regionali e sullo stato giuridico ed
economico del personale della Regione approvato con legge regionale
28 luglio 1956, n. 3 e successive modificazioni e
integrazioni".
D.L. n. 66, concernente: "Modificazioni alla legge regionale 28
giugno 1982, n. 16 concernente la costituzione della società
finanziaria regionale per lo sviluppo economico della Regione Valle
d'Aosta".
D.L. n. 62, concernente: "Rifinanziamento delle leggi regionali
16 giugno 1978, nn. 23, 24 e 25 concernenti l'adesione della
Regione ai Consorzi di garanzia fidi tra gli artigiani, gli
industriali e i commercianti della Valle d'Aosta".
D.L. n. 63, concernente: "Rifinanziamento per l'anno 1984, e
integrazione della legge regionale 30 gennaio 1981, n. 6
concernente interventi a favorire lo sviluppo delle cooperative di
produzione e lavoro, di trasporto, miste e loro Consorzi".
D.L. n. 52, concernente: "Aumento limitatamente all'anno 1984,
della spesa per l'applicazione della legge regionale 28 giugno
1962, n. 13, modificata con legge regionale 31 maggio 1979, n. 31,
recante norme per il risanamento del bestiame in Valle d'Aosta nei
riguardi delle brucellosi, tubercolosi e mastiti".
D.L. n. 58, concernente: "Aumento dello stanziamento annuo
previsto per l'applicazione della legge regionale 21 dicembre 1977,
n. 72, concernente: "Ordinamento della professione di maestro di
sci e delle scuole di sci in Valle d'Aosta".
Si comunica che il disegno di legge n. 40 approvato dal
Consiglio regionale in data 31 maggio 1984, con provvedimento n.
616/VIII recante: "Riapprovazione ai sensi dell'ultimo comma
dell'art. 31 dello Statuto della legge regionale concernente:
"Modificazioni della pianta organica dei posti e del personale
dell'Assessorato regionale della Sanità ed Assistenza Sociale" è
divenuto esecutivo ai sensi dell'ultimo comma dell'art. 31 dello
Statuto.
I disegni di legge non vistati sono stati i seguenti:
D.L. n. 56, concernente: "Modificazione, integrazione e
rifinanziamento per l'anno 1984, della legge regionale 30 dicembre
1982, n. 101, concernente la costituzione di fondi di rotazione per
l'artigianato, il commercio e la cooperazione, e rifinanziamento
della legge regionale 8 ottobre 1973, n. 33, concernente
la costituzione di fondi di rotazione regionali per la promozione
di iniziative economiche nel territorio della Valle d'Aosta".
Le deliberazioni vistate sono state 18.
Sono state vistate dal Presidente della Commissione di
Coordinamento le seguenti deliberazioni consiliari, per le quali
erano stati richiesti e trasmessi chiarimenti:
n. 563/VIII concernente: "Approvazione del testo della
convenzione da stipulare con la Finanziaria regionale Valle d'Aosta
- Finaosta S.p.A. - per la gestione dei fondi di cui all'art. 5
della legge regionale 28 giugno 1982, N. 16".
n. 607/VIII concernente: "Acquisto di un'area di terreno sita in
località Variney nel Comune di Gignod, di proprietà dei Signori
Coquillard Vanda e Riccardo. - Approvazione, impegno di spesa. -
Delega alla Giunta.
Le deliberazioni non vistate sono state le seguenti:
n. 610/VIII concernente: "Acquisto di immobili siti in Comune di
Pont-Saint-Martin, da destinare ad uffici vari dell'Amministrazione
regionale. Approvazione, impegno di spesa. Delega alla Giunta.
Le riunioni delle Commissioni sono state le seguenti:
Conferenza dei Capigruppo ed Ufficio di Presidenza: 1
Ufficio di Presidenza: 1
I Commissione: 1
II Commissione: 1
III Commissione: 1
I e V Commissione in riunione congiunta: 2
Gruppo di lavoro della III Commissione (per premi fedeltà al
lavoro e progresso economico) 1 I Commissione e Capigruppo per i
problemi della gestione della Casa da Gioco: 2
Commissione speciale per l'industria e l'occupazione: 1
Mi corre l'obbligo, in apertura di questa seduta, di ricordare
brevemente le figure di due esponenti politici di primo piano
scomparsi in questi ultimi giorni e cioè il Segretario generale del
Partito Comunista, Enrico Berlinguer, deceduto lunedì 11 giugno a
seguito di un grave malore che l'aveva colpito al termine di un
comizio a Padova ed il Senatore Antonio Bisaglia, Presidente del
Gruppo Parlamentare Democristiano al Senato, perito tragicamente
domenica 24 giugno.
La scomparsa del leader del più forte Partito Comunista
dell'occidente è una perdita che tocca tutti: compagni di lotta,
avversari storici, amici e nemici. E' una perdita che vulnera
l'intero sistema politico nazionale, sottraendo un riferimento
prezioso, un punto di equilibrio, un meccanismo reattivo sul quale
commisurare una molteplicità di atteggiamenti.
La scomparsa del Senatore Antonio Bisaglia priva la Democrazia
italiana di uno dei suoi protagonisti più validi, di un
Parlamentare coraggioso che si è sempre battuto per rafforzare le
istituzioni democratiche e repubblicane. Le sue qualità,
l'Onorevole Bisaglia le ha messe in luce in una storia politica
densa di responsabilità nel Partito della Democrazia Cristiana, nel
Governo, nelle istituzioni. La sua improvvisa scomparsa priva la
politica italiana di un protagonista di primo piano.
Pensando di interpretare i sentimenti di questa assemblea,
intendo rinnovare ai familiari degli illustri scomparsi, al Partito
Comunista Italiano ed alla Democrazia Cristiana, la nostra sincera
partecipazione al grave lutto che li ha colpiti in un momento così
delicato della vita politica.
In data 25 giugno si è riunito ad Aosta il Comitato di
Coordinamento dei Presidenti dei Consigli regionali delle Regioni a
Statuto Speciale ed Ordinario.
Nel corso dell'incontro, il primo del genere che si svolge in
Valle d'Aosta, sono state dibattute in modo approfondito le
tematiche relative ai problemi delle autonomie locali e del
regionalismo.
Sempre nella riunione in questione è stato deciso di promuovere,
per i giorni 23 e 24 ottobre, a Saint-Vincent, un Convegno
nazionale sul tema: "REGIONI ED INFORMAZIONE". Con questa
iniziativa i Consigli regionali intendono richiamare l'attenzione
degli organi di informazione sulle problematiche regionali e sulle
esigenze che hanno le Regioni di fare conoscere la loro attività e
di raggiungere il cittadino sia attraverso i mass-media, sia
attraverso il potenziamento delle proprie iniziative.
L'organizzazione del Convegno, che vedrà la partecipazione di
esponenti politici e del mondo dell'informazione, sarà curata da
questa Presidenza in collegamento con le Presidenze della
Basilicata, del Veneto, dell'Emilia Romagna, dell'Umbria e del
Piemonte.
Nella riunione in questione si è deciso ancora di concordare, a
livello di Consigli regionali, proposte operative che le Regioni
sottoporranno all'attenzione della Commissione per le riforme
istituzionali presieduta dall'Onorevole Aldo Bozzi.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Vorremmo innanzitutto esprimere alla
Democrazia Cristiana il cordoglio del nostro gruppo per la
scomparsa del Senatore Antonio Bisaglia, Presidente dei Senatori
Democristiani. In tale senso ci associamo alle parole testé
pronunciate dal Presidente del Consiglio.
Ringrazio inoltre il Presidente del Consiglio per le parole di
cordoglio che ha pronunciato nel ricordare la tragica morte del
compagno Enrico Berlinguer segretario generale del Partito
Comunista Italiano. Volevo anche ringraziare la moltitudine di
persone che in Valle d'Aosta, così come in Italia, in Europa e nel
mondo ci hanno espresso la propria commozione e solidarietà.
A nome dei comunisti valdostani ringrazio, in particolare il
Presidente della Giunta regionale, gli Assessori, i colleghi
Consiglieri e tutte le forze politiche, i segretari dei partiti e
dei movimenti nella nostra Regione. Ringrazio anche i semplici
cittadini, gli operai, le forze sindacali dei lavoratori e degli
imprenditori, che ci hanno fatto pervenire espressioni sincere di
commossa partecipazione. Io credo sia giusto ammettere che siamo
stati in parte sorpresi da questo straordinario tributo di affetto
e di riconoscenza e ci siamo chiesti come mai, anche in Valle
d'Aosta, tanti avversari che non la pensano come noi, hanno sentito
ed hanno parlato in questo modo. Anche nelle chiese si è ricordato
e pregato per la morte del compagno Berlinguer.
La risposta è venuta dagli stessi commenti che hanno
accompagnato questi giorni tristi: egli è stato l'immagine di un
rigore morale, di una adesione alla politica come dedizione totale
al bisogno della gente che soffre, che lavora, che produce e che
vive inconsciamente la propria esistenza. E' stato detto che
Berlinguer, la sua politica, la sua lotta ed il suo partito,
abbiano rappresentato in qualche modo in Italia una grande
garanzia, una tutela della vita civile e democratica anche per chi
comunista non era. "E' ingiusto"! ha detto il Presidente Pertini e
la reazione positiva che c'è stata alle parole del Presidente della
Repubblica ci è di conforto.
Ma allora questo vuole dire che nel nostro Paese, per la nostra
gente, c'è bisogno di uomini giusti, molto di più di quanto si
dica. Vuole dire che c'è sete di uomini di pace e la gente sentiva
che Berlinguer era un leader di statura internazionale. La gente
capiva il grande sforzo che Berlinguer stava compiendo
nell'affrontare le grandi innovazioni del mondo del lavoro. La pace
ed il lavoro: per Berlinguer era impossibile parlare di politica
senza preciso riferimento a questi due importantissimi temi. Per
quelli della mia generazione Berlinguer è stato prima di tutto un
compagno dal quale abbiamo appreso che cos'è il partito come
strumento di liberazione e di democrazia, un partito capace di una
salda unità che è sempre il risultato di una discussione libera e
aperta. A noi piace ricordarlo come un compagno sempre attento e
sensibile, che, dietro al suo sguardo un po' triste timido,
nascondeva in realtà un grande coraggio e una ostinazione nel
difendere le posizioni del nostro partito.
Con lo stesso coraggio e con la stessa determinazione ha anche
indicato a tutti noi l'esigenza di un cambiamento. Un commentatore
ha scritto in questi giorni che occorre più forza morale per fare
cambiare posizione ai compagni amici che per affrontare un
avversario. Io credo sia vero! Questa forza morale di Berlinguer è
stata utile al Partito Comunista, com'è utile all'intera democrazia
nazionale.
Noi Comunisti valdostani lo ricordiamo come Segretario generale
sensibile e attento ai problemi della nostra gente e ai problemi
dell'autonomia valdostana. La sua sensibilità verso i nostri
problemi derivava dalla sua disponibilità ad ascoltare e
comprendere le posizioni e le scelte dei Comunisti valdostani,
dalla sua apertura verso il nuovo, verso tutto ciò che scaturiva
dai popoli più diversi, dalla sua disponibilità alle nuove
esperienze. Il parallelismo tra la sua realtà, la Sardegna e la
nostra Regione, è nettamente presente nei suoi discorsi. Nel 1973,
intervenendo sulla piazza Chanoux, Berlinguer disse: "A questi
motivi di interesse politico generale vorrei aggiungere, se mi
consentite, un altro motivo di interesse interregionale,
l'interesse che io porto ai problemi della vostra Regione in quanto
nato in un'altra regione, la Sardegna, quindi figlio di una terra e
di un popolo che ha una ben precisa fisionomia e personalità e
proprie rivendicazioni di giustizia nei confronti dello Stato
centrale. Ebbene proprio in questa qualità io credo di comprendere
bene l'attaccamento che voi avete per la vostra autonomia regionale
e la vostra volontà di farne uno strumento non solo di giusta
esaltazione dei valori etnici e culturali che appartengono alla
vostra tradizione ma soprattutto uno strumento per risolvere i
problemi dell'oggi che sono problemi di sviluppo economico,
progresso civile e sociale, nonché di allargamento della
partecipazione democratica. Per questa Regione, come per la mia, il
vero problema è quello di non ridurre l'autonomia ad un fatto
esteriore di pura facciata ma di garantire quei contenuti e quella
direzione politica che le consentano di realizzarsi nel suo vero
significato, di realizzarsi cioè come autogoverno delle masse
popolari".
Per queste ragioni non manca mai l'impegno del Partito per tutti
i momenti importanti della nostra autonomia, dalla battaglia
personale alle norme di attuazione dello Statuto, al riparto
fiscale e alla recente azione per modificare la legge elettorale
europea. Del tragico comizio di Padova ci resta la lezione umana e
morale di Enrico Berlinguer che rimarrà vivo nel Partito Comunista
e sarà anche un riferimento e una pagina importante per la storia
di tutto il nostro paese.
PRESIDENTE:
Ha chiesto la parola il Consigliere Fosson;
ne ha facoltà.
FOSSON (D.C.):
Per un Partito come la Democrazia
Cristiana che storicamente è sempre stato, in questo dopoguerra,
alternativo al Partito Comunista, il ricordo di Enrico Berlinguer,
avversario leale e preparato, non può essere che il ricordo di un
comunista italiano, immerso nella realtà italiana, sensibile al
problema di un'etica da ricostruire, sensibile all'esigenza di una
riforma morale e culturale nella quale Berlinguer ha immesso tutta
la sua passione di uomo e tutta la sua tensione morale. Dal suo
punto di vista c'è soltanto il ruolo egemone delle forze comuniste
come chiave di soluzione dei problemi. Su questo le nostre strade
si sono divise e si sono divise anche profondamente.
Noi riteniamo, al contrario, che la soluzione dei problemi
morali sia da riporre in altre radici ed in altra etica. A volte i
commentatori hanno accomunato la Democrazia Cristiana al Partito
Comunista sotto l'etichetta di integralismo, dando all'integralismo
un significato di chiusura mentale, dogmatica o conventicola. Noi
riteniamo, e in questo è l'insegnamento morale di Berlinguer, che
se integralismo vuole dire impegnarsi senza riserve per ciò che si
riconosce per vero, allora è un giudizio che noi non dobbiamo
temere.
La scomparsa del Senatore Antonio Bisaglia, tragica e crudele,
ci tocca profondamente e tocca profondamente tutta la comunità
italiana e in particolare modo la Democrazia Cristiana. Antonio
Bisaglia, nato nel 1929 a Rovigo, iscritto alla Democrazia
Cristiana dalla Liberazione, membro dell'Azione Cattolica e della
Federazione degli Universitari Cattolici Italiani, segretario della
Coltivatori diretti, Consigliere provinciale della Democrazia
Cristiana dal 1956, Deputato nel 1963 e successivamente
Sottosegretario, Ministro dell'agricoltura, dell'industria e delle
partecipazioni statali ed infine Presidente dei Senatori
democristiani.
Antonio Bisaglia, esponente di quella regione che a volte si
chiama la Vandea Bianca, esponente di quel Veneto generoso e ricco
di ideali, è stato un uomo senza slanci esteriori improvvisi. Egli
ha sempre espresso la sua potenzialità, la sua capacità e la sua
azione quasi con pudore. E' stato una personalità sensibile nel
captare gli umori della gente, nell'essere presente in mezzo alla
gente, nell'ascoltare le sue esigenze e nel portarle avanti negli
organismi istituzionali. Non sempre e non soltanto ha avuto onori,
ha avuto amarezze ed incomprensioni, ha avuto anche dei momenti
difficili. Vorrei ricordare le sue dimissioni da Ministro
dell'Industria sotto il peso di un dibattito che riteneva
incompatibile la sua posizione di assicuratore, nella vita privata,
con quella di Ministro dell'Industria. Ebbene Antonio Bisaglia si
dimise prima ancora che ci fosse una qualsiasi decisione ufficiale.
Non è da tutti sapere scegliere una strada, anche se questa è la
più difficile. Uomo della terza generazione democristiana,
sostanzialmente unita negli anni della creazione di una D.C. intesa
come partito democratico di massa modernamente organizzato, scelse
una via sua, caratterizzata dall'attenzione principale alle
componenti della struttura sociale: il mondo rurale, il settore
artigianale e quello impiegatizio, la buona gente cattolica che
restavano l'ossatura di un partito in continua evoluzione. Qualcuno
ha detto che era un conservatore, ma noi riteniamo che il non
disperdere ciò che la tradizione ci ha dato ed l'intendere
quest'ultima non come un peso ma come una forza che ci da una
direzione non sia un difetto ma un pregio.
In questo senso noi lo ricordiamo con le parole del nostro
segretario nazionale Ciriaco De Mita quando dice: "La sua scomparsa
priva la D.C., il Senato e la politica italiana di un uomo non
facilmente sostituibile e che aggrava le nostre difficoltà".
