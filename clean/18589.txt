Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 1696 del 6 dicembre 2000 - Resoconto
OGGETTO N. 1696/XI Modalità di rimozione del materiale inerte
trasportato dai torrenti. (Interrogazione)
Interrogazione Rilevato che, con la recente alluvione
dell’ottobre scorso, i torrenti della nostra regione
hanno trasportato a valle ingenti quantità di materiale
inerte;
Ritenuto opportuno conoscere con quali modalità tale materiale
verrà rimosso e come verrà riutilizzato;
il sottoscritto Consigliere regionale
Interroga
l’Assessore competente per sapere:
1) con quali modalità e con quali costi il materiale inerte
trasportato dai torrenti in piena viene rimosso;
2) se le imprese che rimuovono tale materiale possono
trattenerlo per sé e commercializzarlo.
F.to: Curtaz
PrésidentLa parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Il Consigliere chiede con quali modalità e
quali costi il materiale inerte trasportato dai torrenti in piena
viene rimosso. Bisogna distinguere le varie casistiche: laddove si
tratta di materiale depositato sulle sedi viabili o che occludeva
gli attraversamenti dei corsi d’acqua nella maggior
parte dei casi sono stati i Comuni che, in sede di somma urgenza,
sono intervenuti e il materiale estratto è stato o depositato in
aree di stoccaggio individuate dal Sindaco o depositato nelle
discariche comunali.
Lo stesso dicasi per quanto riguarda il materiale depositato in
edifici pubblici o privati. Quando i Comuni sono intervenuti per lo
sgombero e la pulizia hanno depositato questo materiale nelle
discariche comunali o in aree individuate dal Comune stesso.
Per quanto riguarda il materiale depositato sulle aree agricole,
questo materiale è di proprietà dei privati proprietari dei
terreni. Saranno in linea di massima i Consorzi di miglioramento
fondiario che, come in passato, si occuperanno dei lavori di
sistemazione dei terreni procedendo quindi con progetti globali e
complessivi di aree vaste.
Nella definizione di questi progetti laddove questo materiale
avrà una granulometria tale da avere qualche interesse per
l’industria estrattiva, lì bisognerà tenere conto
del valore di questo materiale nella stima e nei computi metrici
che verranno definiti per i lavori da fare che dovranno essere
messi in appalto.
Infine, il materiale depositato negli alvei, per quanto riguarda
le aste laterali in prossimità dei centri abitati, laddove si è già
intervenuti sempre in fase di somma urgenza per ripristinare minime
condizioni di sicurezza, sono intervenuti i Comuni direttamente o
in qualche caso siamo intervenuti noi con i servizi competenti.
Il materiale è stato di regola accatastato lungo le sponde o
trasportato in aree di stoccaggio anche qui individuate dai Sindaci
in collaborazione con il Corpo forestale valdostano. Evidentemente,
si tratterà adesso nella seconda fase di provvedere allo
smaltimento di questi accumuli; come, lo vedremo dopo.
In qualche caso i Sindaci hanno utilizzato il materiale inerte
per recuperare aree depresse o per ripristinare aree erose o
franate trovando quindi una sistemazione definitiva allo stesso
materiale. Per quanto riguarda il materiale depositato nella Dora,
solo da qualche giorno è stato possibile iniziare i rilievi
puntuali perché ancora c’era presenza in alveo di
una quantità d’acqua che non ha permesso di farlo
prima, per procedere alla definizione di un programma di pulizia e
disalveo della Dora.
In relazione ai costi e per quanto riguarda la seconda domanda,
che chiede se le imprese che rimuovono tale materiale possono
trattenerlo per sé o commercializzarlo, sin dai primi giorni
immediatamente successivi agli eventi, con una nota del 20 ottobre
si era ricordato ai Comuni e all’Associazione
valdostana delle imprese edili che il materiale estratto dagli
interventi di disalveo è di proprietà demaniale, di proprietà
regionale quindi, e che le Imprese che eseguono gli interventi
possono eventualmente richiedere l’acquisizione del
materiale litoide dietro la corresponsione del canone demaniale e
senza il riconoscimento dei costi di trasporto in cava.
Si richiedeva poi ai Sindaci di individuare, unitamente al Corpo
forestale e ai tecnici regionali, idonee aree nelle quali
trasportare il materiale in attesa di una sua alienazione o
sistemazione definitiva.
Sono per il momento pochissimi i casi dove ciò è avvenuto,
mentre è in corso di predisposizione un programma di recupero che
avrà per oggetto il corso della Dora Baltea, dove il materiale ha
un valore commerciale superiore. Tale programma, considerati gli
ingenti quantitativi disponibili, dovrà con ogni probabilità essere
coordinato con l’attività estrattiva fuori alveo nel
suo complesso. Quanto il materiale viene recuperato da
un’impresa, la stessa corrisponde il canone
demaniale che è di 5.400 lire/metri cubi e lo recupera senza oneri
per l’Amministrazione. Questo sulla Dora.
Diverso è il caso per il materiale da disalveare nei torrenti;
in questi casi l’attività delle Imprese viene
remunerata per quanto riguarda lo scavo applicando il prezziario
diffuso dall’Assessorato del territorio con due
circolari: una del 25 ottobre e l’altra del 3
novembre.
Président
La parole au Conseiller Curtaz.
Curtaz (PVA-cU)
Mi dichiaro soddisfatto delle risposte
avute dall’Assessore che mi sono sembrate non solo
pertinenti, ma anche abbastanza precise, soprattutto direi
rassicuranti su un punto che ci ha un po' preoccupato e che a dire
il vero continua a preoccupare, cioè che in questa fase di
ricostruzione si possano verificare indipendentemente dalla volontà
dell’Amministrazione degli abusi piccoli o grandi,
visto anche lo stato di caos relativo, successivo
all’alluvione. Infatti è possibile che qualcuno,
eludendo le normative in vigore, possa prelevare il materiale
inerte, stoccarlo nelle proprie cave e poi venderlo, facendo il
business dell’inerte. Questo è il rischio che si
corre e che peraltro è già stato da qualche parte adombrato.
Ripeto, sono soddisfatto della risposta data
dall’Assessore, chiedo però
all’Assessore che vengano intensificati i controlli
affinché non si verifichino abusi in questo settore.
