Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1362 del 23 maggio 1985 - Resoconto
OGGETTO N. 1362/VIII - RINVIO TRATTAZIONE DELLE PROPOSTE DI
LEGGE N. 44, N. 141, N. 184 E N. 185.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Questa proposta di legge è stata
presentata il 14.2.1984 e siamo a maggio 1985, riguarda però un
problema che continua ad essere sentito da numerosi lavoratori in
cassa integrazione, che devono aspettare mediamente sei mesi prima
di avere diritto a quanto loro spetta.
Il problema è sempre sul tappeto e finora, per quanto ci
risulta, questa è l'unica proposta di legge che ha detto qualcosa
in materia. Abbiamo sentito in merito le organizzazioni sindacali
qualche settimana fa e, rispetto all'anno precedente, su questa
proposta di legge c'è stata una posizione unanimemente favorevole,
anche se con qualche osservazione. In precedenza solo alcune
organizzazioni avevano espresso parere favorevole a questa proposta
di legge, mentre recentemente la posizione è stata unitaria. E'
venuto un suggerimento di modifica dell'art. 4, in cui si dice che
possono godere dei benefici del fondo di integrazione salariale i
lavoratori che dichiarano la disponibilità per essere impiegati in
lavori socialmente utili.
Di fronte a questo atteggiamento delle organizzazioni sindacali
e all'attesa da parte dei lavoratori in cassa integrazione,
vorremmo sapere qual è la posizione della Giunta regionale, prima
di decidere cosa fare di questa proposta di legge. Il meccanismo è
noto: con la presente legge si va a costituire presso la FINAOSTA
un fondo speciale di anticipazione, di integrazioni salariali, a
cui possono ricorrere le imprese che sono costrette a mettere in
cassa integrazione speciale i lavoratori; il fondo viene
ripristinato quando le imprese ricevono da parte dell'INPS le somme
spettanti ai lavoratori.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Su questo argomento la posizione
dell'esecutivo è di questo tipo: riteniamo che il pagamento e il
rispetto dei tempi per il pagamento della cassa integrazione sia
compito e dovere degli organi dello Stato. A questo proposito c'è
un rapporto che lega direttamente l'azienda con i lavoratori e con
gli organi che devono provvedere al pagamento in tempi ristretti
della cassa integrazione, per cui l'Amministrazione regionale non è
favorevole ad operare in sostituzione degli organi statali.
Allo stesso tempo, nel protocollo di intesa che stiamo definendo
con le organizzazioni sindacali, esiste un progetto che prevede a
questo proposito delle possibilità di intervento della
Regione, rispetto all'utilizzazione dei lavoratori in cassa
integrazione, per lavori socialmente utili e ad eventuali speciali
interventi della Regione a favore degli enti locali nelle zone
particolarmente colpite dalla crisi. L'atteggiamento dell'esecutivo
rispetto a questo progetto di legge è di astensione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Abbiamo presentato il 30 aprile di
questo anno una proposta di legge contenente "Provvedimenti
straordinari ed urgenti per l'occupazione". Non siamo soddisfatti
del comportamento dell'Assessore alle finanze perché, mentre le
proposte di legge della Giunta due giorni dopo che sono presentate
hanno già il parere e arrivano in Commissione, anche prima che
siano trascorsi i tempi fissati dalla prassi, la nostra proposta di
legge fino a ieri non era ancora giunta ai Consiglieri, perché
manca il parere dell'Assessorato alle Finanze. Ma questa è una
osservazione marginale, solo per far capire come vengono trattate
diversamente le proposte di legge dei Consiglieri e quelle della
Giunta.
La Giunta regionale ci dice, per mezzo dell'Assessore
all'Industria, che in questo caso non vuole surrogare gli organi
competenti ad erogare ai lavoratori i fondi loro spettanti. C'è da
notare che nel documento politico della maggioranza, nella cui
stesura aveva avuto una parte importante l'Assessore Lanivi, il
principio di sussidiarietà era uno fra quelli posto a fondamento
dell'attività politica della Giunta. Quindi noi questo fatto che si
surroghi lo Stato quando si devono dare i soldi agli industriali,
ma non si voglia fare altrettanto quando i soldi siano da dare ai
lavoratori, lo riteniamo un atteggiamento del tutto sbagliato.
Siccome abbiamo presentato una proposta di legge sull'occupazione
che dovrà arrivare all'esame del Consiglio e siccome la proposta di
cui stiamo parlando è legata a questa seconda proposta
sull'occupazione, chiediamo un rinvio della presente proposta di
legge al Consiglio in cui sarà iscritta la nostra seconda proposta
di legge, per fare un discorso complessivo. Facciamo questa
richiesta perché intendiamo fare alcune modifiche che tengano conto
delle osservazioni dei Sindacati e vogliamo avere un confronto
nuovo con questi ultimi, per chiarire come si possano avere su
certi problemi atteggiamenti che non riusciamo a comprendere nei
confronti della Giunta regionale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
vorrei fare alcune osservazioni circa
il protocollo d'intesa, che fra le altre cose ha avuto anche
l'approvazione della Commissione di Coordinamento e sull'iter che
il documento stesso ha avuto. Il protocollo di intesa con le
organizzazioni sindacali aveva alcuni obiettivi importanti: uno, un
discorso di metodo, di rapporto fra Governo regionale, Consiglio
regionale ed organizzazioni sindacali; due individuare un quadro
generale di riferimento comune, quindi politico; tre, individuare
degli strumenti che si sono definiti straordinari rispetto ad una
situazione delicata. E' stato un rapporto che è andato avanti nel
corso di questo inverno e che è sfociato in quel documento riguardo
al
quale la Giunta approvandolo, oltre a darne un parere
positivo, ha anche indicato due ulteriori precisazioni: la prima è
di consultare preventivamente le categorie imprenditoriali
interessate alla realizzazione
di quel pacchetto, in questo senso il documento è stato
distribuito alle categorie degli imprenditori, siano essi
industriali, artigiani, commercianti o operatori nella
cooperazione; la seconda è stata quella di sentire la competente
Commissione consiliare. Ho provveduto ieri, non appena ci è
arrivato il visto della Commissione di Coordinamento, a farne copia
per inviarlo alla Commissione, dove potremo quanto prima dare un
giudizio e valutare nel complesso l'impostazione politica e la
serie di progetti che quel documento contiene.
PRESIDENTE:
C'è stata la richiesta da parte dei
proponenti di rinviare la Proposta di legge n. 44 "Costituzione
presso la Finanziaria regionale di un fondo speciale di
anticipazione di integrazioni salariali" al momento in cui il
Consiglio affronterà l'altra proposta avanzata dal Gruppo comunista
sui problemi dell'occupazione. Se il Consiglio non ha obiezioni, si
deve ritenere che all'unanimità il Consiglio accoglie la proposta
di rinvio.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Sulla base di quanto ha poc'anzi
preannunciato l'Assessore, chiediamo un rinvio dell'esame della
nostra proposta di legge, anche perché non abbiamo avuto ancora la
possibilità di approfondire quel pacchetto cui si riferiva
l'Assessore nell'intervento di risposta al Consigliere Mafrica.
Riteniamo che sia corretto approfondire quelle che sono le
proposte della Giunta, dopo di che decidere se arrivare ad un testo
unificato, se questo è possibile, oppure mantenere la nostra
proposta di legge nella sua attuale strutturazione.
Ne chiediamo pertanto il rinvio alla prossima riunione
consiliare, anche perché vorremmo approfondire come gruppo
socialista un contatto con le organizzazioni di categoria.
PRESIDENTE:
C'è una proposta di rinvio, formulata dal
Consigliere Torrione, concernente la proposta di legge n. 141
"Interventi a favore delle imprese artigiane della valle d'Aosta
per l'avviamento al lavoro di giovani apprendisti" al prossimo
Consiglio, che è già stato stabilito per il 5 e 6 giugno. Siccome
il Consigliere Torrione aveva fatto dei collegamenti con altre
iniziative che forse per quella data non avranno trovato
compimento, mi permetto di chiedere se riteneva di modificare il
rinvio alle Commissioni. Allora la formulazione esatta è il rinvio
alle Commissioni affinché, quando esse abbiano espresso il parere
ed i componenti lo richiedano, ritorni in Consiglio. Se il
Consiglio non ha obiezioni in merito, anche questa proposta di
legge viene rinviata.
PRESIDENTE:
C'è la proposta di abbinare la discussione
per quanto riguarda le proposte di legge n. 184: "Modificazioni ed
integrazioni alla L.R. 8.10.1973,
n. 33, concernente la costituzione di fondi di rotazione
regionale per la promozione di iniziative economiche nel territorio
della valle d'Aosta", e n. 185: "Integrazione e rifinanziamento
della L.R. 30.12.1982, n. 101, concernente la costituzione di fondi
di rotazione per l'artigianato, il commercio e la
cooperazione".
Ha chiesto di parlare il Consigliere Stévenin, ne ha
facoltà.
STEVENIN - (U.V.):
Compte tenu que la Commission
compétente n'a pas encore eu la possibilité d'examiner les deux
projets de loi, je demande de les renvoyer à la Commission.
J'espère que cela puisse se passer dans un délai très bref.
Merci.
PRESIDENTE:
Il y a une proposition de renvoi des deux
propositions de loi; si le Conseil n'a aucune objection
particulière, les objets n° 34 et n° 35 sont renvoyés aux travaux
des Commissions.
