Classificazione
AGRICOLTURA


Resoconto integrale del dibattito dell'aula
Oggetto del Consiglio n. 2790 del 22 ottobre 1997 - Resoconto
SEDUTA ANTIMERIDIANA DEL 22 OTTOBRE 1997
OGGETTO N. 2790/X Mancata realizzazione della Cooperativa Enfer
di Arvier. (Interrogazione)
Interrogazione Venuti a conoscenza del fatto che la Cooperativa
vinicola Enfer di Arvier attende da anni la realizzazione di una
nuova cantina, trovandosi attualmente in affitto presso una sede
inadeguata alle esigenze di una cooperativa che conta una
settantina di iscritti e produce 25.000 bottiglie di vino Doc
all'anno, oltre ad altre migliaia di bottiglie di vino da
tavola;
Visto che da diversi anni il progetto di edificazione della
nuova sede della Cooperativa giace nei cassetti dell'Assessorato
all'Agricoltura, e che il progetto esecutivo esiste già da tempo,
mentre la Regione ha acquistato l'appezzamento utile per edificare
la cantina ma non ha ancora stabilito i capitolati per l'appalto
dei lavori di edificazione;
i sottoscritti consiglieri regionali
Interrogano
la Giunta regionale per sapere:
1) quali sono i motivi burocratici o tecnici che ostano alla
realizzazione della nuova cantina della Cooperativa Enfer di
Arvier, considerata la disponibilità fino ad oggi dimostrata
dall'Amministrazione regionale, che, seppure abbia acquistato i
terreni necessari, non è mai giunta alla posa in opera dei lavori
di costruzione;
2) quando intende, una volta superati gli ostacoli, dar
finalmente avvio all'appalto per i lavori di edificazione della
cantina della Cooperativa vinicola Enfer.
F.to: Lanièce - Dujany - Collé
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) C'è qualche inesattezza nelle premesse
dell'interrogazione, dovuta al fatto che i consiglieri hanno
ripreso, credo, le dichiarazioni del Presidente della Cooperativa,
che sono apparse sui mezzi di informazione e che non sono del tutto
esatte, nel senso che purtroppo non disponiamo ancora del progetto
esecutivo.
Anche qui, da quando è stata presa la decisione di realizzare la
Cooperativa, credo che non si possano ascrivere all'Assessorato
particolari ritardi.
Qualche ritardo c'è stato, dovuto al fatto che il progettista
incaricato, Arch. Furio Bovet, ha vinto un concorso e ha deciso di
diventare dipendente regionale. Precisamente è diventato istruttore
tecnico all'Assessorato dell'ambiente, settore urbanistica, quindi
abbiamo dovuto nel giugno ?96 dare l'incarico ad un nuovo
tecnico.
Lo stato dell'arte è che abbiamo potuto esaminare ed approvare
il progetto definitivo. Stiamo attendendo il parere della
Soprintendenza, che è in via di definizione, è questione di
settimane; stiamo attendendo ancora un parere dell'Enel per quanto
riguarda l'autorizzazione a costruire nelle vicinanze di una linea
ad alta tensione, anche lì credo che non ci siano particolari
problemi. Autorizzazione che peraltro abbiamo richiesto il 17
giugno di quest'anno.
Il progetto esecutivo è in via di realizzazione, il tecnico mi
ha garantito che è in grado di consegnarlo completo di capitolati
entro la metà di novembre; se i tempi che ho citato verranno
rispettati, sicuramente prima della fine del ?97 porterò in Giunta
la delibera di appalto.
I finanziamenti ci sono, per cui credo che se non ci saranno
intoppi nella fase di appalto, nella prossima primavera sarà
possibile iniziare la costruzione della cantina cooperativa di
Arvier.
Si dà atto che, dalle ore 10,10, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (Aut) Prendo atto della risposta dell'Assessore che
ringrazio per le precisazioni. Anche noi sapevamo che c'era un
progetto precedente, che era stato bocciato, e che adesso c'era un
progetto esecutivo che doveva essere presentato entro il 15
novembre.
Questo problema è stato da noi sollevato perché riteniamo
importante portare all'attenzione di questo Consiglio e quindi
della Giunta regionale l'esistenza di questa cantina vitivinicola,
che era stata la seconda ad ottenere il riconoscimento Doc al vino
e che tuttora non può usufruire di una sede adeguata per lo
svolgimento della sua attività; quindi ci siamo permessi di
presentare quest'oggetto, senza ovviamente voler fare alcuna
polemica, per sapere a che punto è la situazione dei lavori dal
momento che il prossimo anno ci sarà una ricorrenza particolare,
cioè il ventennale, e che per allora sarebbe opportuno che la
cantina potesse festeggiare questa ricorrenza speciale sapendo che
finalmente potrà usufruire di una sede nuova e più adeguata.
Ci fa piacere sapere che, se i tempi saranno rispettati, entro
la fine dell'anno ci sarà questa delibera da parte della Giunta e
che i lavori potranno iniziare nella primavera del prossimo
anno.
