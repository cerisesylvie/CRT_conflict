Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3229 del 7 febbraio 2018 - Resoconto
OGGETTO N. 3229/XIV - Approvazione di risoluzione:
"Riconoscimento del diritto dei profughi siriani a sostenere le
proprie istanze nelle sedi istituzionali in cui si decide la sorte
del loro paese".
Farcoz (Président) -
Point n° 38.02 à l'ordre du jour.
Pour l'illustration la parole à la vice-présidente Morelli.
Morelli (ALPE) -
La Valle d'Aosta è una piccola regione,
ma non è e non vuole essere una regione ripiegata su sé stessa, una
regione isolata e insensibile a ciò che accade nel mondo. Pure il
Consiglio regionale, nonostante il suo ruolo sia principalmente
quello di occuparsi delle questioni locali, vuole prestare
attenzione anche alle grandi questioni internazionali. In
particolare, lo fa nel momento in cui a sensibilizzarlo sono dei
giovani valdostani impegnati in prima persona in situazioni gravi,
in Paesi che sono teatro di conflitti come in questo caso.
La risoluzione, che ho il privilegio di illustrare, è stata
sottoscritta dall'Ufficio di Presidenza e da tutti i capigruppo,
quindi è una risoluzione condivisa da tutto il Consiglio e credo
che questo faccia onore alla nostra Assemblea. Riguarda la
situazione dei profughi siriani, che hanno abbandonato il loro
Paese a causa di un conflitto che dura ormai da cinque anni. Si
valuta che siano da un milione e mezzo a due milioni i profughi
siriani che si sono stabiliti lungo il confine in territorio
libanese e che vivono ammassati in campi profughi in condizioni
difficilissime, andando per di più a gravare sulla condizione non
facile di quel paese e quindi molto spesso devono anche scontrarsi
con l'ostilità delle popolazioni locali.
La proposta che ci viene rivolta da Operazione Colomba, che è il
corpo nonviolento di pace dell'associazione Comunità Papa Giovanni
XXIII, che annovera tra i suoi attivisti anche dei giovani
valdostani, è di sostenere il riconoscimento del diritto dei
profughi siriani a far sentire la propria voce nelle sedi
istituzionali, in cui si decide la sorte del loro Paese. Quindi ci
viene richiesto un sostegno morale a questa proposta di pace
promossa da Operazione Colomba. Io credo che, attraverso
l'approvazione di questa risoluzione, noi implicitamente esprimiamo
anche un ringraziamento a questi nostri giovani che, in modo
semplice e senza enfasi, si impegnano in nome di valori di
solidarietà che tutti condividiamo, valori di solidarietà e di
civiltà che in qualche modo la comunità valdostana ha contribuito a
trasmettere loro. L'invito al Consiglio regionale è di votare in
modo compatto e unanime, come sicuramente accadrà, questa
risoluzione.
Président -
La parole au collègue Fabbri.
Fabbri (UVP) -
Devo ringraziare la collega Morelli, che
si è presa carico di presentare questa risoluzione a nome di tutto
il Consiglio. Noi, come gruppo UVP, voteremo convintamente questa
risoluzione, che è un'espressione di condivisione della sofferenza
di un popolo e di una situazione che ha creato veramente una
tragedia, a cui tutti quanti abbiamo partecipato nel corso degli
anni, rendendoci conto di come questi eventi bellici abbiano una
ripercussione terrificante non solo sulle questioni materiali di un
popolo, ma sull'anima di un popolo stesso. Dico questo perché ho
avuto modo di partecipare personalmente a delle azioni proprio per
aiutare il popolo siriano e chi direttamente si era occupato di
portare gli aiuti a tale popolazione, mi rappresentava la
difficoltà che c'è di mantenere il più possibile nelle vicinanze
della loro nazione i siriani, affinché non ci sia uno sfaldamento,
una dispersione di questa popolazione. Quindi, quella che noi oggi
assumiamo in questo Consiglio, anche se naturalmente è
un'iniziativa di vicinanza, è un'azione ancora più importante,
proprio perché va a sostenere una solidarietà verso una popolazione
che ha bisogno di sentirsi in qualche modo aiutata coralmente da
tutte le persone che si fanno carico di questa situazione così
grave ed estremamente pericolosa, nel momento in cui questo popolo,
oltre ai danni materiali, subisce anche una dissoluzione della
propria identità. Per cui è estremamente importante che anche il
Consiglio regionale della Valle d'Aosta partecipi a questa
risoluzione.
Président -
La parole au collègue Padovani.
Padovani (CC-MOUV) -
Come hanno già detto bene i miei
colleghi prima, la guerra in Siria, ormai in corso da diversi anni,
sta devastando quel Paese. Stare qui a ricordare le colpe e le
cause dello scoppio di questa guerra sarebbe davvero lungo: le
conosciamo tutti.
Il nostro gruppo condivide l'importanza che le organizzazioni
non governative hanno nei conflitti, perché portano sostegno,
portano aiuto alla popolazione colpita, ai profughi, come qui è
citato nella risoluzione. Organizzazioni non governative che in
quest'ultimo periodo sono state colpite da ingiurie e da critiche,
anche feroci e ingiuste, da parte di alcune forze politiche che non
siedono in questo Consiglio.
Noi come gruppo sosteniamo questa risoluzione perché, oltre a
pensare che le organizzazioni non governative abbiano un ruolo
fondamentale per la risoluzione dei conflitti e per il sostegno
alle popolazioni colpite, crediamo anche che sia diritto dei
popoli, che vivono questi conflitti, poter dire la loro nei tavoli
di pace. Pensiamo che le popolazioni e le persone che sono dovute
scappare dalla loro terra e che sono profughe in una qualsiasi
parte del mondo, abbiano il diritto di decidere quale sia la
soluzione migliore per far terminare questa guerra, che ormai ha
causato diverse migliaia di vittime e tanta distruzione in quei
Paesi. Quindi annuncio fin da ora il voto favorevole del nostro
gruppo.
Président -
La parole au collègue Cretier.
Cretier (PD-SIN.VDA) -
Anch'io mi accodo al sostegno a
questa risoluzione presentata dalla collega Morelli e sostenuta da
tutto il Consiglio in modo positivo. Mi sento di dire che oltre al
sostegno morale si potrebbe fare molto di più, anche personalmente
con un sostegno materiale, attraverso le organizzazioni,
soprattutto per quanto riguarda il vestiario o cose che non
utilizziamo più in casa.
Questa iniziativa di volontariato è fatta da persone che
purtroppo sacrificano anche le loro giornate di ferie e i periodi
di vacanza, quindi con un alto valore morale e civile. Sono persone
che operano con nobili intenti in situazioni disperate, per le
popolazioni civili che si trovano ammassate al confine in campi
profughi, dove c'è molto da fare sul piano sanitario e della
sussistenza alimentare. Ma soprattutto è importante dare un
concreto futuro anche nelle scelte, come descritto nella
risoluzione, con una rappresentanza efficace ai tavoli per la pace
futura di queste popolazioni veramente in difficoltà.
Président -
Il n'y a pas d'autres interventions. Je mets
en votation la résolution. Votation ouverte. Votation close.
Résultat du vote:
Présents: 32
Votants: 32
Pour: 32
Le Conseil approuve à l'unanimité.
