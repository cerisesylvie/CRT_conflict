Classificazione
AGRICOLTURA



Oggetto del Consiglio n. 2125 del 24 maggio 2016 - Resoconto
OGGETTO N. 2125/XIV - Interrogazione: "Risoluzione delle
problematiche inerenti il pagamento del premio unico
P.A.C.".
Viérin M. (Presidente)
- Punto n. 11 dell'ordine del
giorno. La parola all'Assessore Testolin.
Testolin (UV) -
Per quanto concerne il quesito: "se si è
giunti alla risoluzione delle anomalie riguardanti i codici di
pascolo che hanno impedito in parte il pagamento del premio unico e
la definizione delle assegnazioni dei titoli"; in premessa si
ricorda come la nuova impostazione della domanda unica, di cui al
regolamento n. 1307 del 2013 dell'Unione europea, ha comportato una
serie di novità, di cui la più importante per la nostra Regione è
sicuramente il riconoscimento a premio dei prati e pascoli
permanenti che potrà garantire agli agricoltori valdostani
l'erogazione di importi più consistenti rispetto al passato a
valere sul primo pilastro. L'attuazione di questa nuova regola per
le sue caratteristiche ha determinato nuovi metodi di calcolo per
l'assegnazione dei titoli e la determinazione del loro valore da
parte di Agea. In sede di attuazione di tali regole sono però sorte
alcune criticità che accomunano tutte le Regioni italiane, compresa
la nostra.
Nello specificare come la competenza in merito alla domanda
unica sia esclusivamente di Agea, si segnala come Area VdA abbia
avviato l'attività di supporto alle risoluzioni delle problematiche
in essere nella nostra regione, a seguito di un incontro bilaterale
con Agea stessa tenutosi a fine marzo. Sulla base dello stato di
avanzamento dei pagamenti si è deciso un piano di lavoro volto in
prima battuta a riconoscere le deroghe regionali al decreto
ministeriale sulla condizionalità relativamente al carico minimo e
giorni di pascolamento particolari per la nostra realtà: tali
interventi hanno permesso di procedere ai pagamenti a favore di un
consistente numero di agricoltori valdostani. Con i decreti di
pagamento emessi da Agea il 28 aprile, il 6 maggio e il 12 maggio
l'importo erogato oggi si attesta a circa 2,1 milioni di euro, pari
al 70,3 percento dell'atteso ed è in media con il dato del resto
d'Italia.
Allo stato attuale, si ribadisce come Area VdA stia fornendo la
propria collaborazione ad Agea per il perfezionamento del restante
30 percento. Il lavoro è focalizzato sulla necessità da parte di
Agea di individuare le opportune modifiche alle procedure che la
stessa sta adottando per la verifica del carico animale nelle zone
di alpeggio. Area, in particolare, a questo proposito sta
coadiuvando Agea nella verifica delle incongruenze persistenti
fornendo lei stessa i dati dell'effettiva utilizzazione delle
superfici pascolive. La conclusione di tale lavoro, e
conseguentemente la possibilità di pagamento di quanto ancora
erogato, è prevista da parte di Agea per la fine del prossimo mese
di giugno.
Presidente -
La parola al collega Nogara.
Nogara (UVP) -
Questa interrogazione era proprio per
avere delle risposte più o meno certe, perché capiamo che con i
rapporti che ci sono in Agea, con le problematiche che ci sono
adesso a livello nazionale, non possiamo avere delle risposte
certe. Quello che mi ha detto lei adesso, Assessore, sta bene a
tutti, ma basta saperle le cose. Già in commissione l'altra
settimana quello che ho detto a lei è quello che ho detto al
direttore Area: riusciamo a dare delle comunicazioni agli
agricoltori? Ma man mano che si hanno delle informazioni! Sono
circa due anni che si parla del P.A.C., che sarà il salvagente per
tutti gli agricoltori che per il PSR prendono meno soldi, ma le
chiedo, Assessore: si può sapere alla fine, facendo i vari calcoli
- ormai le varie tabelle le abbiamo - quanto si prende ad ettaro?
Non sarà mica una cosa terrificante? Ma proprio perché gli
agricoltori si devono fare quattro conti!
Come le ho ribadito in commissione, bisogna partire dagli
agricoltori, non da Bruxelles, da Agea o da Roma. Queste persone
hanno bisogno di tre cose essenziali e sicure, se si possono dare:
quando e quanto vengono pagate; in che periodo più o meno e quanto
più o meno, perché io penso che se lei si mette nei panni di un
agricoltore, per mandare avanti l'azienda deve sapere più o meno
quanto e quando può far conto sui soldi. È solo questo che le
voglio dire; anche delle piccole informazioni, come mi ha dato lei
adesso, ma precise, sono un aiuto per un agricoltore. Se i
dirigenti di Area hanno confermato che sicuramente per fine giugno
arriverà interamente la P.A.C. gli agricoltori si organizzano per
fine giugno. Per quello che so io, ma perché mi sono documentato,
tanti agricoltori hanno preso solo la P.A.C. per quello che
riguarda il piano, mentre tutti gli alpeggi non hanno preso niente;
qualcuno è stato pagato al 100 percento, qualcuno al 70 percento o
al 50 percento, perché?
Basta una comunicazione per rappresentare la situazione, e io
non sarei qui a farle questa interrogazione, non abbiamo problemi
sul territorio e tutti si organizzano nel modo giusto. Questa
interrogazione andava in questo senso.
Per l'ennesima volta, Assessore: riusciamo prima poi a far sì
che le informazioni che ha Area o l'Assessorato vengano comunicate
all'esterno?
Presidente -
Anche il punto n. 12 è rimandato all'arrivo
dell'Assessore Donzel.
