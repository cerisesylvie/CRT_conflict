Classificazione
AMBIENTE
Inquinamento



Oggetto del Consiglio n. 1639 del 5 dicembre 2005 - Resoconto
OGGETTO N. 1639/XII - Normativa in materia di illuminazione
esterna. (Interpellanza)
Interpellanza
Ricordato il contenuto della legge regionale 28.4.1998 n. 17
"Norme in materia di illuminazione esterna", avente quale
principale finalità quella del contenimento dell'inquinamento
luminoso;
Ritenuto che, dopo oltre sette anni di vigore della
normativa, sia necessaria una riflessione sullo stato della sua
applicazione e sul raggiungimento delle finalità
perseguite;
Creduta opportuna un'ulteriore riflessione sulla necessità di
aggiornare la legislazione vigente, anche in riferimento alle
normative più avanzate, recentemente approvate da altre Regioni
italiane;
il sottoscritto Consigliere regionale
Interpella
l'Assessore competente per sapere:
1) qual è lo stato di attuazione della legge n. 17/1998
"Norme in materia di illuminazione esterna" e quali interventi
concreti sono stati attivati per il raggiungimento delle finalità
indicate;
2) se il Governo regionale intenda proporre un aggiornamento
della normativa di settore, anche alla luce delle esperienze di
altre Regioni.
F.to: Curtaz
Presidente - Non c'è illustrazione.
La parola all'Assessore al territorio, ambiente e opere
pubbliche, Cerise.
Cerise (UV) - La legge regionale n. 17/1998 disciplina la
materia di illuminazione esterna ed ha alcune finalità: quelle del
contenimento dell'inquinamento luminoso, la salvaguardia della
fauna notturna, la tutela dei siti degli osservatori astronomici
professionali e non professionali. Si tratta di una legge che ha
delle valenze importanti per quanto riguarda l'aspetto ambientale
relativamente all'argomento della luce. L'articolo 3 definisce i
requisiti di qualità dell'illuminazione stradale e delle aree
esterne, che devono possedere tutti gli impianti di illuminazione
esterna di nuova realizzazione o rifacimento. L'articolo 5 sancisce
il rilascio da parte dell'installatore di un certificato di
conformità degli impianti e il controllo di conformità di tale
certificato è affidato all'ARPA. La richiesta di controllo di
conformità del certificato rilasciato dall'installatore è del tutto
volontaria e l'ARPA è stata chiamata ad esprimersi a questa
conformità sì e no 3 o 4 volte nei primi tempi di entrata in vigore
della legge. Per quanto riguarda i dati sulla brillanza relativa
del cielo notturno, ovvero il rapporto fra la luminosità
artificiale e naturale del cielo notturno, sono forniti per tutta
l'Europa dall'Istituto di scienza e tecnologia dell'inquinamento
luminoso. Sono ottenuti da misure satellitari mediante modelli
matematici calibrati con misure fotometriche da terra. Tavole di
brillanza del cielo notturno sono consultabili nell'annuario "APAT"
dei dati ambientali, per intenderci il volume II edizione 2003,
pagine 884-886.
Seconda domanda:
"se il Governo regionale intenda proporre un
aggiornamento della normativa di settore, anche alla luce delle
esperienze di altre Regioni"
, l'Assessorato ha provveduto
all'analisi della normativa in materia ambientale con l'obiettivo
di procedere ad un completamento e aggiornamento di questo quadro,
secondo un ordine di priorità per i settori più direttamente
riferibili alle valenze di prevenzione per la salute umana e di
salvaguardia dell'integrità degli ecosistemi connesse allo stato
dell'ambiente. In questi ultimi 2 anni si è proceduto alla
regolamentazione di importanti ambiti e temi ambientali, acqua e
aria, il piano delle acque... è in fase di predisposizione il piano
di risanamento di qualità dell'aria, è stata predisposta la legge a
tutela dell'inquinamento elettromagnetico, nonché quella a tutela
dell'inquinamento acustico, che saranno presto oggetto di esame da
parte della Giunta regionale.
Per quanto riguarda la questione relativa alla tutela
dell'inquinamento luminoso, avevamo fatto una disamina della legge
n. 17/1998 rilevando che questa aveva dei punti di forza, ma aveva
anche tanti punti di debolezza. Nel contempo abbiamo preso atto che
c'era il disegno di legge n. 2288 recante: "Norme in materia di
illuminazione esterna", a firma del Senatore Basile, che aveva la
finalità di riformare molto la materia, togliendole questa alea di
volontarietà e dando delle indicazioni più precise e cogenti. In
questo ambito la Regione ha una competenza residuale e
regolamentare, mentre ripeto tale disegno di legge era più
articolato e poteva essere un punto di forza su cui articolare la
legge regionale. L'ultima volta che abbiamo avuto modo di discutere
di questo disegno di legge è stato in data 21 luglio 2005 in
Conferenza Stato-Regioni, quindi l'argomento è tutt'altro che
accantonato, c'è tale iter a livello nazionale e finalmente siamo
arrivati all'esame in sede referente del testo unificato, perché
c'erano delle proposte che erano state avanzate da altre sedi, a
seguito di una conferenza del 23 settembre 2003. Questo è il motivo
per il quale abbiamo decelerato l'approfondimento. Abbiamo rilevato
che nel disegno di legge nazionale sono elencati una serie di
osservatori, che dovranno essere tutelati e ai quali vengono
attribuite specifiche competenze, quali il monitoraggio
dell'inquinamento luminoso e l'individuazione delle sorgenti di
luce non rispondenti ai requisiti di legge - questo per dare forza
a un "elemento" sul territorio più impegnato in una sorta di
autodifesa - e abbiamo così scoperto che fra questi osservatori
mancava l'Osservatorio astronomico di Saint-Barthélemy, seppure
avente tutte le caratteristiche necessarie per il suo inserimento.
Abbiamo preso contatto con l'Osservatorio astronomico per vagliare
i bisogni e abbiamo fatto presente l'opportunità di integrare il
disegno di legge prevedendo anche la presenza dell'Osservatorio di
Saint-Barthélemy. Abbiamo poi messo in cantiere l'opportunità di
cogliere questo adeguamento normativo a livello razionale per
cercare di integrare la legge regionale con dei sistemi
illuminanti, che si appoggino sulla più avanzata tecnologia per
determinare dei minimi consumi energetici, oppure dei consumi
energetici più intelligenti, collegati con delle forme energetiche
rinnovabili. Naturalmente, un aspetto un po' particolare di cui la
precedente legge - forse perché mancavano gli strumenti di
riferimento - risultava carente era la questione dei controlli, in
particolare chiamando in causa tutti i soggetti della Regione,
soprattutto i Comuni, l'Osservatorio come ho detto prima e
associazioni che si occupano del contenimento dell'inquinamento
luminoso, non ultimo anche associazioni che si occupano di aspetti
naturalistici. È quindi un tema che non abbiamo nessuna intenzione
di sottovalutare, lo abbiamo in agenda, stiamo cercando di lavorare
in armonia con quello che avviene in scala nazionale, per entrare
anche in rete con quanto si fa in altre Regioni. Indubbiamente
resta ferma la volontà di porre mano alla rielaborazione di tale
normativa, chiamando in causa però anche l'Osservatorio di
Saint-Barthélemy, che riteniamo in questo ambito possa essere uno
dei punti di forza.
Presidente - La parola al Consigliere Curtaz.
Curtaz (Arc-VA) - Sono parzialmente soddisfatto della risposta
dell'Assessore, mi sembra che sia stato frettoloso relativamente
allo stato di attuazione della legge che abbiamo già in vigore, su
questo sarebbe stato interessante avere dei dati e degli elementi
di ragionamento e di confronto. Probabilmente tali dati non ci
saranno, però credo sia buona cosa attivarsi per capire quanto
questa legge, pur nei suoi punti di debolezza, sia stata applicata
o meno; ho l'impressione che sia stata applicata molto poco e
questo è un difetto della stessa, perché non prevedeva meccanismi
di controllo e di adempimento delle prescrizioni.
La seconda parte, per quanto un po' generica, invece mi ha
soddisfatto maggiormente; condivido le osservazioni che ha fatto
l'Assessore in merito alle necessità di valutare l'evoluzione
legislativa nazionale, sempre che il Parlamento italiano riesca a
legiferare in tale materia, perché l'Assessore ci ha appena
segnalato che la legge sarebbe alle Commissioni competenti in sede
referente, quindi non so se ci sarà lo spazio per farlo in questa
legislatura, perché le priorità siano sempre quelle di carattere
economico e giudiziario per qualcuno, mentre tutto il resto langue.
Se questo non capitasse, credo sia opportuno che la Regione, pur
nell'ambito delle sue competenze residuali, metta mano a tale
materia; soprattutto è opportuno - qui condivido molto quanto ha
detto l'Assessore, sperando che alle sue intenzioni seguano i fatti
- salvaguardare sotto questo profilo l'attività dell'Osservatorio
di Saint-Barthélemy, perché, se non facciamo una politica attenta e
di contenimento e di riduzione dell'inquinamento luminoso, va a
finire che l'Osservatorio di Saint-Barthélemy non avrà più ragione
di esistere, in quanto un osservatorio può lavorare nella misura in
cui vi siano delle condizioni obiettive che gli consentono di
svolgere la propria attività scientifica. Sappiamo che già da parte
delle persone competenti in materia, delle associazioni che si
occupano di queste cose vi sono delle preoccupazioni; io alle
preoccupazioni generali ne aggiungo un'altra, anche se ancora in
divenire: si tratta della problematica legata all'illuminazione
nell'eventualità che l'aeroporto venga ampliato, questo è un
problema grosso, lo dico con spirito costruttivo...
(interruzione del Presidente della Regione, fuori
microfono)
... non tanto, perché abbiamo sentito l'altro giorno in sede di
audizione l'Ing. Brunod, vi sono tre porte a scalare da 1.200 metri
in poi e riguardano la parte della Valle interessata anche
dall'Osservatorio di Saint-Barthélemy. Attenzione perché questo è
un problema reale; nel momento opportuno diremo chi è d'accordo per
l'allungamento dell'aeroporto e chi non lo è e perché, ma questo è
un altro discorso... attenzione però, perché, se non adottiamo
delle politiche di attenzione nei confronti dell'inquinamento
luminoso, potrà succedere che l'Osservatorio di Saint-Barthélemy
sia impossibilitato ad operare, dopo aver fatto gli investimenti
che sono stati fatti, dopo aver apprezzato tale iniziativa che ha
ancora delle potenzialità notevoli. Mi sembra che questa sia
un'istituzione che dà prestigio all'attività scientifica
valdostana, la cui attività andrebbe incrementata a fini
scientifici e turistici. Concludo invitando a stare attenti a non
vanificare gli sforzi fatti in quel settore con una politica in
materia di inquinamento luminoso che sia penalizzante per quella
struttura.
