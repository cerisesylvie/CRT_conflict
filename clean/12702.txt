Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3638 del 16 luglio 1992 - Resoconto
OGGETTO N. 3638/IX Presa d'atto della petizione concernente:
"Realizzazione di una variante all'uscita del tunnel stradale
prevista in Località Faverge della frazione Signayes".
(Approvazione di risoluzione)
Risoluzione Il Consiglio regionale della Valle d'Aosta
1) Richiamata la petizione popolare sottoscritta da 115
cittadini della frazione di Signayes del comune di Aosta, per la
soppressione degli svincoli previsti in località Plan Signayes;
2) Preso atto della petizione per una variante all'uscita del
tunnel stradale in località Faverge;
3) Conosciuto l'esito dell'incontro con la direzione Anas
avvenuto a Roma il 1 percento luglio 1992;
4) Verificato che allo stato attuale della procedura non sono
più possibili varianti del tracciato che comportino lo spostamento
dell'asse stradale così come definito nel progetto approvato dalla
Conferenza dei Servizi del 12 luglio 91, recepito dal voto del
Consiglio di Amministrazione Anas e sanzionato dal decreto del
Ministro dei LL.PP. n. 2420 del 2 dicembre 91;
5) Atteso che, in quella sede, la Società SAV e l'ANAS si sono
rese disponibili a valutare proposte migliorative del progetto
stesso e che una commissione tecnica all'uopo costituita ha
individuato soluzioni che consentono di apportare considerevoli
migliorie all'opera da realizzare;
6) Vista la lettera della SAV in data 15 luglio 92;
Impegna
la Giunta regionale
in accordo con il comune di Aosta, sentito il Consiglio
Circoscrizionale, ad operare affinché la SAV realizzi le opere
migliorative di cui alla lettera sopracitata, incaricando gli
uffici dell'Assessorato dei Lavori Pubblici di seguire e
verificare, congiuntamente al tecnico nominato dal Comune di Aosta,
che le soluzioni adottate siano rispondenti a quanto
concordato.
F.to: Vallet.
PresidenteHa chiesto la parola l'Assessore ai Lavori Pubblici
Vallet.
Vallet (UV)
Il problema che ci accingiamo a discutere
si trascina da troppi mesi e come tutti i problemi che si
trascinano si è complicato sempre di più. E' un argomento sul quale
sono state spese molte energie, soprattutto energie di cittadini
che sicuramente sono stati violentati nei loro diritti da procedure
che io definisco inique e che in ogni caso non tutelano fino in
fondo la giusta ragione dei cittadini.
Mi riferisco alle procedure, definite accelerate, della legge
205 per l'approvazione dei lavori per i mondiali di calcio
applicate poi al discorso delle manifestazioni colombiane. Sono
procedure alle quali è stata data legalità e delle quali dobbiamo
tener conto. Comunque, per inquadrare l'ottica nella quale ci siamo
mossi, e anche per dire che non posso che ripartire da quelle
risposte che il collega Bondaz ha definito "burocratiche", ma
proprio per il rispetto che noi dobbiamo ai cittadini, le procedure
hanno il vantaggio di essere precise.
È in questa ottica, che è quella di tenere conto della realtà
dei fatti, che noi abbiamo cercato di muoverci e ci siamo mossi a
partire dal 10 giugno 1992, giorno della nostra elezione al Governo
regionale.
Non posso quindi che partire con le argomentazioni che mi
vengono dalla riunione che abbiamo tenuto il 1° luglio a Roma, i
risultati della quale dobbiamo tenere conto, considerato che in
ogni caso a Roma, abbiamo incontrato il Direttore generale ed i
massimi responsabili dell'Anas. Voglio essere chiaro fin
dall'inizio dicendo che non voglio aprire nessuna polemica e non ho
intenzione di accettare alcuna polemica non rispondendo ad alcun
tentativo di strumentalizzazione.
A Roma sono state dette ed udite certe cose ed il dato
fondamentale che è emerso è che a questo progetto approvato dalla
Conferenza dei servizi, decretato dal Ministro dei Lavori Pubblici
non si può derogare al tracciato se non per apportarvi delle
migliorie dal punto di vista della viabilità.
È evidente che varianti si sono possono fare, ma sono varianti
che presuppongono un tipo di procedura diversa, la procedura
ordinaria che comporterebbe tempi di approvazione che sono stati
quantificati in 2-4 anni.
Il problema quindi è definire se si intende procedere con la
proceduta adottata tenendo conto del momento e del punto in cui
siamo arrivati, o se si vuole seguire la strada della procedura
ordinaria. Qui devo forzatamente aprire una parentesi sul discorso
varianti proposte.
I tecnici ci hanno fatto verificare come la variante, che è
stata proposta dal Consiglio circoscrizionale di Signayes, presenta
aspetti tecnici che ne sconsigliano vivamente l'attuazione. Altre
soluzioni forse potrebbero essere possibili, ma in ogni caso sono
soluzioni che si porrebbero comunque all'esterno e quindi che
comporterebbero dei risultati che non vanno oltre a quelli che vi
descriverò fra poco.
Tenuto conto di queste premesse, abbiamo concordato di affidare
ad una commissione di tecnici, lo studio di soluzioni migliorative
alla viabilità della zona. Il primo problema che ci siamo trovati
ad affrontare è stato quello della salvaguardia della casa Faverge
e le soluzioni prospettate purtroppo sono solo due e difficilmente
accettabili dai proprietari della casa.
La prima possibilità è quella di ricostruire la casa nel terreno
di proprietà e su questo abbiamo un parere espresso dall'Ufficio
Urbanistica del Comune di Aosta e della Regione che conferma il
parere del Comune. Abbiamo voluto avere questa conferma perché
giustamente in sede di riunione di comitato tecnico erano state
avanzate delle perplessità sulla possibilità di ricostruire la
casa. Abbiamo appurato che questo è fattibile.
Altra soluzione è quella da parte dei proprietari di accettare
un equo indennizzo per la casa e/o i terreni annessi alla casa.
Devo dire che, se questo può sembrare il nodo politico
principale, sicuramente questo nodo non è stato risolto; e questo è
uno dei problemi, gli altri sono quelli di viabilità e di
vivibilità della frazione stessa.
Abbiamo cominciato il discorso sullo svincolo per la SS 27
analizzando in questo Consiglio una petizione firmata da 115
cittadini che chiedevano di annullare la realizzazione delle rampe
di entrata e di uscita in quel di Plan Signayes. Era stato detto e
sottolineato sulla esigenza importante di salvaguardare dal punto
di vista ambientale, il Plan di Signayes.
Ora abbiamo potuto verificare che la soluzione proposta dalla
commissione tecnica, prevede la realizzazione di una rampa a
scavalco della galleria che senza occupare ulteriori terreni di
proprietà privata, rispetto a quanto già in perizia di esproprio,
consente di deviare il traffico diretto ad Aosta e quindi consente
di evitare la realizzazione della rampa in uscita a Plan Signayes.
È stata definita dalla Commissione tecnica anche la possibilità di
allungare il percorso della galleria fino a oltre le prime case che
si trovano all'uscita della galleria, tra le quali l'asilo
infantile.
E' stata definita inoltre, la possibilità di realizzare le opere
di presidio che consistono nella realizzazione di un marciapiede
che dalla località del cimitero vada fino a superare le ultime case
della frazione in direzione Variney e ancora la possibilità di
migliorare l'accesso del bivio alla frazione la Revoie.
Su queste proposte c'è una lettera di assenso e di impegno della
SAV ed il consenso orale dell'Anas.
A questo punto credo che il problema sia quello di scegliere.
Completare l'opera apportandovi queste migliorie, oppure decidere
di apportare varianti che comunque ci porterebbero verso una
procedura di tipo ordinario e che comporterebbero la conclusione
dell'opera fra 3-4 anni.
Credo che le soluzioni proposte, se mi è possibile quantificare,
risolvono o risolverebbero il 70 percento dei problemi ancora
esistenti.
Inoltre da tutta questa vicenda non c'è da cercare un risultato
politico, ma delle soluzioni concrete che diano una risposta
concreta e credo che a questo punto debba prevalere, a mio avviso,
il buon senso che ci porta a tenere conto di dati di fatto e che
quindi ci obbliga a lasciare da parte le illusioni e a fare i conti
con la realtà.
E' in questo senso che ho presentato la risoluzione letta
all'inizio e che chiederò al Consiglio di votare.
Si dà atto che, dalle ore 17,50 presiede il Vicepresidente
Stevenin.
Presidente
Ha chiesto la parola il Consigliere
Chiofalo.
Chiofalo (DC)
Nel sentire la sequela di
argomentazioni illustrate dall'Assessore, mi sento di fare alcune
considerazioni.
Ci vuole un bel coraggio a venire in questo consenso ed
arrampicarsi sugli specchi. Mi è venuto prima in mente che nel
territorio di Signayes, forse, passa la tubazione della stazione di
pompaggio della Snam che ha sede a Etroubles e prima del 10 giugno
si era costituita una stazione di pompaggio invece a Signayes e
l'Assessore attuale faceva parte di coloro che, in rappresentanza
dei cittadini, riteneva che gli stessi fossero turlupinati.
Lei Assessore sa benissimo che le cose stavano così anche prima
del 10 giugno, quando lei dall'altra parte, faceva il discorso che
sto facendo ora io, ma in malafede facendo una campagna elettorale
e speculando su questa situazione.
Anche allora esisteva la delibera del Consiglio comunale e
quello regionale che aveva approvato la conferenza dei servizi.
Ora io dico che i cittadini di Signayes sono stati illusi e
presi in giro da tutti, anche da me, sostenendo alcune tesi valide
o meno.
Lei ha fatto bene nel dire che non si può più fare niente se non
di accettare ciò che ha proposto nella risoluzione.
I cittadini di Signayes non hanno quindi ottenuto niente e
quindi per quanto mi riguarda mi riservo di sentire prima ulteriori
interventi.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Io credo che quella prospettata
dall'Assessore non sia una buona soluzione al problema del raccordo
fra l'autostrada e il Gran San Bernardo. Questo per quanto riguarda
i problemi che dal mese di ottobre in poi sono stati posti con
diverse iniziative da parte degli abitanti di Signayes.
Non è una buona soluzione perché non si risolve complessivamente
il problema, si prefigura l'abbattimento della Faverge con una
grossa incognita sulla possibilità di ricostruire quell'abitazione
perché, fra l'altro, l'Assessore citava un parere dell'ufficio
urbanistica del Comune di Aosta che io ho sottomano, dove dice che
forse è possibile la ricostruzione, ma non è certa perché ci sono
diversi pareri contrastanti a livello urbanistico. Se comunque
questa costruzione dovesse avvenire dovrebbe avvenire sulla volta
della galleria del raccordo autostradale A 5 strada SS 27.
Comunque al di là di questo fatto, è sicuramente una situazione
che non presenta una chiarezza progettuale.
Voglio sottolineare che la rampa dovrebbe sovrapassare il
raccordo autostradale per permettere al traffico proveniente dalla
Valle del Gran San Bernardo di arrivare direttamente ad Aosta. E'
una strada importante che dovrà sostenere un notevole e vario
traffico autostradale che richiede quindi un tipo di progettazione
adeguata.
Questa è una soluzione che non è mai stata accettata dagli
abitanti di Signayes e che ancora il 7 luglio è stata contestata da
parte del Consiglio della comunità montana che ha inoltrato una
richiesta di tipo ben diversa e con una diversa impostazione.
Io non condivido questa soluzione presentata dall'Assessore
Vallet. Questo non significa però non notare che la situazione si è
modificata rispetto a quella che avevamo in precedenza perché sono
emersi nuovi dati.
È emerso che non è vero che non sia possibile un'alternativa. Si
diceva che bisognava fare gli svincoli a Plan Signayes perché
esistevano problemi insormontabili di tipo geologico e di altro
tipo. Tutte affermazioni che si sono rilevate infondate ed inoltre
da parte dei dirigenti Anas, nella riunione di Roma, è emersa
invece una disponibilità ad introdurre delle varianti.
Ora si dice di non fare più svincoli a Plan Signayes, però non
ci spostiamo dall'asse del tracciato perché se ci spostiamo
diventerebbe una variante con un tipo di progettazione ed
approvazione diversa.
Io non credo che questa impostazione possa stare in piedi. Se
non si fanno più gli svincoli a Plan Signayes e se si fa lo
svincolo a nord, all'imbocco della galleria, questo implica una
nuova approvazione perché si tratta di un diverso progetto. Questo
è uno svincolo che dovrà raccogliere - come ho già detto - un
consistente traffico, quindi va a toccare terreni che prima non
erano toccati e comporterà una procedura urbanistica che dovrà
essere attivata.
È chiaro che il problema non è quello della variante di tipo
urbanistico e di tipo progettuale, ma di tipo finanziario, cioè del
consiglio di amministrazione dell'Anas. Si dice che lo stesso non
sia in grado, per una generale situazione, di approvare una
variante che comporta maggiori oneri e soprattutto relativi ad
un'opera che dovrebbe essere già quasi conclusa.
Se tutto questo è vero e se c'è una variante migliorativa dal
punto di vista tecnico ed è possibile, ma non la si vuole fare per
svariati motivi, cerchiamo di trovare una soluzione possibile.
Intanto partiamo dalla constatazione che una variante strutturale
che sposti più a nord l'uscita o l'entrata della galleria della
zona Faverge è possibile. Questo dal punto di vista tecnico è
fattibile.
Dopodiché esiste il problema su chi approva e finanzia tutto
questo. Io sono convinto che il problema non sia l'approvazione dal
punto di vista urbanistico e che quindi una conferenza dei servizi
così come è stata riunita in passato, può benissimo essere
convocata per l'approvazione della variante di questo tipo e credo
che la richiesta della comunità montana e degli abitanti di
Signayes sia possibile e realizzabile.
Sarà probabilmente difficile riunire il Consiglio di
Amministrazione dell'Anas entro il mese di agosto. Però sappiamo
tutti che l'opera non sarà realizzata entro il mese di agosto 1992
ed io credo neanche entro l'anno prossimo.
È inevitabile che questa scadenza verrà prorogata e quindi ci
sarà tutto il tempo di riprendere in esame il problema e di
approvare quanto di sua pertinenza.
Ho avuto modo di leggere una relazione sulla conferenza dei
servizi ed ho visto come vengono prese alcune decisioni. Non
dobbiamo ripiegare su una soluzione pasticciata quando esiste la
possibilità di trovarne una globale e che rispecchia le indicazioni
che tutto sommato erano già state date.
Io credo ci possa essere una soluzione adatta e credo anche che
la Regione non ha sicuramente nessuna responsabilità in merito, ma
è stata la SAV con quel tipo di progettazione del tutto inadeguata
a determinare una situazione di questo genere.
È doveroso e legittimo da parte di questo Consiglio chiedere che
sulla variante in questione ci sia la relativa approvazione, mentre
le altre opere che non vengono modificate possono continuare.
Comunque si dovrà procedere ad una approvazione formale del
nuovo svincolo altrimenti qualcuno dovrà spiegarmi chi approverà
questo ramo che partirà dopo Variney, si innalzerà e scavalcherà
quest'autostrada per poi ridiscendere prima dell'abitato di
Signayes.
Do lettura dell'ordine del giorno che presento:
Ordine del giorno
Esaminati i problemi posti alla frazione di Signayes
dall'attuale progetto di raccordo fra l'autostrada e la strada
statale del Gran San Bernardo;
Preso atto delle petizioni popolari presentate e dei voti
espressi dal Consiglio di Circoscrizione, dalla comunità montana e
dal Consiglio Comunale di Aosta;
Richiamata la risoluzione approvata dal Consiglio regionale il
1° aprile 1992 con cui si chiedeva alla Giunta di esaminare una
nuova soluzione progettuale e di sospendere le procedure
espropriative;
Appreso che l'ANAS, nell'incontro svoltosi a Roma il 1° luglio
1992, ha espresso la sua disponibilità ad una revisione del
progetto;
Visto l'ordine del giorno approvato il 7 luglio 1992 dal
Consiglio della comunità montana Grand Combin con cui si sollecita
la convocazione di una conferenza dei servizi per l'esame della
variante proposta dalla popolazione di Signayes.
Il Consiglio regionale della Valle d'Aosta
Ritiene
urgente ed indispensabile la convocazione di una conferenza dei
servizi per approvare una variante all'attuale progetto in modo da
eliminare gli svincoli di Plan Signayes e spostare più a nord
l'imbocco della galleria e i nuovi svincoli da realizzare, in modo
tale da salvaguardare le abitazioni in località Faverge ed
Ossan.
Impegna
la Giunta regionale ad assumere tutti gli opportuni
provvedimenti per predisporre il progetto di variante e per
richiedere la convocazione della conferenza dei servizi al fine di
una sua rapida approvazione;
Invita
il Presidente della Giunta ad assumere tutti i necessari
provvedimenti per impedire l'avvio di opere o lavori in località
Faverge sulla base dell'attuale tracciato.
Applausi in aula
Si dà atto che, dalle ore 18,24 presiede il Presidente
Bich.
PresidenteHa chiesto la parola il Consigliere Gremmo.
Gremmo (UAP)
Anch'io ho dato come il collega che mi ha
preceduto, molto peso ad un documento che invece l'Assessore ha
sottovalutato e cioè la risoluzione della comunità montana del
Grand Combin.
L'invito che ha fatto l'Assessore di non strumentalizzare la
vicenda lo accolgo in pieno però un cappellino voglio farlo. È vero
ciò che diceva Chiofalo prima; la strumentalizzazione è stata
massima, sembrava per chi come me ha seguito i Consigli precedenti
che, il maggior nemico di Signayes, fosse il Presidente Bondaz e
che fosse lui il grande inquisito a cui bisognava indirizzarsi e su
questo il gruppo dell'Union Valdôtaine ha avuto a suo tempo voglia
di sbizzarrirsi in una serie di interessanti considerazioni.
Al limite quindi, il rischio di strumentalizzazione c'era già
prima.
Mi sembra che proprio per questo, la fretta di seguire il
desiderio dell'Anas di fuggire da nuove riconsiderazioni, per paura
forse di situazioni difficili, e prendere per buone quelle che sono
le considerazioni di intenti delle società autostradali, sia una
cattiva scelta.
La fretta in questo caso mi sembra del tutto ingiustificata. Il
documento che la comunità montana ha sottoposto dopo la riunione di
Roma, in cui, francamente, le uniche parole di buon senso sono
venute dai nostri rappresentanti con un documento in cui si chiede
di non entrare in queste procedure di urgenza, ma si affronti il
tutto in un'ottica di respiro tale da non creare errori
irreparabili.
Questa mattina quando ho sollevato il problema della viabilità
all'interno di Gignod, ho manifestato la mia soddisfazione proprio
perché l'Assessore dichiarava che avrebbe preso dei provvedimenti.
Lo stesso atteggiamento si potrebbe avere rispetto a questo
problema, che è di natura politica.
Si tratta di stabilire se la Regione vuole essere a rimorchio di
scelte altrui. L'Assessore diceva di non poter andare alla
riconvocazione della conferenza dei servizi perché l'Anas ci
direbbe di no, ma Riccarand ha avuto buon gioco dicendo che tanto
il presupposto legale e giuridico per accedere ai contributi
prefissati e cioè la realizzazione delle opere entro una certa
scadenza è inesistente. Allora, piuttosto che seguire una strada
minata sulle scelte imposte, bisogna avere il coraggio di fare
quello che lei chiedeva quando era da quell'altra parte del
tavolo.
E' vero non strumentalizzare però, certe cose prima erano state
dette e dobbiamo portarle avanti. Lei ha detto che il 70 percento
dei problemi verranno risolti, ma non è il 70 percento che
interessa, è quel 30 percento, perché un'opera fatta male al 30
percento vuol dire che pone condizioni e presupposti sbagliati.
La volontà di farsi sentire rispetto a questo problema dovrà
comunque venir fuori ed io sono dell'opinione che questa scelta può
essere fatta. E' più importante e giusto accettare una scelta che
veda il Consiglio regionale protagonista e non subalterno.
Presidente
Ha chiesto la parola il Consigliere Martin, ne
ha facoltà.
Martin (ADP)
L'Assessore ai Lavori Pubblici ha
terminato il suo intervento dicendo che in questa vicenda non vi è
da ricercare una vittoria politica ed io condivido questa
impostazione.
Oggi accettiamo il fatto che gli abitanti di Signayes hanno
perso un battaglia e l'hanno persa anche gli abitanti della casa
Faverge ed a mio avviso questo è avvenuto perché questo Consiglio -
io compreso - non è stato capace o forse non ha voluto affrontare
seriamente il problema, ma ha fatto il gioco delle parti.
Il Consigliere Chiofalo ha già detto, alla sua maniera, che cosa
è successo. Eravamo in un periodo molto delicato della vita
politica di questa Regione e naturalmente ognuno ha cercato di fare
il suo gioco e questo Consiglio ha perso ancora una volta
l'occasione per trovare un'unità di intenti e per affrontare in
maniera seria ed unitaria il problema.
Io ammetto di avere fatto, quando ero Assessore ai Lavori
Pubblici, un grave errore che è stato quello di non richiedere
ufficialmente al Ministero dei Lavori Pubblici la convocazione di
una conferenza dei servizi perché ero sicuro - così mi era stato
detto - che questo non sarebbe stato possibile essendo in presenza
di un Governo dimissionario e di procedure che erano state fatte
appositamente per le Colombiadi e che avevano dei tempi molto
stretti da rispettare. La SAV ci ha sempre detto che questo non
sarebbe stato possibile ed io mi sono fidato di questo fatto. Sono
poi venuto a sapere che il 5 maggio è stata tenuta una conferenza
dei servizi per esaminare altri problemi e che hanno seguito questa
procedura.
Vorrei quindi dare un consiglio all'Assessore Vallet ed è un
consiglio che nulla ha di polemico, ma ha il solo scopo di non
ripetere lo stesso mio errore, che forse avrebbe potuto cambiare
qualcosa e cioè quello di richiedere ufficialmente una conferenza
di servizi. Si faccia pure rispondere che questo non è possibile
perché in caso contrario siamo sempre nel dilemma su quanto ci è
stato detto, ci è stato riferito, così hanno fatto eccetera; ma non
c'è niente di ufficiale e qualcuno potrebbe nuovamente dirci che
siamo dalla parte del torto.
Io condivido il fatto che ha sollecitato anche il Consigliere
Riccarand. L'Assessore potrà valutare avendo maggiori elementi di
me, se questa è una strada perseguibile, ma accetti questo
consiglio, perché abbiamo capito che è l'unico modo per cambiare
qualcosa di quel progetto.
Si possa cioè valutare una variante tecnicamente fattibile. La
III Commissione si è riunita per sentire i tecnici a proposito
della variante proposta dagli abitanti di Signayes ed ancora una
volta ci è stato detto che questa variante è difficilmente
realizzabile ed altrettanto difficilmente accettata dall'Anas.
Ora probabilmente tra questa proposta e quella che hanno davanti
ci potranno essere delle soluzioni intermedie che probabilmente
potrebbero accontentare anche gli abitanti di Signayes.
Presidente
Ha chiesto la parola il Consigliere Viérin,
ne ha facoltà.
Viérin (UV)
Je crois que le problème que nous sommes
en train d'examiner aujourd'hui est compliqué entre autres à cause
du fait qu'on a retardé dans ces derniers mois la possibilité de
donner une solution à cette question. En effet, le gouvernement
précédent a toujours adopté la solution d'acceptation de principe
des différentes propositions et résolutions qui étaient soumises à
la discussion de l'assemblée, sans rien faire en réalité pour
respecter la volonté exprimée par l'assemblée.
Il est donc important de reprendre un passage de l'ordre du jour
approuvé par la communauté de montagne du Grand Combin, concernant
les difficultés actuelles dues ou causées, selon l'ingénieur Di
Marzi, directeur adjoint de l'Anas, au retard qui s'est accumulé
tout au long de ces derniers mois. Je cite: "L'Ingeniere Di Marzi
ha rilevato gli aspetti positivi della proposta degli abitanti ed
ha espresso il rammarico per il ritardo con il quale, suo malgrado,
ne ha potuto prendere atto. Ha altresì sostenuto che, se la
proposta stessa fosse stata presentata precedentemente, sarebbe
stata presa sicuramente in seria considerazione".
Donc, si nous considérons ces affirmations, si nous considérons
également qu'une conférence des services avait été convoquée le 5
mai, les mesures qui sont réclamées aujourd'hui, si elles avaient
effectivement été voulues il y a quelque mois, on aurait peut-être
déjà aujourd'hui résolu le problème.
Il est important de souligner que, si aujourd'hui nous nous
trouvons en difficulté, cela est dû en grande partie à ces retards
et à ces mauvaises volontés.
Je ne partage pas la déclaration que les habitants de Signayes
ont perdu leur bataille ainsi que le Conseil régional. Nous sommes
en train aujourd'hui de discuter de ce problème et je crois qu'il y
a la volonté, sur la base des considérations qui ont été exprimées
et des interventions du débat, de trouver tous ensemble les
solutions les meilleures, pour que l'on puisse respecter la volonté
politique de ce Conseil de résoudre la question et de ne rien
laisser de côté pour qu'une modification de ce tracé puisse être
adoptée selon les indications exprimées par les habitants de
Signayes et selon les indications de cette Assemblée et du Conseil
municipal d'Aoste.
Á cet égard, je crois que la résolution présentée par
l'assesseur peut constituer un point de départ important pour
arriver à une solution unitaire, surtout si elle tient compte des
suggestions formulées par les autres intervenants, et si l'on a la
volonté de réaffirmer cette nécessité politique de vérifier, sur la
base d'une autre requête, la possibilité de convoquer une
conférence des services.
Presidente
Ha chiesto la parola l'Assessore ai Lavori
Pubblici Vallet.
Vallet (UV)
Per dire che ho apprezzato molto l'onestà
intellettuale del collega Martin. Ho apprezzato anche le parole del
collega Viérin ed in parte quanto sostenuto dal collega
Riccarand.
In questo senso chiederei cinque minuti di sospensione per
verificare in seno alla maggioranza, la messa a punto dell'ordine
del giorno sulla base delle considerazioni che sono state svolte
dai colleghi.
Si dà atto che la seduta è sospesa dalle ore 18,24 alle ore
19,32.
Presidente
Ha chiesto la parola l'Assessore ai Lavori
Pubblici Vallet per la presentazione di una nuova risoluzione.
Vallet (UV)
Una breve premessa: ho detto fin
dall'inizio di questa discussione che dobbiamo tener conto della
realtà dei fatti. Io ho ascoltato tutto con molta attenzione e ne
prendo atto. Non è mia intenzione riaprire la discussione, ma devo
in ogni caso fare una considerazione.
Probabilmente anzi sicuramente, quanto poteva essere fatto
prima, difficilmente potrà essere realizzato ora, ma ci vogliamo
comunque mettere nelle condizioni di provare ed in questo senso
sono stati accolti i consigli dei colleghi e mi auguro solo che
questa soluzione non prolunghi l'agonia della frazione
Signayes.
Do lettura del nuovo testo di risoluzione.
Risoluzione
Il Consiglio regionale della Valle d'Aosta
Richiamata la petizione popolare sottoscritta da 115 cittadini
della frazione di Signayes del Comune di Aosta per la soppressione
degli svincoli previsti in località Plan Signayes;
Preso atto della petizione per una variante all'uscita del
tunnel stradale in località Faverge;
Conosciuto l'esito dell'incontro con la direzione Anas avvenuta
a Roma il 1° luglio 1992;
Visto l'ordine del giorno approvato il 7 luglio 1992 dal
Consiglio della comunità montana Gran Combin;
Impegna
la Giunta regionale a richiedere urgentemente la convocazione
della conferenza dei servizi affinché, in accordo con il Comune di
Aosta e sentito il Consiglio circoscrizionale, venga esaminata la
variante del progetto attuale proposta dalla popolazione di
Signayes;
Invita
la Giunta regionale a concordare con la Sav modalità di
esecuzione dei lavori tali da non pregiudicare la realizzazione
della variante proposta.
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Solo per dichiarare il voto favorevole su
questo testo che raccoglie la richiesta della comunità di Signayes
e della comunità montana Gran Combin ed io credo che possa portare
ad un buon risultato.
Presidente
Ha chiesto la parola il Consigliere Bondaz,
ne ha facoltà.
Bondaz (DC)
Ho apprezzato la discussione di questa
mattina e di oggi pomeriggio e in questo clima di serenità e di non
strumentalizzazione credevo che si sarebbe dovuto andare
avanti.
Le precisazioni dell'Assessore in apertura dei lavori
evidentemente dimostrano che la strumentalizzazione c'è stata a suo
tempo e quindi non posso che non concordare con quanto ha
detto.
Il nostro gruppo comunque, voterà a favore di questa risoluzione
così com'è stata concordata.
Mi sembra che in questo clima le affermazioni dell'Assessore
potevano anche non esserci.
Presidente Ha chiesto la parola il Consigliere Viérin, ne ha
facoltà.
Viérin (UV)
Je dois intervenir, parce qu'au moment de la
rédaction de cet ordre du jour, on a oublié une petite phrase et
donc je demanderai de pouvoir l'insérer comme amendement. Quand on
engage le Gouvernement:
"a richiedere urgentemente la
convocazione con il Comune di Aosta e sentito il Consiglio
circoscrizionale"
à la place de
"si esamini nel più breve
tempo possibile"
, compte tenu du fait que le problème du temps
est également à considérer la formulation de cet engagement devrait
être la suivante:
"Impegna la Giunta regionale a richiedere
urgentemente la convocazione della conferenza dei servizi,
affinché, in accordo con il Comune di Aosta, sentito il Consiglio
circoscrizionale, esamini nel più breve tempo possibile, la
variante del progetto attuale, proposta dalla popolazione di
Signayes"
.
C'est un oubli lors de la dictée du texte à la dactylo.
Presidente
Ha chiesto la parola il Consigliere Martin, ne
ha facoltà.
Martin (ADP)
Per dichiarazione di voto. Sono lieto che
l'Assessore e la Giunta abbiano accettato il suggerimento di
richiedere urgentemente una conferenza dei servizi e pertanto il
nostro gruppo voterà a favore di questa risoluzione.
Presidente
Ha chiesto la parola il Consigliere Gremmo, ne
ha facoltà.
Gremmo (UAP)
Volevo fare un apprezzamento per il
documento che è stato presentato, ma formalmente dire all'Assessore
che presentare il documento come un accordo tra la maggioranza e
alcuni consiglieri della minoranza, vuol dire, almeno dal punto di
vista psicologico, minimizzare il ruolo che ha avuto il Consiglio
perché io rivendico non solo a Riccarand, ma al Consiglio e alla
sua discussione il fatto che esce un impegno che non sarebbe uscito
se non facevamo la discussione.
Proprio perché io voglio che sia sempre al centro del dibattito
il Consiglio e quanto viene detto chiaramente e ad alta voce, mi
auguro che sia stato mal capito perché è stato il Consiglio in
seguito ad un dibattito che ha deciso tale proposta. Il vero metodo
del confronto è sempre il Consiglio nella sua completezza.
Presidente
Ha chiesto la parola il Consigliere
Milanesio, ne ha facoltà.
Milanesio (PSI)
Brevemente per dire che noi su questa
vicenda non abbiamo mai assunto delle posizioni clamorose e non
abbiamo mai cercato di attirare l'attenzione di nessuno, ma abbiamo
cercato, per quanto possibile, di svolgere una funzione di raccordo
tra le esigenze della popolazione di Signayes e le maggioranze che
si sono succedute.
Eravamo disponibili prima a sostenere con razionalità e senza
emotività le richieste giuste della popolazione di Signayes e lo
siamo a maggior ragione oggi.
Ho comunque l'impressione che questa vicenda nel complesso sia
stata gestita male e che si tenda anche, raggiungendo un'unanimità
molto facile, a dimenticare che la Giunta dovrà condurre una
durissima battaglia per ottenere la convocazione della conferenza
dei servizi e per ottenere qualche risultato apprezzabile.
Noi diciamo che comunque questo tentativo va esperito nel modo
migliore e con l'autorità massima possibile e quindi il voto
unanime che si sta delineando in Consiglio deve essere il viatico
alla Giunta regionale per spendere questa autorità nel modo
migliore possibile e per non deludere le attese dei cittadini di
Signayes.
Attese che sono state gonfiate per un certo periodo e poi un po'
spente. Oggi abbiamo assistito a qualche scossa tellurica di
assestamento perché la proposta iniziale dell'Assessore ha avuto
poi delle utili correzioni, tenendo conto del contributo delle
opposizioni e di altre voci della maggioranza.
Presidente
Ha chiesto la parola il Presidente della Giunta
Lanivi, ne ha facoltà.
Lanivi (GM)
Mi pare che la pressoché unanimità di
questo Consiglio regionale, a fronte di questa risoluzione può
essere interpretata in vari modi. Io voglio interpretarla nel senso
migliore e cioè nella necessità di cambiare il metodo di fare
politica, può essere oggi ben rappresentata da questa
votazione.
L'esigenza di migliorare la situazione viabile di una piccola
frazione della nostra valle non è stata vista come un problema
politico o di scontro fra posizioni ideologiche diverse, ma nel
senso di risolvere, in accordo e nel migliore dei modi, il
problema. Questo, secondo me, è merito del Consiglio perché vi è
stata un'attenzione e una sensibilità che ha superato una fredda
ripartizione tra Governo e Consiglio e fra maggioranza e
opposizione.
Secondo dato positivo anche con tutte le conseguenze della
scelta, è che la Valle d'Aosta vuole difendere quello che ha,
magari rischiando. Questo è un segnale verso chi crede di poter
fare in Valle d'Aosta operazioni anche intelligenti e raffinate e
che va inserito in una fase politica che si sta delineano con più
forza nel futuro.
A nome del Governo regionale esprimo la soddisfazione per il
risultato raggiunto, l'impegno di sostenere quello che con
autorevolezza andremo a fare e l'augurio che possa sortirne un
risultato positivo.
Presidente Pongo in votazione il nuoto testo così
concordato:
Risoluzione Il Consiglio regionale della Valle
d'Aosta
Richiamata la petizione popolare sottoscritta da 115 cittadini
della frazione di Signayes del Comune di Aosta per la soppressione
degli svincoli previsti in località Plan Signayes;
Preso atto della petizione per una variante all'uscita del
tunnel stradale in località Faverge;
Conosciuto l'esito dell'incontro con la direzione Anas avvenuto
a Roma il 1° luglio 1992;
Visto l'ordine del giorno approvato il 7 luglio 1992 dal
Consiglio della comunità montana Gran Combin;
Impegna
la Giunta regionale a richiedere urgentemente la convocazione
della Conferenza dei servizi affinché, in accordo con il Comune di
Aosta e sentito il Consiglio circoscrizionale, esamini, nel più
breve tempo possibile, la variante del progetto attuale proposta
dalla popolazione di Signayes;
Invita
la Giunta regionale a concordare con la SAV modalità di
esecuzione dei lavori tali da non pregiudicare la realizzazione
della variante proposta.
Successivamente
Il Consiglio
prende atto della petizione e della documentazione ad essa
relativa.
Esito della votazione:
Presenti, votanti e favorevoli: 32
Il Consiglio approva all'unanimità.
Applausi in aula
