Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 262 del 30 ottobre 1967 - Resoconto
OGGETTO N. 262/67 - Rinvio oggetto: "Acquisto di demolendo
fabbricato e di antistante appezzamento di terreno siti in Aosta,
vie Antica Zecca e de Tollen.- Approvazione, finanziamento e
impegno di spesa.- Delega alla Giunta".
Montesano (P.S.D.I.) -
L'Assessore Balestri mi comunica
che ha gli elementi per poter continuare l'esame dell'oggetto n.
17, assessore, vuoi dire qualche cosa?
Balestri (P.S.I.) -
No, io, se volete, ho chiesto
spiegazioni su quelli che sono stati i criteri della perizia e, se
volete, ho diverse pratiche già passate dal Consiglio regionale e
con perizia anche di altri, con perizia delle stesse persone, in
cui le valutazioni sono sempre state fatte con quei criteri lì,
tenendo come metro di cubatura i 4,6 o anche, in caso i 6,5; qui,
se volete, vi faccio i nominativi: Comune di Aosta, fabbricato
Marchetti Rina, Fabbricato Chabloz, Aosta.
Germano (P.C.I.) -
Sono terreni interamente
vincolati?
Balestri (P.S.I.) -
In parte sono vincolati.
Germano (P.C.I.) -
In parte...
Balestri (P.S.I.) -
C'è anche quello adiacente a questo,
come prezzo medio questo dell'avvocato Marcoz Aristide, è vincolato
in pieno, come, no, però, lasciatemi finire, vi faccio vedere che
le perizie erano state condotte sullo stesso metro, con gli stessi
impegni, con le stesse caratteristiche e addirittura c'è una presa
di Giunta in cui, per un valore di perizia, scusate...di
15.290.000, c'è una presa di Giunta per comprarlo per 24 milioni.
Qui c'è l'atto della presa di Giunta di cui facevo parte anch'io,
di cui facevate parte voi; insomma, qui i criteri che sono stati
adottati sono sempre quelli; quindi non è che si sia fatta una
novità, non solo, ma i tecnici si sono, hanno continuato con gli
stessi criteri che avevano avuto fino ad allora.
A un certo momento mi è doveroso dirvi che io oggi, stamane, ho
fatto chiamare la signora Ventilatici, l'ho messa un po' alle
strette, purtroppo questa donna ha già fissato un alloggio perché
deve lasciare libero questo, nel caso di compera o che, e questo
non vale come impegno dell'Amministrazione e, messa alle strette,
ha ridotto il prezzo a quello che era il prezzo di perizia, cioè a
29 milioni.
Io do a voi la parola e ...
Marcoz
(U.V.) -
Vorrei fare un'osservazione di
indole generale perché penso che quando dobbiamo fare la critica a
queste perizie dobbiamo anche avere il coraggio di dire pane al
pane e vino al vino.
Questa mattina ho sentito che qui ci si dibatteva a lungo per
sapere, è vero, come mai il perito aveva fatto un determinato
ragionamento. Vedete, signori, i ragionamenti che i tecnici fanno,
che i tecnici fanno, possono essere più o meno spontanei a seconda
delle esigenze e della conclusione a cui devono giungere. Ora,
inutile che ci nascondiamo dietro al dito. Molte volte in questa
materia si tratta, è vero, coi proprietari, si stabilisce il
prezzo, e poi si dice al perito di fare una perizia su misura,
perché in pratica sappiamo che molte volte avviene così. Ora, dico,
criticare ancora il perito, dopo che magari gli si è detto: fammi
una perizia che coincida al prezzo che fa comodo a me, mi sembra
che sia di un'ingenerosità, è vero, e io qui non voglio difendere
nessun perito, ma voglio solo difendere la verità, ora, siccome in
pratica queste cose avvengono, quindi, caro Manganoni, Lei questa
mattina ha detto tante belle cose, che noi abbiamo approvato, sulle
contraddizioni del perito, però, a un certo momento, se a questo
perito gli si dice: "Fa' una perizia che collimi più o meno col
prezzo che mi fa comodo offrire al proprietario", il perito non ne
può proprio niente. È vero? Quindi, a un certo momento, io dico,
insomma, non mettiamo in quella condizione, è vero; molte perizie
sono fatte così, dobbiamo avere il coraggio di dirlo. Allora io
dico, a un certo momento, quando si tratta di perizie, di quella
levatura lì, e siccome l'estimo oggi è diventato uno dei problemi
più spaventosi, perché ne ho parlato già una volta in Giunta e
anche in pieno Consiglio ho avuto occasione di interpellare il buon
Pareyson, che adesso ci ha lasciati, per fargli fare una perizia,
fuori, è vero, per conto diciamo, del Tribunale, dice, io
accetterei volentieri, ma non mi sento nemmeno più di farlo, perché
c'è un metro talmente disparato oggi nel fare le valutazioni che
io, vecchio geometra, preferisco lasciare quello ai miei colleghi.
Quindi, vedete, fare le perizie è di una elasticità tale per cui un
perito bravissimo può dimostrarvi che questo vale 20, vale 25, vale
30, 35 milioni. Allora in quei casi lì, dicevo, quando ci sono
tanti milioni, è vero, in gioco, si potrebbe anche far fare una
cosa collegiale, si potrebbe anche adottare un metodo di una
perizia interna che dia garanzia alla Giunta e al Consiglio, e poi
quando ce n'è poi bisogno di una su misura, diciamo, per accorciare
le distanze, caso mai quella la si fa in un secondo tempo, ma
almeno siamo tranquilli che quando, è vero, approviamo un qualche
cosa, di non buttare dei milioni. Questa è una raccomandazione e io
dico, non solo nel caso specifico, ma anche in avvenire, con tanti
acquisti che la Regione dovrà ancora fare, non possiamo trattare
prima, poi per dire al perito: "tu adesso cerca di mettere a posto
i pezzi rotti e ci fai la perizia".
Andrione
(U.V.) -
No, io Dr. Balestri, devo dire
che non sono molto d'accordo con quanto Lei ha appena detto: per
prima cosa perché Lei cita un caso di fabbricato, vicino a questo,
quello che appartiene all'avvocato Aristide Marcoz, che noi abbiamo
detto che avremmo avuto intenzione di comprare, ma non abbiamo mai
trattato; non solo, non l'abbiamo mai trattato, guardi, posso
garantire... vi possono essere stati degli abboccamenti tra un
perito... ma in quanto Giunta non abbiamo mai trattato quel
fabbricato. In quanto a esempi, la casa dei Chabloz non è molto
lontana, l'abbiamo pagata 90 milioni... e non facciamo dei paragoni
tra caso, - aspetto che abbiano finito la conversazione e poi... -
perché noi siamo arrivati, e cito anche il caso, per esempio nel
caso del Palazzo Ansermin, noi siamo arrivati a essere
particolarmente generosi in relazione al fatto che volevamo
arrivare ad avere il 50% di proprietà di un Palazzo per poter fare
restauro e cose del genere. Ma qui si tratta di un terreno
vincolato, si tratta di una casa di una certa età e si tratta di
pagare al metro quadrato questa casa, praticamente come costa una
casa nuova. Non solo, c'è un'altra ragione di, direi, di
opposizione a quanto dice Lei. Lei è venuto questa mattina a dirci
che aveva trattato per diversi mesi ed era riuscito a spuntare quel
prezzo; bastano due ore, che Lei, neanche, che Lei spunta un prezzo
di due milioni inferiore, così, arriva e, zac, zac, dice di corsa
29 milioni, invece di 31.500.000. Noi avevamo l'impressione e
questa impressione è rafforzata, da come Lei presenta le cose, che
si possa andare al di sotto di 29 milioni, senza per questo fare
torto a chi vende e senza non tenere conto di quella apprezzazione
che l'avvocato Bionaz ha fatto presente. Noi non è che non vogliamo
essere generosi, non è il nostro scopo, semplicemente ci sembra che
sia una maniera di trattare le questioni, perché, per i parcheggi,
sia qui alla Cattedrale che laggiù, abbiamo avuto delle discussioni
che non finivano più con ogni proprietario; non è che non vogliamo
essere generosi, vogliamo semplicemente che ci sia un rapporto tra
quello che la Pubblica Amministrazione spende e quello che acquista
e questo rapporto deve essere giustificato in base a dei
ragionamenti razionali, chiari e non in base a delle questioni
sentimentali o se no dire che ci sono delle perizie precedenti e
cita il caos dell'avvocato Marcoz, che non è stato trattato, delle
perizie precedenti, non fanno più 31 milioni, fanno 29?
Embrassons-nous e non mi sembra che sia una maniera di presentare
in Consiglio degli acquisti di immobili.
Manganoni
(P.C.I.) -
Ha detto, Balestri, ci sono
casi precedenti, ecc. ecc... lo stesso criterio, valutazione,
ecc... Non è vero: vedi, per convincere che le affermazioni erano
esatte, dovevi citare casi, importo, metri quadrati, importo al
mq., se il terreno era vincolato o meno, totalmente vincolato,
parzialmente vincolato, allora sì si può fare un confronto, ma
solamente così, con quelle affermazioni, io sono sempre convinto di
quanto ho detto prima; in secondo luogo, ammettendo, cioè, ci fa
piacere che questa posizione di questa mattina abbia già fatto
guadagnare alla Regione due milioni e mezzo; però, però, i prezzi
sono ancora troppo forti, sono ancora troppo elevati. Io ripeto
quanto vi ho detto: noi abbiamo acquistato questa mattina un
terreno fabbricabile, e abbiamo pagato 12.000 lire al mq. Questo è
un terreno vincolato, quindi non ha nessun valore, perché quei
signori non riusciranno mai a venderlo a nessuno, perché non vi
possono costruire, e gli diamo 30.000 lire al metro quadrato.
Ora, questo divario, qual è il terreno che vale di più? Quello
che si può fabbricare. Noi, invece, paghiamo quasi tre volte di più
quello in cui non si può fabbricare, cioè che è un terreno che non
serve. Se il valore, anche di mercato, qual è il valore di mercato
di quei terreni vincolati? Zero! Zero, nel senso, in confronto alle
10.000, 20.000 lire che valgono gli altri, non so, si potrà
ricavare 1.000, 2.000 lire al metro, per chi, magari, vuole fare un
piazzale, un gioco delle bocce, o qualche cosa del genere, ma non
si può fabbricare. E allora sì è troppo, vi è una differenza troppo
rilevante fra le 12.000 di un terreno, su cui si può fabbricare, e
le 30.000 su un terreno che non si può fabbricare.
Pertanto, io sono ancora della tesi che i 2 milioni e rotti che
ridotto è una cifra ancora irrisoria, e i 30.000.000 che vogliamo
dare, i 29 milioni, sono neanche 1000 mq., è ancora un prezzo
esagerato, per le ragioni che ho detto questa mattina e che non
ripeto, perché se no, se paghiamo tutti i terreni vincolati a quel
prezzo, io vi chiedo dove andiamo a finire.
Germano (P.C.I.) -
Insomma, io non so, abbiamo fatto
tutti i ragionamenti questa mattina, adesso ci ripeteremo. Non è
provvedimento da proporre così in questi termini. Secondo me questo
provvedimento, per ora, bisogna ritirarlo e impostare delle
trattative su una base nuova, su una base diversa, tenendo conto
che il terreno è tutto vincolato, altrimenti regaliamo dei soldi,
ecco, e nel medesimo tempo, alteriamo quella che è la situazione
dei prezzi del mercato dei terreni di Aosta. Io non so, questo
vorrei che si comprendesse, perché domani ci troveremo di fronte a
terreni tutti vincolati, pagando 29.000 lire. È una cosa che non
può...
Fosson
(U.V.) -
Io non voglio ripetere quello che
abbiamo detto questa mattina, perché è inutile, però voglio solo
rilevare una cosa, che quasi, quasi, il nostro Consiglio, con
questi sistemi, è divenuto un mercato rionale, possiamo dire che
qui è divenuto Porta Palazzo, perché questa mattina abbiamo fatto
tutta una discussione sui 31.500.000 e abbiamo esposto le nostre
ragioni e non sto a ripeterle e abbiamo detto, abbiamo fatto,
abbiamo preso in esame la perizia che ci era stata data solo questa
mattina. Abbiamo fatto le obiezioni perché la perizia ci è stata
data solo questa mattina, non mandata con gli allegati, abbiamo
detto che in qualunque maniera era un prezzo troppo alto, che non
vogliamo ingannare nessuno, che non vogliamo approfittare che il
terreno è tutto vincolato e che quindi, andando bene per la
sovraintendenza, per mettere in valore anche la Tour Fromage e
quell'altro fabbricato che c'è lì, siamo disposti a comperarlo ad
un prezzo equo, ma, mi pare che, guardi, scusi, io non voglio dare
lezioni a nessuno, ma quel di dire, venire qui in Consiglio, oggi
pomeriggio, dopo che si è detto: "riesamineremo la questione" e
dire: "guardate, noi siamo arrivati a ottenere 29 milioni", noi
diciamo: "tanto meglio", ripeto quello che detto ha Manganoni, la
nostra azione è stata utile perché almeno 2 milioni e mezzo li
abbiamo già fatti guadagnare all'Amministrazione regionale, saranno
solo due milioni e mezzo, ma due milioni e mezzo su 31 milioni
fanno già un affare che è una percentuale che è già importante e,
d'altra parte, la nostra funzione è questa; ma io dico, per la
dignità del Consiglio, non bisogna neanche mettere i Consiglieri
dinnanzi a un'alternativa di questo genere: "stamattina abbiamo
portato un provvedimento così, adesso io ho preso contatti con la
signora ed è disposta a lasciare a 29, siete d'accordo?". Ma questo
si fa in un mercato rionale, ma non in un Consiglio regionale, non
in un Consiglio regionale. Almeno io dico, proprio, anche per
quella dignità del Consiglio, riesaminate la questione e
riportatela un'altra volta.
Io dico, però, sulla questione fondamentale, che, anche siccome
la cosa l'abbiamo già detta questa mattina, e avevamo parlato ed
entrati nel merito della perizia, i 29 milioni sono ancora alti,
pur mantenendo tutti, pur tenendo conto di tutte quelle
considerazioni che anche l'avvocato Bionaz ci ha dato atto che
siamo disposti a...
Balestri (P.S.I.) -
Non è questo il discorso. Il discorso
era un altro: giustificare con questi documenti i criteri che si è
tirati avanti sono gli stessi che si sono adottati in altri tempi.
Vogliamo cambiare? Cambiamo. Non è questione del mercato delle
vacche, è questione di comprensione. A un certo momento questa
famiglia, per lasciare libero l'alloggio, si è impegnata per
acquistare l'alloggio, perché hanno solo questo e devono andare.
Ecco che allora si è potuto anche dire: "Veniteci incontro, perché
altrimenti non possiamo fare, il Consiglio ci ha chiesto questo" e
loro hanno ridotto, non è stato un mercato delle vacche, perché il
sottoscritto non tratta più ora. Allora, se volete, per dirci, no,
non si tratta più, sì, Manganoni, perché a un certo momento
chiederò una Commissione che stabilisca, che veda, a me non
interessa niente. Se poi la cosa si fa o non si farà, non è che
m'interessi, ma a questo punto voglio leggervi quest'estratto di
deliberazione del 27 maggio 1966: "Presiede l'avvocato Severino
Caveri, sono presenti il Dr. Mario Andrione, l'Avv. Giuseppe
Fillietroz, il p.i. Pietro Fosson, il Sig. Claudio Manganoni, il
Sig. Fabiano Savioz, dove l'Assessore al Turismo, Sig. Savioz,
riferisce alla Giunta che nel quadro della valorizzazione della
zona circostante al Teatro romano di Aosta e, ai fini del
risanamento igienico della zona medesima, ha condotto trattative
per l'eventuale acquisto dal proprietario avvocato" - eccetera,
eccetera - "di beni immobili, siti in Aosta, Via Antica Zecca" - e
proprio adiacente alla casa che stiamo trattando - "Precisa che si
tratta per la maggior parte di fabbricati che dovrebbero in
eseguito essere demoliti per liberare resti delle mura romane e
della zona e per la valorizzazione vicino ai resti del Teatro
romano. Fa presente che il proprietario ha richiesto il prezzo a
corpo di lire 24 milioni, con l'impegno" - mentre la perizia, come
vi ho detto, era di 15 milioni e rotti, quindici e mezzo circa -
"con l'impegno di vendere e consegnare il terreno, sgomberato di
fabbricati e completamente libero. Rileva che tale offerta è da
ritenere accettabile, tenuto conto che il prezzo al metro quadro
del terreno, libero da fabbricati, si aggira sulle 34.000 lire al
metro quadro, e risulta pertanto congruo a confronto dei prezzi
pagati dalla Regione per altri terreni in zone analoghe del Comune
di Aosta. Propone, pertanto, d'inoltrare al Consiglio regionale la
proposta per l'acquisto dell'immobile di cui si tratta. La Giunta
prende atto di quanto" ecc. ecc..
Quindi, non è signori che ci sia... (
si sente la voce in
lontananza di Andrione
) ...la demolizione era calcolata
esattamente in 2.500.000, no, no, c'è tutta la pratica qui,
Andrione...
Andrione
(U.V.)
- ...Lei dice che sono due milioni
e mezzo, guardi la pratica, la legga...
Manganoni
(P.C.I.)
- ...24 milioni, perizia
15.000.000, innanzitutto, dunque, dice 34.000 lire al mq. Io chiedo
qual era la superficie in metri quadrati dei fabbricati; quanti
erano i metri cubi di quei fabbricati, di quella delibera che ha
detto adesso Balestri, se il terreno è tutto vincolato. Questa è la
domanda che io pongo, in secondo luogo, la questione non è venuta
in Consiglio, quindi se non è venuta in Consiglio, la Giunta non ha
proposto questo in Consiglio, su questa delibera c'è... a ogni
modo, io ho posto queste domande, primo. In secondo luogo, se
questi signori si sono impegnati per comperare un altro alloggio,
un altro alloggio non costa 30 milioni, neanche 29; un alloggio,
perché qui si parla che qui vi è una cantina, seminterrato, due
locali, va ben, sono... dunque, vi è una cucina, una sala, un bagno
e due camere, un alloggio così, oggi, prendiamolo pure bello,
prendiamolo pure in centro, esagerando, con 8 o 10 milioni si
piglia, esagerando, io esagero, ma 8 o 10 milioni non sono 29... ma
io non dico che devono venderlo per 10 milioni, però, da 10 milioni
a 29 c'è una via di mezzo ed è quello su cui insistiamo noi. Allora
dicono: perché se il costo dell'alloggio, in sostituzione di quella
vecchia casa...
Balestri (P.S.I.)
- No, no, non è questo il discorso,
Manganoni, il discorso è diverso.
Manganoni
(P.C.I.) -
...se noi volessimo dare loro
meno, io capisco, dicono ben... ma se loro spenderanno 8 o 10, io
esagero, dicendo 8 o 10 milioni per un alloggio, un bell'alloggio,
anche in centro, però loro ne chiedono 31, 32, quanto era, adesso
29. Quindi c'è ancora un divario notevole; non è che noi diciamo
che un alloggio nuovo è sufficiente per appagare quello, no, noi
non vi diciamo date solo 8 o 10 milioni, noi diciamo non date 29
che sono troppi. Quindi la posizione, la nostra posizione rimane
quella di prima.
Balestri (P.S.I.)
- Andrione, dunque, per immobili
liberi, demoliti, ecc... è: 800.000.
Andrione
(U.V.)
- Due questioni semplicissime: non
tutto il terreno era vincolato e in quegli alloggi c'erano degli
affittuari, e l'avvocato Tiduccio Marcoz, di cui Lei non ha detto
il nome, s'impegnava a dare il terreno e pulito. Le due
impostazioni sono differenti: se Lei avesse portato in Consiglio
quella valutazione di terreno di Marcoz, Aristide, dicendo: noi
valutiamo come la Giunta precedente, poteva invocarlo come
precedente, qui si tratta di un'altra questione. Noi diciamo che la
perizia di 29 milioni, per due ragioni: una, la sostanza della
perizia e l'altra per il modo con cui viene fuori questa cifra,
modo per cui a mezzogiorno e mezza, dopo lunghe trattative si
arriva a 31.500.000, e alle cinque del pomeriggio si arriva già a
29. Noi avevamo l'impressione che, se riusciamo a rinviare fino al
7 novembre, si arriva a 25. Non è la maniera di trattare degli
affari in cui si parla dell'Amministrazione regionale che compre
dei terreni. La nostra Giunta, Lei c'è stato, Lei sa benissimo che
tutte le volte che si pagava un prezzo, quel prezzo, era
razionalmente giustificato in basa alla situazione di fatto; a
parte il fatto che votava a favore.
Balestri (P.S.I.)
- ...se una cosa fa comodo, si votava
in una certa maniera...
Andrione
(U.V.)
- Ma non è che faceva comodo...
noi davamo delle spiegazioni, per esempio, abbiamo pagato 36.000
litre il mq. i terreni per fare dei parcheggi, che voi adesso non
fate più, ma avevamo giustificato. Lei viene qui, invece di
giustificare il prezzo di acquisto di una data cosa, Lei ci fa dei
paragoni che non sono accettabili e poi da 31.500.000 di oggi
mezzogiorno, si scenda a 29 milioni alle ore cinque. Noi ripetiamo
che per due ragioni, per la sostanza e per la forma, questa maniera
di condurre le trattative con i privati non sono accettabili; poi,
guardate, è una questione molto semplice, noi ripetiamo, si tratta
di un terreno vincolato, non si tratta di fare dei dispetti a
nessuno, si tratta semplicemente di avere un rapporto tra quello
che l'Amministrazione spende e quello che l'Amministrazione
acquista, e io ripeto che, dato che non me ne intendo molto di
perizie e roba di questo genere, posso benissimo essere stato
tratto in inganno, posso sbagliarmi, e può darsi benissimo che il
perito, con una piccola cosa supplementare, mi convinca del
contrario. Però, in queste condizioni presentate in questa maniera,
noi abbiamo il sospetto che l'Amministrazione spenda troppo in
relazione a quello che acquista. Può darsi benissimo, e lo ripeto
ancora una volta, che invece non sia così, però, in sostanza, si
tratta di acquistare un vecchio fabbricato per fare una zona verde.
Io non so quali siano i Consiglio che Bordon e Bionaz Le stiano...
insomma, è una... ma comunque...
Montesano (P.S.D.I.)
- Comunque, io invito il Consiglio
ad arrivare alla conclusione... Bordon... (
richiamo
scampanellando
) ...per favore, perché qui stiamo girando
attorno a un palo, si arrivi a una conclusione con delle proposte
concrete... non dico per lei, dico, perché...
Andrione
(U.V.) -
Se lei permette che io finisca,
dico che noi, in questa maniera votiamo contro. È una
responsabilità che voi vi prendete. Se voi, invece, a questo
prezzo, con delle argomentazioni che siano razionali e che,
perlomeno, non siano la cosa di dire: "Savioz ha presentato in
Giunta" e roba di questo genere. Ce la ripresentate, dato che sulla
questione di sostanza, cioè sul liberare quella zona da fabbricati
inutili e di liberare le mura romane siamo d'accordo, se presentato
in maniera differente, possiamo anche votare a favore.
Balestri (P.S.I.) -
Caro Andrione, non è che io abbia
tirato fuori questi dati per fare polemica, è per fare vedere e,
insisto, che i criteri adottati dai tecnici sono sempre stati
lineari, su una certa linea; che poi questa linea sia giusta o non
giusta, questo è un altro discorso. Io non è che vi abbia dato
questi esempi, perché io vi dirò che sto trattando anche con
l'avvocato Marcoz, e mi auguro che capiti il giorno che si possa
concludere, come è nei desideri di qualcuno, di poter concludere,
ma, a certo momento, non ammetto che voi diciate: "il mercato delle
vacche" perché questi disgraziati oggi si sono trovati. Questo non
è onesto da parte vostra, no, non è onesto da parte vostra fare di
queste considerazioni, perché avere e stimare la gente, certe
volte, in che condizioni si trovano è logico che è una cosa, che
con tutte le pressioni che ho della Sovrintendenza per sistemare
questa zona, a questo punto sono io che non accetto i chiarimenti
dell'avvocato Marcoz, perché, anche se oggi si dovesse trattare di
prendere a 20 milioni, il sottoscritto non ci sta più. Nomineremo
un collegio di periti e quello che dirà, dirà. Io di perizie non me
ne intendo, di valori non me ne intendo e quindi non so, ecco. Se
poi le cose andranno bene o andranno male, non è una mia
responsabilità, perché a un certo momento io posso portare quello
che i periti mi dicono e difendere quello che possono portare su
certi criteri; altro non posso fare, perché le perizie sulle case e
sui terreni, non tocca a me farle.
Montesano (P.S.D.I.) -
Dunque, in conclusione,
Presidente, io La prego di chiudere questo argomento.
Andrione
(U.V.) -
Non credo che sia il caso di
parlare di onestà, perché se vogliamo fare un discorso di onestà,
io non ho niente da nascondere e lo faccio. Però nessuno venga a
dire a noi altri, in particolare a Fosson e a me, ripeto, in
particolare a noi due, a fare questioni di onestà.
Bionaz (D.C.) -
A questo punto io dico che sarebbe logico
concludere, visto che si pensa di poter ottenere ancora dei
miglioramenti di quest'offerte, e che non è stata ritenuta valida o
sufficientemente documentata la perizia che è stata presentata
dall'Assessore, io accolgo il suggerimento dell'avvocato Marcoz; si
affida la pratica a un collegio di periti, almeno due, e vedremo
cosa decideranno questi periti. Io penso che la Giunta è d'accordo
con noi, l'Assessore me lo ha già detto e io farei questa proposta;
così almeno non abbiamo nessuna, non abbiamo più nessun dubbio su
valore, ecc. Il Collegio dei periti dirà e concluderà come ritiene
e noi allora prenderemo le determinazioni. Il Consiglio prenderà le
determinazioni esaminando questa perizia.
Andrione
(U.V.) -
Una battuta cortissima.
L'avvocato Bionaz mi scusa, è proprio una battuta, ma non vuole
essere cattiva: oculatezza nella scelta dei periti; perché noi
abbiamo avuto dei periti che, per caso strano, riguardavano
l'avvocato Tiduccio Marcoz, non dico di più. Abbiamo avuto dei
periti, Comune di Aosta, che hanno fatto la perizia più cara di
quello che l'avvocato Tiduccio Marcoz chiedeva...
Bionaz (D.C.) -
Scusate, se non sbaglio, quello credo era
stato nominato dal Tribunale.
Montesano (P.S.D.I.) -
Chiusa la discussione
sull'oggetto, viene accettata la proposta dell'Assessore e del
Presidente della Giunta nella nomina del collegio dei periti e
quindi sarà riportato l'oggetto a un prossimo Consiglio, quando
questa perizia sarà pronta.
Si passa all'oggetto n. 20.
