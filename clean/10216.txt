Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1209 del 9 maggio 1990 - Resoconto
OGGETTO N. 1209/IX - PROGETTO DI PARCHEGGIO DI PIAZZA
BROCHEREL IN COMUNE DI COURMAYEUR. (Interrogazione)
PRESIDENTE:
Do lettura dell'interrogazione presentata dal
Consigliere Riccarand ed iscritta al punto 8 dell'ordine del
giorno.
INTERROGAZIONE
APPRESO che l'Amministrazione comunale di Courmayeur
intenderebbe realizzare un pubblico parcheggio pluripiano in Piazza
Brocherel al centro del paese in una zona dove già è intensa la
circolazione veicolare;
RILEVATO che, come l'esperienza insegna, i parcheggi sono
potenti strumenti di attrazione del traffico e che quindi essi non
devono mai essere realizzati al centro dei paesi o delle città, ma
nelle zone periferiche;
VISTA la lettera di un gruppo di famiglie abitanti nel centro di
Courmayeur che protesta per tale progetto rivolgendosi
all'Assessorato regionale al Turismo, Urbanistica e Beni
Culturali;
il sottoscritto Consigliere regionale del Gruppo "Verde
Alternativo"
INTERROGA
l'Assessore regionale al Turismo, Urbanistica e Beni Culturali
per sapere:
1) quali sono le informazioni della Regione sul progetto di
parcheggio di Piazza Brocherel a Courmayeur;
2) qual è il giudizio della Giunta su tale progetto;
3) quale risposta è stata data alla lettera del gruppo di
abitanti di Courmayeur.
PRESIDENTE:
Ha chiesto la parola
l’Assessore al Turismo, Urbanistica e Beni
Culturali, Faval; ne ha facoltà.
FAVAL (UV):
La variante al Piano regolatore generale,
approvata con deliberazione della Giunta regionale n. 5970 del 23
giugno 1989, non riporta alcuna previsione di vincolo di
destinazione a parcheggio per l'area in oggetto, mentre lo
strumento urbanistico precedente riportava tale indicazione.
Il Comune, in sede di predisposizione della relazione
previsionale e programmatica, motivando l'incoerenza urbanistica
suddetta, ha fatto presente che essa è dovuta ad un semplice errore
tecnico in sede di predisposizione degli elaborati inerenti alla
variante, ritenendo che l'intervento sia da considerarsi coerente,
in quanto, di fatto, l'area di superficie è destinata a parcheggio
da parecchi anni, è di proprietà pubblica e l'ulteriore intervento,
completamente interrato, non pregiudica lo stato di fatto della
parte esterna. Da parte del Comune è stata poi presentata una
istanza di finanziamento tramite i fondi FRIO.
In data 2 maggio è pervenuta alla Sovraintendenza la lettera
degli abitanti della zona, nella quale si fa presente l'intenzione
del Comune di costruire un parcheggio nella piazza Brocherel. Alla
Sovraintendenza non è però ancora pervenuto il relativo progetto e,
pertanto, essa non si è ancora potuta esprimere in merito.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Prendo atto del fatto che da parte
dell'Amministrazione regionale ed in particolare della
Sovraintendenza non si sia potuto esprimere alcun parere di merito.
Come ben sappiamo, però, in Valle d'Aosta la Sovraintendenza non è
un organo esclusivamente tecnico, ma un organo tecnico subordinato
ad una volontà politica, tant'è vero che le autorizzazioni del
Sovraintendente sono spesso firmate anche dall'Assessore
competente.
Resta il fatto, comunque, che la Sovraintendenza, non avendo
ancora ricevuto il progetto, non l'ha potuto esaminare, né si è
potuta esprimere nel merito.
Da parte nostra, esprimiamo un giudizio negativo su questa
ipotesi ed invitiamo l'Assessore di tener conto, nel momento
dell'esame della proposta, dei rilievi negativi già fatti nella
lettera, che sconsigliano nel modo più assoluto la realizzazione di
una simile opera nel centro di Courmayeur.
Tutti gli urbanisti e gli studiosi di traffico sanno che ormai
bisogna evitare nel modo più assoluto la creazione di parcheggi
all'interno dei centri abitati, delle città e dei grossi comuni,
perché sono fattori che attirano ulteriore traffico e favoriscono
il congestionamento. I parcheggi vanno creati in zone periferiche,
in modo da evitare gli effetti negativi conseguenti alla loro
realizzazione nei centri urbani.
In questo caso, si andrebbe a realizzare un parcheggio
pluripiano nel centro di Courmayeur, cioè in una situazione già
molto trafficata, vicina agli edifici pubblici ed alle scuole, che
non si presta a questo tipo di finalità.
Noi chiediamo quindi molta attenzione e cautela da parte
dell'Assessore competente nel valutare questo progetto, se e quando
esso verrà presentato dal Comune di Courmayeur.
Grazie.
