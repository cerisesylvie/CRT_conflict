Classificazione
SPORT E TEMPO LIBERO


Resoconto integrale del dibattito dell'aula
Oggetto del Consiglio n. 2232 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2232/X Mancato inserimento di località della Valle
d'Aosta tra le stazioni ospitanti la Coppa del mondo di sci alpino.
(Interrogazione)
Interrogazione Atteso che, nel corso della stagione invernale,
un formidabile veicolo per la promozione turistica della Valle
d'Aosta è rappresentato dall'ospitare una qualche competizione
della Coppa del Mondo di sci;
Sottolineato che da diverse stagioni ormai nessuna località
della nostra regione viene inserita tra le sedi ospitanti dette
manifestazioni;
Richiamate le dichiarazioni dell'Assessore al Turismo, il quale
rispondendo ad una precedente interpellanza nel dicembre 1994, si
augurava che dalle competizioni di Coppa Europa si potesse ben
presto ottenere una qualche "assegnazione più importante";
Avuta notizia che nemmeno nella stagione invernale 1996/97 la
Coppa del Mondo di sci alpino farà tappa in Valle;
i sottoscritti Consiglieri regionali
Interrogano
l'Assessore competente per sapere:
a) per quali motivi non è stato possibile inserire nessuna
località valdostana tra le stazioni ospitanti la Coppa del Mondo di
sci alpino;
b) quali sinergie si sono attivate per permettere il
raggiungimento di questo obiettivo e con quali metodologie.
F.to: Marguerettaz - Collé - Marco Viérin - Tibaldi
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Quanto esposto nell'interpellanza mi pare di
contenuto opportuno, ma con considerazioni che definirei
semplicistiche; nel corso dell'illustrazione della risposta si
capirà il perché.
É vero che la Coppa del Mondo di sci è un formidabile veicolo
per promozione turistica, ma non possiamo far finta di non
ricordare e dimenticare quel peccato originale, se così lo possiamo
definire, che c'è dietro questa situazione. La Coppa del Mondo di
sci alpino la Valle d'Aosta ce l'aveva da moltissimi anni;
l'abbiamo ceduta noi, alcuni dicono regalata, altri usano
affermazioni ancora più pesanti ed imbarazzanti anche, ma ricordo
che né il sottoscritto né la forza politica a cui il sottoscritto
appartiene hanno contribuito a questa scelta "sciagurata".
Certo che il dopo si complica; a tutti i livelli c'è stato
rinfacciato questo nostro modo di operare: una coppa del mondo non
si regala per nessun motivo e credo che tutti quanti in
quest'Assemblea possono concordare su questo tipo di
affermazione.
Per quanto riguarda nel testo dell'interrogazione le
dichiarazioni che sono state da me rilasciate in una precedente
interpellanza nel mese di dicembre '94, dove si augurava che dalle
competizioni di Coppa Europa si potesse ben presto ottenere una
qualche "assegnazione più importante", eccome se l'abbiamo avuta
l'assegnazione! L'abbiamo avuta sì, e scusate se vi sembra poco,
l'assegnazione nel dicembre '95 delle due gare di Coppa del Mondo
di sci nordico di Brusson; la riassegnazione quest'anno di quattro
gare di Coppa del Mondo sempre in Valle d'Aosta, questa derivata da
un accordo di rotazione siglato in sede FISI, sicuramente
quest'anno, ma permettetemi di dire che non l'abbiamo barattata ma
la faremo a metà dicembre a Brusson con ripresa diretta della RAI e
di molte altre reti televisive internazionali; si pensa ad una
decina e forse più collegate in diretta, con la possibilità di
portare la Valle d'Aosta a livelli internazionali di promozione di
pubblicità, cosa che già avvenne lo scorso anno.
Ma il fondo conta meno, questa può essere l'obiezione che viene
fatta. A questa osservazione rispondo che di fronte a nomi come
Stefania Belmondo, Silvio Fauner, Marco Albarello, medaglia d'oro
alle olimpiadi di Lillehammer, Manuela Di Centa, non capisco come
si possa ancora obiettare anche su questo argomento. Non so se sono
considerazioni che potranno essere espresse dai consiglieri, però
mi sembra che ci sia ogni tanto quest'osservazione; secondo me è
un'osservazione che lascia il tempo che trova, perché il fondo in
questo momento sta rappresentando un momento importante e forse
anche emergente rispetto a quello che è lo sci alpino in
generale.
Non dimentichiamo che proprio quest'anno, ma già in parte lo fu
lo scorso anno, avremo occasione di presentare al cospetto delle
telecamere al mondo interno una struttura moderna, completa, una
struttura modello qual è il fondo di Brusson; strutture come
quella, inaugurata anche lo scorso anno a Saint-Oyen, che ci viene
invidiata da moltissime parti, ad iniziare dal Trentino, regione a
cui spesso ci confrontiamo e sicuramente da cui per molti aspetti
dobbiamo imparare; ebbene, su questo no! Queste strutture sono
all'avanguardia e con l'anello d'innevamento artificiale ci rendono
competitivi e al passo con i tempi.
Occorre notare che sono strutture importanti non solo in
occasione di eventi importanti come può esserlo la Coppa del Mondo,
ma sono indispensabili per lo svolgimento dell'attività di tutti i
giorni, per l'accoglienza che deve essere data alla massa di
appassionati di questo sport, per poter permettere ai giovani di
praticare questo sport, di avvicinarsi e di avere un luogo dove
poter affinare la loro pratica sportiva attraverso degli
allenatori, attraverso coloro che possono preparargli gli sci, per
i giovani e per gli sci club in generale, per sostenere una pratica
sportiva quindi a tutti i livelli, e questa è l'importanza di
questi foyers. Quindi ci stiamo attivando sulle strutture anche per
quanto riguarda lo sci alpino, per dotare le nostre località più
importanti di quelle opere che devono essere create per dare i
giusti presupposti per una posizione adeguata ad ospitare bene la
grande massa di sciatori e manifestazioni agonistiche di tutti i
livelli, compresa la Coppa del Mondo.
Non ci sarà nella stagione '96-'97, questo è vero; non abbiamo
però nulla sulla coscienza, ci siamo attivati con i responsabili
dell'ASIVA regionale, con i delegati regionali della FISI,
attraverso la FISI, con i vertici della FIS - Federazione
internazionale - è un lavoro sinergico e di prospettiva che
sicuramente produrrà dei benefici per la nostra regione; sono state
superate incomprensioni del passato, sono state ricostruire le basi
per poter aspirare a vederci riassegnate competizioni di questo
livello anche nella disciplina dello sci alpino. La metodologia è
chiara: essere pronti con impianti, strutture e uomini ad ospitare,
là dove se ne presenti l'opportunità, anzitutto qualsiasi recupero
possibile, e questo perché le località che si sono inserite negli
ultimi dieci anni ci insegnano che tutte quante hanno seguito
questo percorso.
É difficile che all'interno del circuito di Coppa del Mondo ci
sia qualcuno disposto a regalare, come ha fatto la Valle d'Aosta,
la propria gara a qualcun altro; il veicolo promozionale che
sicuramente viene anche ribadito nell'interrogazione e su cui
concordo, non vale soltanto per noi; l'importanza di ospitare gare
di questo livello è ben valutata e ne sono ben consapevoli tutti
quanti. Quindi in una situazione come questa non possiamo sperare
che qualcuno ci lasci lo spazio dicendo: "Perché la Valle d'Aosta è
più bella, noi ci facciamo da parte". Occorre pertanto lavorare
come abbiamo fatto in questi due anni, cercando di farlo in modo
sereno, serio e costruttivo, cercando di riallacciare quei rapporti
che sono indispensabili per un'istituzione per poi poter pretendere
ed ottenere l'assegnazione di gare di questo livello.
Sono convinto che i risultati di questi sforzi verranno
riconosciuti e giustamente ripagati; nel frattempo non dobbiamo
sottovalutare quelle che sono altre discipline, che riguardano
sempre lo sport della neve e che ci vedono come Valle d'Aosta
impegnati ad ottenere l'assegnazione di competizioni di altissimo
livello; faccio l'esempio della Coppa del Mondo di slittino su
pista naturale, di una possibile assegnazione di Coppa del Mondo
per lo snow board. Sono discipline diverse, ma sono discipline
emergenti che vedranno il riconoscimento nelle prossime Olimpiadi
invernali, quindi lavoriamo in un contesto generale con l'obiettivo
di arrivare all'ottenimento della gara per quanto riguarda lo sci
alpino, ma non dimenticandoci però nel contempo di essere presenti
là dove è possibile. E questo cerchiamo di farlo con tutto lo
sforzo possibile.
Presidente Ha chiesto la parola il Consigliere Marguerettaz.
Marguerettaz (PpVA) Se l'Assessore impegnasse la stessa grinta
che mette nel rispondere alle interrogazioni e alle interpellanze,
nel gestire il suo Assessorato, avrebbe un Assessorato formidabile,
gestito in maniera formidabile. In realtà credo che tutta la Valle
d'Aosta sappia che così purtroppo non è.
Al di là di questo, le considerazioni che vanno fatte sulle
risposte ottenute devono andare in questa direzione. Mi stavo
chiedendo fino a quando in quest'aula dovremo sentire le parole
dette dall'Assessore nella risposta, cioè chissà se i nostri figli
studieranno nella storia della Valle d'Aosta che nell'anno 2010
questa regione non ha ancora avuto una gara di Coppa del Mondo
perché nel 1990 una disgraziata formazione politica o più
disgraziate formazioni politiche svendettero la possibilità di
avere una gara di Coppa del Mondo di sci alpino nella nostra
regione.
Chissà fino a quando questa giustificazione andrà avanti e mi
permetta, Assessore, visto che ormai questa è la quinta o la sesta
stagione che la sua forza politica gestisce questo dicastero, viene
da chiedersi se queste giustificazioni che lei continua ad addurre
non nascondano sei anni più tardi una debolezza strutturale di chi
questo Assessorato gestisce. Poi lei abilmente, perché è veramente
abile nel rispondere alle interrogazioni e alle interpellanze, dice
che ha presentato a questo Consiglio tutte le altre manifestazioni
che come regione siamo riusciti ad ottenere, ma lei stesso nel
corso del suo intervento ha intuito quelle che potevano essere le
deduzioni che il sottoscritto avrebbe fatto e che faccio, anche se
lei mi ha già risposto nella sua premessa.
Credo che non si possano assolutamente paragonare tutte quelle
manifestazioni che lei ha citato con una gara di Coppa del Mondo di
sci alpino; mi pare che questo sia confermato da tutti i dati di
ascolto di passaggi sulle reti televisive.
Inoltre speravo, al di là della polemica che in queste cose ci
sta anche bene, che lei quest'anno arrivasse in questo Consiglio
con una notizia in più rispetto allo scorso anno, perché l'anno
scorso l'interpellanza che facemmo non riguardava tanto il mancato
inserimento della regione - o di una località della regione - nel
calendario delle gare di Coppa di sci alpino, quanto il fatto che
la regione Valle d'Aosta non fosse stata in grado di candidarsi per
ospitare gare che altre stazioni messe in calendario per mancanza
di neve non avevano potuto ospitare.
Speravo che quest'anno lei, memore di quel fatto, mi dicesse:
non siamo riusciti ad ottenere un'assegnazione, ma abbiamo ottime -
o quanto meno buone - possibilità per ospitare competizioni che
eventualmente non potessero svolgersi in altre stazioni che invece
hanno già avuto quest'assegnazione. Lei non ci ha detto neanche
questo, Assessore, quindi ci consoleremo con lo snow board, che non
so cos'è, che consente passaggi televisivi in tutto il mondo,
promozione della nostra regione; e va bene.
Quindi ringrazio l'Assessore per la puntualità con cui ha
risposto all'interrogazione e un altro anno faremo la ciclica
interrogazione, probabilmente ripresenteremo la stessa, e sentiremo
ancora una volta dire all'Assessore: "Non è colpa mia perché nel
1861 si fece l'unità d'Italia e quindi... ".
