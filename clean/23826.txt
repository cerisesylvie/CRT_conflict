Classificazione
AMMINISTRAZIONE REGIONALE
Ordinamento degli uffici e del personale
OPERE PUBBLICHE



Oggetto del Consiglio n. 2833 del 21 giugno 2007 - Resoconto
OGGETTO N. 2833/XII - Progetto dei lavori di collegamento di
uffici regionali distaccati alla sede centrale.
(Interpellanza)
Interpellanza
Vista la DGR n. 1067/07, concernente l'"Approvazione del
progetto relativo ai lavori di collegamento della nuova sede degli
uffici regionali sita in via Piave ed il palazzo regionale di
Piazza Deffeyes in Comune di Aosta e avvio del procedimento per il
raggiungimento dell'intesa tra la Regione ed il Comune di Aosta...
";
Vista la DGR n. 4182/03, con la quale è stato incaricato un
raggruppamento temporaneo di professionisti per la progettazione
preliminare, definitiva ed esecutiva dei lavori di cui
sopra;
Constatato che, solo in data successiva, precisamente il 14
luglio 2005, veniva approvato il programma regionale di previsione
dei lavori pubblici per il triennio 2005/2007, nel quale era
inserita tale opera per una spesa complessiva prevista di
600.000,00 €;
Osservato che secondo le risultanze del progetto preliminare
dell'opera, presentato dai professionisti incaricati il 27 novembre
2006, il costo totale dell'intervento è stimato in 1.290.750,00 €,
ovvero più del doppio rispetto alle previsioni del piano di lavori
pubblici;
Considerato che tale vistoso aumento di costi è stato
motivato genericamente da "una diversa scelta progettuale" e che
"per la realizzazione delle opere di cui trattasi" si rende
necessario modificare le norme del PRGC del Comune di Aosta,
raggiungendo un'intesa con il Comune stesso;
Atteso che l'opera nel suo complesso pare, allo scrivente,
piuttosto incoerente con i proclamati principi di diminuzione dei
costi della politica;
il sottoscritto Consigliere regionale
Interpella
l'Assessore regionale competente per sapere:
1) quali siano le effettive ragioni per le quali si è deciso
un così netto cambiamento progettuale rispetto a quello iniziale e
in che cosa consistano le concrete differenze con esso;
2) i motivi per i quali il progetto è stato solo
successivamente inserito nel piano regionale dei lavori pubblici,
inserendo soltanto molto tempo più tardi una diversa proposta
progettuale, assai più costosa e complessa;
3) in quale misura vengono alterate le norme del PRGC di
Aosta e se si possa ritenere opportuno e corretto fare ricorso a
tali modificazioni, avvalendosi di potestà precluse ad ogni normale
cittadino;
4) per quale motivo, per opere così contigue, quali la
ristrutturazione e il rifacimento degli Uffici della Presidenza
della Giunta e l'opera oggetto della presente interpellanza non è
stato previsto un progetto unico e non si intende unificare i due
progetti, e qual è la tempistica prevista per le singole
opere.
F.to: Bortot
Presidente
- La parola al Consigliere Bortot.
Bortot (Arc-VA)
- Assessore, abbiamo la deliberazione n.
4182/2003 che dà un incarico a un raggruppamento di professionisti,
per la progettazione definitiva ed esecutiva dei lavori di
collegamento fra questo Palazzo e il Palazzo di Via Piave. Abbiamo
poi successive modifiche e successive approvazioni di impegni di
spesa, addirittura arriviamo al 27 novembre 2006 dove il costo
totale dell'intervento è lievitato a 1,3 milioni di euro. Per
eseguire questa opera dobbiamo intervenire nei confronti del Comune
di Aosta per una modifica del piano regolatore e non sarà un grande
esempio che diamo ai cittadini valdostani, ma soprattutto mi
collego a una mozione del nostro gruppo, bocciata dal Consiglio,
che sollevava il problema della ristrutturazione degli uffici del
Governo regionale. Uffici per i quali sono stati ultimati i lavori
nel 2005, impianto elettrico di cablaggio, il Presidente della
Regione ha risposto che non erano più confacenti al decoro e alla
rappresentanza in caso dovessimo ospitare delegazioni, ambasciatori
e cose del genere. Quello che non capisco è se, dato che sul
collegamento tra le 2 sedi sono passati 4 anni, questo lavoro di
ristrutturazione degli uffici della Presidenza della Regione "si
hanno da fare" - e, ripeto, noi siamo contrari - e perché non è
stato definito un progetto unico. Siamo di nuovo ai doppi
incarichi, ai tripli incarichi, ai ritardi, a deliberazioni che si
aggiungono ad altre deliberazioni, a provvedimenti che vengono
presi dal Governo senza che vi sia una visione di insieme dei
lavori che si vorrebbero eseguire. Vorremmo capire cosa ne pensa
lei di queste 2 opere.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Nell'anno 2003, all'atto del conferimento
dell'incarico di progettazione, è stata ipotizzata la semplice
passerella di collegamento tra la Palazzina ex "Enel" e il Palazzo
regionale. Nella fase di elaborazione della progettazione
preliminare sono stati coinvolti, naturalmente per le rispettive
competenze, la Presidenza del Consiglio, la Soprintendenza per i
beni e le attività culturali e il Comune di Aosta. Bisogna dire che
sono seguiti una serie rilevante di incontri tra il progettista
incaricato e la Presidenza del Consiglio, al fine di definire i
contenuti della proposta progettuale anche sulla scorta di
soluzioni alternative. La stessa Soprintendenza per i beni
culturali e il Comune di Aosta peraltro avevano avanzato delle
richieste di integrazione, di precisazione, di puntualizzazione,
avevano anche fatto rilevare come quell'intervento di semplice
costruzione di una passerella desse luogo a una modificazione
sostanziale di un impianto urbanistico e come tale doveva essere
approfondito. Ci fu nel luglio 2005 presso la Presidenza del
Consiglio una sorta di "summit" alla presenza delle varie parti,
compreso il Comune di Aosta e i suoi uffici, i tecnici
dell'Assessorato e quant'altro era necessario per fare il punto
della situazione in via definitiva. È appena il caso che ricordi
come in quella sede il Comune di Aosta aveva chiesto, nell'ottica
di riqualificare tutto l'assetto, di presentare una soluzione
complessiva che prevedesse l'abbattimento di quei corpi edili che
sono all'interno della struttura e che vengono adibiti a garage;
anche questo è stato oggetto di un'integrazione progettuale,
sebbene solo a livello di intenti.
Alla luce delle indicazioni fornite dalla Soprintendenza per i
beni culturali e dal Comune di Aosta, si concordava per
l'elaborazione di una soluzione organica fra i 2 stabili, inserita
all'interno di una riqualificazione globale dell'area, che avrebbe
dovuto essere oggetto come procedura di intesa o di accordo di
programma con il Comune di Aosta per superare i vincoli di
carattere urbanistico. Ricordo che l'intesa o l'accordo di
programma sono le 2 formule genericamente adottate con gli enti
pubblici per risolvere problemi urbanistici quando questi pongono
dei condizionamenti o l'impossibilità di realizzare delle opere
pubbliche. In fase di elaborazione della progettazione proseguivano
i contatti con la Soprintendenza per i beni culturali, che
suggeriva modifiche allo studio di fattibilità dell'opera,
propendendo per la realizzazione di un volume aggiunto - quindi non
solo più una semplice passerella - alla nuova sede degli uffici del
Consiglio regionale, su cui inserire la passerella di collegamento.
Tale ultima soluzione veniva sottoposta all'Ufficio di Presidenza
del Consiglio che, ad ottobre 2006, si pronunciava favorevolmente,
anche in considerazione del fatto che sarebbe così stata apportata
una notevole miglioria all'atrio di accesso della sede di Via
Piave, attualmente angusta e con spazi limitati. Bisogna quindi
immaginare una sorta di protuberanza, di volume aggiunto in maniera
da ampliare l'atrio. Il cambiamento progettuale quindi era
sostanziale, perché dall'idea di fare una semplice passerella di
collegamento si è arrivati a individuare una costruzione
architettonicamente più complessa e con delle qualità progettuali,
con delle caratteristiche di tipo architettonico tali da dare
un'impronta particolare al sito.
Il presupposto - ripeto - di un intervento nel programma
regionale di previsione è il conferimento dell'incarico di
progettazione preliminare. In tal senso l'intervento è stato
inserito, con una previsione di spesa di euro 600.000,00, non
aggiornata per la mancanza del progetto preliminare, nei 3
programmi di previsione approvati dal Consiglio regionale dal 2004.
Non viene modificato il piano regolatore, ribadisco che l'intesa è
un procedimento previsto dalla legge n. 11 e che viene normalmente
utilizzato, ma che non modifica l'impianto del piano regolatore,
perché quella non sarebbe un'opera consentita nell'ambito del
centro storico, per cui occorre derogare a una norma urbanistica,
quindi si tratta di consentire un aumento volumetrico dei 2
edifici. Ai sensi dell'articolo 29, pertanto si è avviato il
procedimento dell'intesa, che, da un punto di vista formale, non è
che la conseguenza di un'intesa precedentemente assunta da parte
del Comune; per poter avviare l'intesa però avevamo bisogno di
avere l'approvazione del progetto preliminare, altrimenti questo
non poteva essere assentito da parte del Comune.
Per quanto riguarda i 2 interventi, questi fra di loro sono
completamente disgiunti, e interessano piani diversi, quindi non è
che il collegamento interferisce o ha a che fare con la
riqualificazione dell'ufficio di Presidenza della Regione. Voglio
dire che bisogna tener conto che quell'intervento era un intervento
di manutenzione in parte ordinaria, perché si trattava di fare
un'opera di ringiovanimento di alcune parti degli uffici, e in
parte straordinaria, nel senso che si volevano riabilitare degli
uffici e modificare la pianta della sede, mentre l'opera di
collegamento è una costruzione del tutto nuova, per cui, dal punto
di vista tipologico, sono 2 interventi del tutto diversi. I tempi
dell'intero intervento per il collegamento degli uffici del
Consiglio regionale ed il Palazzo sono previsti in 790 giorni
dall'approvazione del progetto preliminare e quindi potrebbe
essere, se questo avvenisse in tempi relativamente brevi, entro il
2009, sempre ferme restando le disponibilità finanziarie, mentre le
opere riguardanti gli uffici della Presidenza della Regione, per
quel che ne so io, sono ancora da avviare, perché al momento non si
è rilevata un'urgenza.
Presidente
- La parola al Consigliere Bortot.
Bortot (Arc-VA)
- Sono abbastanza soddisfatto della
risposta. Ci sono 2 problemi però: se la passerella diventa
un'opera strutturale a tutti gli effetti e il Presidente ci aveva
risposto che c'erano anche problemi di spazi, di servizi... a quel
punto si potrebbe ridimensionare questo progetto, perché una parte
dei servizi e dello spazio potrebbe andare in quell'opera. Chiedo,
Assessore. Se è un problema di spazio, lo potremmo risolvere così:
parlo della ristrutturazione degli uffici della Presidenza. Per
quanto riguarda invece la passerella che viene sostituita da
un'opera vera e propria, mi riservo di andare a vedere all'Ufficio
di Presidenza il progetto, perché non mi sembra che di là abbiamo
bisogno di ulteriori spazi. Da una parte quindi, se c'è spazio, va
bene; dall'altra, se non è indispensabile, si potrebbe evitare di
intervenire con un'opera che poi, dato il volume, diventa
ingombrante; allora perché non coprire tutto il pezzo di Via
Piave...
(interruzione dell'Assessore Cerise, fuori microfono)
... ecco... dopo... per non farla troppo lunga, se è possibile
vedere il progetto...
(nuova interruzione dell'Assessore Cerise, fuori
microfono)
... bisogna andare dal Presidente della Regione... dal
Presidente del Consiglio... e soprattutto se lei con i suoi tecnici
ritiene possibile accorpare o prevedere un accorpamento anche
parziale di questi 2 progetti. Sono domande, grazie.
Si dà atto che dalle ore 12,00 riassume la Presidenza il
Presidente Perron.
