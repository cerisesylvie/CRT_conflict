Classificazione
AMMINISTRAZIONE REGIONALE
Ordinamento degli uffici e del personale
INFORMAZIONE
Sistema informativo



Oggetto del Consiglio n. 1579 del 9 novembre 2005 - Resoconto
OGGETTO N. 1579/XII - Ottimizzazione dei costi di gestione in
campo informatico. (Interpellanza)
Interpellanza
Evidenziata la necessità, visti i recenti tagli alla Legge
Finanziaria regionale, di ottimizzare, per quanto possibile, i
costi di gestione dell'apparato regionale, anche per quanto
riguarda l'acquisto di licenze e di software per la pubblica
amministrazione;
Tenuto conto che nella grande maggioranza dei personal
computer in uso negli uffici regionali è installato "software
proprietario", di norma il pacchetto "Office" di Microsoft, nelle
sue varie versioni, così da permettere ai dipendenti di svolgere le
loro mansioni, per il quale l'Amministrazione regionale ha pagato
una licenza d'uso e dovrà pagare in futuro in caso di
aggiornamento;
Ritenuto che l'utilizzo di tali software, per ragioni di
compatibilità, costringe anche i vari enti pubblici presenti in
Valle a dotarsi dei medesimi programmi, per i quali è necessario a
loro volta, pagare una licenza d'uso per l'acquisto e per i futuri
aggiornamenti;
Venuti a conoscenza dell'istituzione del formato aperto
libero ed universale denominato "Open Document - ODF" che presenta
le analoghe funzionalità dei programmi proprietari attualmente in
uso negli uffici regionali ed utilizzabile con altri diversi
software, tra cui "OpenOffice.org", pacchetto libero e gratuito a
disposizione di chiunque, anche delle pubbliche amministrazioni,
con evidenti miglioramenti rispetto agli attuali programmi in
uso;
Considerato che il formato "Open Document" sta diventando lo
standard accettato e richiesto da governi e amministrazioni
pubbliche, come già avvenuto negli Stati Uniti, in Massachusetts, e
come sembra voglia fare anche l'Unione Europea;
i sottoscritti Consiglieri regionali
Interpellano
l'Assessore competente per sapere:
1) quanto ha speso l'amministrazione regionale negli ultimi
cinque anni per l'acquisto del software e delle relative licenze
d'uso, nonché per gli aggiornamenti dei diversi programmi
proprietari;
2) se è a conoscenza del formato "Open Document" ed, in caso
di risposta positiva, se non si è pensato di utilizzarlo negli
uffici regionali;
3) se intende, in funzione anche di un abbassamento dei costi
di gestione della pubblica amministrazione, agevolare l'utilizzo
del software "OpenOffice.org", estendendone l'uso anche agli enti
locali, ottimizzando i costi e migliorando la funzionalità dei
programmi presenti.
F.to: Lanièce - Stacchetti - Comé
Président - La parole au Conseiller Lanièce.
Lanièce (SA) - Il formato "Open Document", noto con l'estensione
"ODF", è l'abbreviazione di "Oasis Open Document Format for Office
Applications" e viene utilizzato per il salvataggio e lo scambio di
documenti per la produttività di ufficio, come documenti di testo,
fogli di calcolo, diagrammi e presentazioni. Dopo essermi accorto
che anche l'Unione europea sta lavorando per utilizzare come
"standard" l'"Open Document", ho ritenuto opportuno a nome del
gruppo presentare questa interpellanza per sapere se si intende,
come Amministrazione regionale, in funzione anche di un
abbassamento dei costi di gestione della pubblica amministrazione,
agevolare l'utilizzo della "suite OpenOffice.org", estendendone
l'uso anche agli enti locali, così migliorando anche la
funzionalità dei programmi presenti. Infatti il formato "Open
Document" è basato sul formato di "file" creato originariamente da
"OpenOffice.org", la "suite" libera recentemente rilasciata nella
sua versione "2.0"; questo "standard" è pubblicamente accessibile e
può essere implementato da chiunque senza restrizioni, fornendo
così un'alternativa aperta a formati proprietari, fra cui i famosi
"doc", "xls", "ppt" usati da "Microsoft Office". In questo modo le
organizzazioni che memorizzano i loro dati in un formato aperto
come "Open Document" evitano di essere bloccati da un singolo
produttore "software", ma sono liberi di cambiare "software" nel
caso in cui il produttore stesso del loro attuale "software"
dovesse uscire dal mercato, alzare i prezzi, cambiare il
"software", o cambiare i propri temi di licenza per qualcosa di
meno favorevole. Credo sia un obbligo prioritario di un sistema che
si definisce democratico come il nostro non avere i propri
documenti pubblici vincolati in qualche tipo di formato
proprietario, magari non visualizzabile in futuro o soggetto a un
sistema di licenza proprietario che ne restringe l'accesso. Dal
momento che un obiettivo dei formati aperti come "Open Document" è
quello di garantire accesso a lungo termine ai dati, senza barriere
legali o tecniche, le amministrazioni pubbliche e i governi sono
diventati progressivamente consapevoli dei formati aperti come
questioni che riguardano le politiche pubbliche. Ho quindi ritenuto
opportuno coinvolgere il Governo regionale su questa importante
questione dopo aver saputo che diversi Paesi e amministrazioni
pubbliche, volendo garantire accesso a lungo termine ai dati senza
barriere legali o tecniche, stanno adottando "Open Document" come
"standard"; fra questi vi è lo Stato americano del Massachusetts,
il Ministero della difesa di Singapore, quello delle finanze
francese, quello della salute brasiliano, la città di Monaco di
Baviera in Germania, il Consiglio comunale di Bristol nel Regno
Unito e la città di Vienna in Austria.
Visto che si presenta la necessità, in occasione dei recenti
tagli alla legge finanziaria regionale, di ottimizzare per quanto
possibile i costi di gestione dell'apparato regionale anche per
quanto riguarda l'acquisto di licenze e di "software" per la
pubblica amministrazione e tenuto conto che abbiamo verificato che
nella gran parte dei "personal computer" in uso negli uffici
regionali è installato di norma il "pacchetto Office di Microsoft",
per il quale l'Amministrazione regionale ha pagato la licenza d'uso
e dovrà ancora pagare in futuro in caso di aggiornamento, "Open
Document" potrebbe rappresentare la soluzione semplice, pacifica e
gratuita, con un diminuzione dei costi rispetto a un problema che
abbiamo tutti, e promette di essere una vera rivoluzione
nell'informatica, restituendo libertà a un mercato reso stantio dal
monopolio. Volendo fare un esempio, il programma "Word" di
"Microsoft" è diffusissimo per cui molta gente genera documenti
usando questo formato, ma in pratica il formato utilizzato da
"Word" è leggibile e modificabile solo con "Word". Siccome "Word"
costa, tanta gente non se lo può comperare e quindi o se lo
"pirata" commettendo un reato, oppure rinuncia a leggere e
modificare i "documenti Word". Può sembrare una rinuncia facile
finché nasce il problema del lavoro, delle scuole e delle pubbliche
amministrazioni. Se la pubblica amministrazione spedisce un
"documento Word", mi obbliga a comperarlo per interagire e questo
mi sembra un chiaro favoritismo verso un prodotto specifico di
un'azienda privata e contribuisce anche a mantenere il monopolio.
Dobbiamo quindi essere liberi di continuare ad usare "Word" e
"Office" se ci va, non perché siamo obbligati e vogliamo farlo
senza dover imporre i nostri gusti agli altri; per assurdo è come
se la scuola accettasse solo alunni che hanno un tipo di zainetto e
mandasse a casa tutti gli altri. La soluzione semplice a questa
discriminazione è fare in modo che tutti i programmi di scrittura
commerciale o gratuiti usino lo stesso formato, in questo modo chi
vuole pagare di più e usare "Word" può farlo, chi vuole spendere
meno e usare "OpenOffice.org" o altri programmi ancora li può
usare, nessuno si accorge della differenza, quasi tutti possono
scambiare documenti con tutti, senza creare cittadini di serie A e
di serie B.
Questo formato universale è "Open Document", la "Microsoft"
finora ha rifiutato di supportarlo, facendo campagne di protesta
contro la sua adozione, ma l'adozione di un formato universale non
è una pratica anti-commerciale, come possiamo constatare in tutti i
settori della tecnologia dove vi sono formati chiamati "standard".
È infatti grazie agli "standard" che possiamo montare l'autoradio
di una marca a scelta nella nostra auto, invece di essere obbligati
a comprare quella imposta dal fabbricante dell'auto, o ancora
comprare un "compact disc" musicale di qualsiasi casa discografica
e ascoltarlo su un lettore di qualsiasi marca. In altre parole, gli
"standard" favoriscono il libero mercato e la concorrenza.
"Microsoft" non supporta questo "standard" emergente perché teme di
perdere il mercato se la gente non è più obbligata ad usare i suoi
prodotti; potreste quindi chiedervi perché non possiamo adottare il
formato "Word" come "standard" in tutti i programmi visto che è
così diffuso. Questo non succede perché "Microsoft" non lo concede,
quindi la soluzione semplice a tale discriminazione è che
"Microsoft", come gli altri, adotti anche il formato "Open
Document" nei suoi prodotti.
Considerato che questi altri "software" della "Microsoft", per
ragioni di compatibilità, costringono anche i vari enti pubblici
presenti in Valle a dotarsi dei medesimi programmi, per i quali
devono pagare una licenza d'uso per l'acquisto e per gli
aggiornamenti, se consideriamo che anche la Commissione europea ha
sottoscritto l'uso dell'"Open Document", raccomandandolo come base
per formati di "file standard" e per lo scambio di documenti, mi è
sembrato opportuno portare a conoscenza del Consiglio l'esistenza
di questo importante formato libero, invitando il Governo ad
agevolare l'utilizzo del "software OpenOffice.org", estendendone
l'uso all'Amministrazione regionale e agli enti locali, in modo da
ottimizzare i costi e migliorare la funzionalità dei programmi
presenti.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Un'interpellanza così tecnica necessita di
una risposta che io non ero in grado di dare, se non con il
supporto dei tecnici dell'Assessorato, perché abbiamo portato quasi
una discussione fra Bill Gates e i suoi collaboratori!
Prima di rispondere puntualmente ai quesiti posti
dall'interpellanza, vorrei premettere alcune considerazioni per
meglio inquadrare la problematica dell'ottimizzazione dei costi di
gestione nel settore informatico. L'elemento che "balza all'occhio"
ai non addetti è il costo della licenza di un prodotto, in realtà
questa componente è solo uno dei numerosi fattori che determinano
l'effettivo costo della soluzione adottata. Di norma i costi di
gestione e manutenzione del prodotto tendono a superare nel tempo
il costo di acquisto, questo sia nel caso ci si trovi di fronte a
un prodotto commerciale, ad esempio la "suite Office", che ad un
prodotto "Open Source", nominalmente gratuito, come può essere in
questo caso il prodotto "Open Office". Di conseguenza, all'atto
dell'introduzione di un nuovo prodotto occorre valutare
attentamente numerosi fattori spesso occulti, che producono costi
di gestione, fra questi possiamo ricordare i costi di aggiornamento
delle licenze, i costi legati all'installazione del prodotto,
compatibilità con i sistemi operativi in uso, costi legati alla
necessità di formare il personale all'utilizzo del prodotto, costi
legati alla riconversione degli archivi ed applicazioni esistenti,
riscrittura delle "macro" e dei "database", costi legati alla
gestione della sicurezza, integrità del codice inteso come verifica
dell'assenza di "back door" e possibilità di intrusione
informatica. Normalmente i costi legati all'acquisto della licenza
e al suo aggiornamento tendono ad essere una componente non
prevalente nel caso di aziende dotate di sistemi informatici
complessi e/o un numero elevato di utenti, come nel caso
dell'Amministrazione regionale. In campo nazionale ed europeo sono
presenti numerosi esempi, sia nel settore pubblico che in quello
privato, di organismi che hanno dovuto tornare sui propri passi per
aver sottovalutato le componenti di costi sopradescritte, avendo
basato le proprie decisioni solo sul costo di listino del prodotto.
Nello specifico il "software Open Source" presenta una grossa
attrattiva, presentando costi di acquisto e di licenza e di
aggiornamento della stessa molto bassi e in alcuni casi persino
gratuiti. Volendo cercare dei riferimenti sulle scelte fatte da
altre organizzazioni in campo mondiale, ragionando in termini di
penetrazione di prodotto, mentre è significativa la presenza di
"software", "Open Source" nei settori dei "server" con grandi tassi
di crescita, è insignificante quella nel settore del "PC" con ritmi
di crescita modesti localizzati nel settore domestico, quindi è
lecito affermare che ben poche amministrazioni pubbliche utilizzano
oggi prodotti "Open Source" installati sui "PC" dei funzionari, in
particolare la "suite Open Office". L'Amministrazione regionale nei
confronti di formati e "software" aperti ha seguito una politica
allineata a quella delle altre organizzazioni, Stato italiano
compreso; allo stato attuale sono utilizzati anche per applicazioni
critiche "server" basati su sistemi operativi "Linux", mentre
stanno testando soluzioni "desktop" alternative alla "suite
Office", al fine di adottare tali tipi di prodotto non appena essi
rappresentino una reale alternativa ai "software" in uso.
Nell'ambito delle premesse è stata citata la scelta
dell'Amministrazione dello Stato del Massachusetts e questa
amministrazione ha scelto di adottare tale formato a partire dal
gennaio 2007, questo indica una dichiarazione di intento
condivisibile, ma allo stesso tempo testimonia il fatto che tale
transazione debba essere condotta con estrema attenzione su archi
temporali lunghi, non essendo attuabile da subito e in tempi
brevi.
Fatta questa premessa, venendo ai quesiti dell'interpellanza,
siccome è stata richiesta una spesa negli ultimi 5 anni, do copia
della risposta per meglio dettagliare, perché, distinguendo anno
per anno, abbiamo distinto il numero di "computer", l'acquisto, il
costo unitario della licenza, la manutenzione e l'aggiornamento, il
costo unitario della manutenzione per arrivare a un totale costo
annuo. La situazione riportata nei diversi anni rispecchia le
modifiche avvenute nel corso del tempo delle politiche di vendita
della "Microsoft", che hanno indotto necessariamente una diversa
modalità contrattuale di acquisizione dei prodotti da parte
dell'Amministrazione regionale, in particolare la politica messa in
atto da parte di "Microsoft" di rendere non più aggiornabili i
prodotti acquistati antecedentemente a un prefissato limite
temporale ha indotto l'Amministrazione ad abbandonare la
tradizionale politica di mero acquisto della "suite Office" assieme
al "PC" e legata alla vita del "PC" stesso verso un contratto che
prevede la copertura manutentiva dell'intero parco macchine.
Parallelamente i costi unitari hanno subito un abbassamento in
ragione di un miglior rapporto commerciale con "Microsoft",
attraverso il contratto denominato "Enterprise agreement
government", che posiziona l'Amministrazione nella massima fascia
di sconto; grazie a questo rapporto contrattuale è anche possibile
per gli altri enti locali di usufruire dello stesso tasso di sconto
praticato all'Amministrazione regionale nell'ambito del disegno
sinergico attuato con l'accordo quadro di programma relativo al
progetto "RUPAR".
Riguardo al secondo quesito, i tecnici dell'Amministrazione
regionale e della società "IN.VA." monitorizzano costantemente le
soluzioni presenti sul mercato per ricercare le migliori soluzioni
in termini di prestazioni e costi di esercizio nel rispetto del
"budget" assegnato. Sono presenti anche le soluzioni "Open Source",
di conseguenza è stata testata anche la soluzione "Open Office" con
i propri formati di salvataggio dei dati, sia con sistemi operativi
"Open" - "Linux" -, sia su sistema operativo "Microsoft", il tutto
nell'ottica di un possibile utilizzo all'interno
dell'Amministrazione regionale in sostituzione del tradizionale
"Microsoft Office".
Entrando nel merito del formato "Open Document", si ricorda che
l'"Oasis" - "Organisation for advanced structured information
standard" - non è un ente preposto alla definizione di "standard",
ma un consorzio internazionale "non profit" che guida lo sviluppo,
la convergenza e l'adozione di "standard e-business
"
. Il
formato "Open Document" è stato pubblicato nella sua veste attuale
da "Oasis" il 1° maggio 2005 e solo il 30 settembre 2005 è stato
sottoposto all'Organizzazione internazionale per la
standardizzazione internazionale dell'elettronica, organismo
tecnico e neutrale. Attualmente tale "standard" è in attesa di
essere ratificato da un organo ufficiale di standardizzazione e per
essere certificato come "standard" di riferimento potrebbe subire
ulteriori modifiche. In definitiva, siamo di fronte a un formato di
recentissima introduzione. Un plauso al collega Lanièce che ha
subito colto queste opportunità; in effetti la "suite Open Office"
che gestisce il nuovo formato è la versione "2.0", rilasciata da
pochi giorni - 20 ottobre 2005 - nella versione di test ancora
soggetta a malfunzionamento e non ancora rilasciata in lingua
italiana. La versione stabile è la "1.1.4" in lingua italiana, che
non supporta tale formato di documento. I test condotti ad oggi
riguardano l'utilizzo della versione "1.1.4" essendo la "2.0"
troppo recente, in sintesi le risultanze dei test hanno
sconsigliato l'introduzione del programma "Open Office" negli
uffici regionali. Le principali problematiche riguardano problemi
di compatibilità nell'apertura di "file" prodotti con "software"
diversi, mancanza di una versione multilingua - nel caso del
"pacchetto Open Office" deve essere disinstallato il "language
pack" e reinstallato quello della lingua desiderata -, necessita di
dover formare il personale, mancanza di un "database" semplice e
intuitivo come "Microsoft Access", tempi più lunghi per la
pubblicazione delle "patch" di sicurezza e scarsa assistenza
tecnica del prodotto, costi legati all'installazione del prodotto,
riscrittura "macro", conversione documenti, "database", costi
legati al maggior tempo impiegato dai funzionari per la conversione
di documenti in formato "Office" provenienti dalla pubblica
amministrazione centrale e altre entità extraregionali. Formiamo
una tabella comparata relativamente alle componenti di costo,
facendo un raffronto da "Microsoft Office 2000" ed "Open Office
1.1.4", l'acquisto, la formazione personale, l'installazione,
distribuzione "patch", migrazioni "macro", migrazioni "DB Access",
conversione documenti provenienti da altre pubbliche
amministrazioni, il totale del raffronto dei costi porta a un costo
di 238.760 euro, contro un costo dell'"Open Office 1.1.4" di
621.000 euro. Come si può vedere, l'operazione ha un tempo di
ritorno del costo di investimento pari a 2 anni, senza avere
significativi vantaggi dal punto di vista di funzionalità aggiunte
nel prodotto, ma solo svantaggi sopradescritti, rimanendo
significativo negli anni successivi il costo di gestione. La
versione "2.0" di "Open Office" appare più promettente dal punto di
vista delle problematiche risolte ed è attualmente al vaglio dei
tecnici, per cui alcune delle considerazioni sopraesposte
potrebbero essere riviste e non più valide al termine delle
attività di test del prodotto.
Riguardo al terzo quesito, si ricorda che ciascuna
organizzazione gestisce in autonomia il proprio sistema
informatico, Consiglio regionale compreso, e che l'Amministrazione
regionale non può estendere l'uso di qualsivoglia prodotto ad altri
enti in assenza di specifici atti di intesa. Come evidenziato al
punto precedente, un atto unilaterale di adozione di un certo tipo
di formato di "file" per i documenti porterebbe oggi
paradossalmente a un possibile aumento dei costi da sostenersi da
parte degli enti locali e a un rallentamento dell'azione
amministrativa causata dalla necessità di formazione del personale
e riconversione dei "file".
Nel momento in cui l'effettivo costo totale della soluzione
"Open Office", a fronte di un'effettiva possibilità di utilizzo
all'interno dell'Amministrazione regionale, renda consigliabile la
"migrazione" verso tale soluzione potrebbe verificarsi un effetto
volano tale da indurre la "migrazione" agli altri enti locali
valdostani sulla scia dell'esperienza dell'Amministrazione
regionale. Va precisato che, come descritto in premessa, alcune
soluzioni valide in enti di determinate dimensioni possono non
essere valide e così incisive all'interno di enti di diverse
dimensioni e organizzazioni. L'arco temporale di riferimento per
l'introduzione di tali tipi di formato potrebbe essere compatibile
con quello dichiarato dallo Stato del Massachusetts.
Président - La parole au Conseiller Lanièce.
Lanièce (SA) - Prendo atto della risposta molto dettagliata
dell'Assessore ma, come ho detto nella presentazione, non siamo qui
per insegnare nulla, ma per sottoporre all'attenzione del Governo
regionale una novità in campo informatico. Sappiamo bene che il
campo dell'informatica è un settore dove occorre essere "al passo
con i tempi" e anzi cercare di anticipare le situazioni per averne
i maggiori benefici. È in questa ottica che è stata presentata tale
interpellanza, perché, in base alle informazioni di cui sono venuto
in possesso, si sta parlando di questo formato libero, che è al
vaglio della Comunità europea, che è stato sottoposto all'"ISO"
("International standard organisation") per la definitiva
standardizzazione e diversi Paesi stanno verificando la possibilità
di attuarlo.
Ho parlato della "suite" libera versione "2.0", sulla quale sono
stati fatti i test, non di quella di cui ha parlato l'Assessore,
per cui l'invito che faccio è di far sì che gli uffici stiano
attenti a verificare se vi è tale convenienza, perché, se l'Unione
europea darà via libera alla standardizzazione di questo formato,
non vorrei che poi finisse come per il digitale, che non sappiamo
bene se siamo "al passo con i tempi" o se siamo indietro. Per me è
importante in un campo tecnologicamente avanzato come
l'informatica, dove ogni giorno che passa vi sono novità,
dimostrare l'interesse dell'Amministrazione regionale su qualcosa
che potrebbe portare alla riduzione dei costi e questo è uno degli
obiettivi. Per cui abbiamo ritenuto opportuno firmare e presentare
tale interpellanza, sapendo che, quando si parla di tecnologia
avanzata, la politica viene dopo e vengono prima gli esperti del
settore. Penso sia opportuno evitare di liquidare una vicenda
dicendo che si tratta di test e invece prendere spunto da tale
richiesta per demandare agli uffici di verificare se questo formato
libero "Open Document" possa portare ad una riduzione dei costi. È
vero che, oggi come oggi, non facendo riferimento al "2.0", vi sono
delle incompatibilità e dei costi maggiori per la conversione dei
documenti e per formare il personale, ma questi stessi costi
c'erano prima, quando è stato adottato "Microsoft Office", quindi
cerchiamo di evitare di semplificare le cose. Se vi è un sistema
nuovo è ovvio che si dovranno sopportare degli altri costi... ma se
alla fine il risultato è migliore ed è un prodotto gratuito e non
assoggettato a licenze o a un sistema di monopolio, credo sia
legittimo indagare se questo corrisponde al vero e, in caso
affermativo, pensare di introdurlo, anche se sarà fra 10 anni, ma,
se è migliore dell'attuale, ci porterà a un risparmio dei costi, e
allora perché evitarlo? Spero che questa nostra iniziativa venga
interpretata in tale ottica, quindi l'invito è quello di seguire
con attenzione l'evolversi a livello europeo delle analisi e degli
studi su tale sistema molto innovativo nel mondo
dell'informatica.
