Classificazione
TRASPORTI E VIABILITÀ
Viabilità



Oggetto del Consiglio n. 578 del 12 maggio 2004 - Resoconto
OGGETTO N. 578/XII - Progetti di allargamento della strada
collegante St-Rhémy-en-Bosses al Colle del Gran San Bernardo.
(Interrogazione)
Interrogazione
Appreso che sarebbe previsto un massiccio ed esteso
intervento di allargamento della storica strada che da
St-Rhémy-en-Bosses sale al Colle del Gran San Bernardo;
Rilevata l'inopportunità di interventi che possano
sconvolgere un percorso che ha una forte valenza paesaggistica e
turistica;
Ricordato che sul versante svizzero del Colle del Gran San
Bernardo, in conseguenza del voto popolare favorevole alla
"Iniziative des Alpes", non è consentito l'allargamento ed il
potenziamento della strada;
Ricordato altresì che il Protocollo Trasporti della
Convenzione delle Alpi, che il Consiglio regionale, con la
votazione dello scorso 25 marzo, si è impegnato ad applicare,
contiene precise disposizioni per la concertazione transfrontaliera
nel caso di progetti come quelli sulla strada del Colle del Gran
San Bernardo;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) quali sono i progetti di allargamento ed ampliamento che
si intendono realizzare sulla strada del Gran San Bernardo, da
Saint-Rhémy-en-Bosses al Colle;
2) se tali progetti sono stati concertati con le competenti
autorità svizzere.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il tratto di strada statale 27 del Gran San
Bernardo, che è compreso tra le progressive 20 e 33,075, oggetto di
questa interpellanza, è stato già in passato oggetto di interventi
straordinari di ripristino del corpo stradale, in relazione ai
danni causati da alcune slavine, al crollo di alcuni muri di
sostegno e di controripa e dallo smottamento di qualche
scarpata.
La strada denota un diffuso generale stato di degrado ed è quasi
completamente priva di protezioni marginali, molti muri sono
prossimi al collasso e la regimazione delle acque è pressoché
assente con conseguenti danni alle scarpate e ai terreni
sottostanti, con l'innesco peraltro di processi di erosione del
suolo. Il tracciato è poi caratterizzato da alcune curve
particolarmente strette che determinano situazioni di pericolo, da
un lato, e in qualche caso sono ostative alla fluidificazione del
traffico, in particolare quando si incrociano degli autobus. Per
ragioni di sicurezza e tenuto conto di questa situazione, sono
stati imposti sull'intero tratto un limite di velocità (50 Km/h) e
un peso limite (16 tonnellate).
Il compartimento ANAS della Valle D'Aosta - peraltro
interpellato per avere conferma anche in relazione a questa
interpellanza - ha previsto e ci ha confermato di realizzare un
intervento di riordino complessivo, finalizzato alla messa in
sicurezza, quindi rifacimento muri e scarpate, la regimazione delle
acque e la realizzazione delle barriere stradali di tutto il
tronco, uniformando la larghezza della sede viaria a 7 metri. Gli
interventi e le modifiche al tracciato sono stati concordati con la
Soprintendenza ai beni culturali della Regione e sono da ritenersi
rispettosi della situazione ambientale e paesaggistica, come
richiesto dal parere dell'Assessorato istruzione e cultura,
protocollo n. 13015 del 19 luglio 2000. Per i progettati interventi
è stata altresì acquisita la valutazione positiva di impatto
ambientale con deliberazione di Giunta regionale n. 2440 del 19
luglio 1999 e la deliberazione di Giunta regionale n. 1310 del 15
aprile 2002, che prorogava la validità della valutazione
precedentemente assentita.
Il compartimento ANAS della Valle D'Aosta ci ha assicurato di
aver costantemente informato sugli sviluppi della progettazione di
messa in sicurezza di questo tronco stradale in questione i
responsabili del Cantone svizzero del Vallese, i quali si sono
sempre dichiarati concordi e favorevoli all'intervento.
L'iniziativa è articolata in 2 lotti funzionali, ambedue in fase di
appalto, di importo rispettivamente di 5.000.000 euro e di
7.000.000 euro, che sono inseriti nell'ultimo piano triennale ANAS
2002-2004.
Presidente - La parola al Consigliere Riccarand.
Riccarand (Arc-VA) - La risposta che lei ci ha dato conferma che
questo progetto dell'ANAS è molto discutibile e preoccupante,
perché un conto è parlare di sistemazione dell'attuale strada,
rifacimento di muretti, posa di protezioni, rifacimento di muri e
scarpate che hanno subito degli smottamenti - e questo credo che
sarebbe un intervento sicuramente necessario ed apprezzabile -,
altra cosa è cambiare completamente il volto di questa strada,
perché quando si dice che tutta la strada verrà portata ad una
larghezza di 7 metri per tutto il suo tratto da
Saint-Rhémy-en-Bosses al Colle del Gran San Bernardo significa
modificare radicalmente questa strada, che ha delle caratteristiche
storiche, quindi fare un intervento che ha un impatto ambientale
pesantissimo, con dei costi che sono enormi, perché qui si parla di
12 milioni di euro, che poi magari cresceranno ancora.
Si tratta quindi di un intervento che deve essere riesaminato da
parte del Governo regionale, anche perché bisogna tener conto che,
rispetto ai progetti iniziali del momento in cui è partita questa
idea, il contesto è completamente modificato, nel senso che non
basta dire che le autorità svizzere sono state informate, il
problema è di vedere se lo stesso intervento viene fatto sul
versante svizzero o meno, perché se viene fatto solo sul versante
italiano, intanto ci sarebbe da chiedersi se è opportuno farlo - ci
arriverò dopo -, ma se viene fatto solo sul versante valdostano e
non sul versante svizzero che senso ha? Sul versante svizzero non
viene fatto semplicemente perché esiste un divieto, inserito nella
Costituzione svizzera dopo il referendum sull'iniziativa delle
Alpi, che per strade come quella del Gran San Bernardo e del Colle
del Gran San Bernardo non è consentito l'allargamento e il
potenziamento per una scelta di politica dei trasporti che hanno
fatto in Svizzera.
Che senso ha stravolgere completamente una strada storica con un
impatto ambientale pesantissimo, realizzare un'opera dai costi
enormi, per avere un risultato che è del tutto inadeguato rispetto
a migliorare il collegamento con la Svizzera attraverso il Colle,
perché questo obiettivo non viene comunque raggiunto? Oltretutto
qui siamo in una situazione in cui questa viabilità che va verso il
Colle ha una rilevanza meramente turistica, perché non c'è
collegamento transfrontaliero, non c'è trasporto di merci, perché
questo utilizza il traforo esistente che è stato fatto
appositamente per agevolare questi scambi; quindi non c'è uno stato
di necessità per cui bisogna intervenire. Si tratta di un
intervento che, a nostro avviso, deve assolutamente limitarsi al
mantenimento in ordine e in efficienza dell'attuale strada, che è
una strada con caratteristiche dal punto di vista estetico molto
interessanti.
Chiediamo all'Assessore e alla Giunta di riprendere in mano
questo argomento, di riprendere i contatti con l'ANAS, di valutare
l'opportunità di realizzare un intervento così pesante in alta
quota, in una zona che ha un valore storico e non ha nessuna
utilità. Questi sono soldi buttati, sono soldi che forse nelle
logiche dell'ANAS possono essere utilizzati perché sono strane e
misteriose queste motivazioni, per cui, in certe zone del
territorio l'ANAS, ha i soldi a disposizione e in altre parti non
li ha, ma sicuramente si possono utilizzare questi fondi - se
l'ANAS li ha a disposizione - in modo molto più utile, che non
andare a rovinare una strada che ha un suo valore così com'è e deve
essere sistemata, ma non stravolta completamente.
Torneremo su questa vicenda e chiediamo, fin da ora, che da
parte della Giunta regionale ci sia una iniziativa per rimettere in
discussione, prima che siano espletati gli appalti, questa scelta
malaugurata da parte del compartimento dell'ANAS.
