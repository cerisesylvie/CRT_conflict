Classificazione
ISTRUZIONE PUBBLICA
Personale docente e non docente



Oggetto del Consiglio n. 3115 del 21 novembre 2007 - Resoconto
OGGETTO N. 3115/XII - Interpellanza: "Verifiche delle
procedure di erogazione degli assegni familiari agli
insegnanti".
Interpellanza
Venuti a conoscenza che a numerosi insegnanti è stata
sospesa, dal luglio scorso, l'erogazione degli assegni familiari e
che, in attesa della comunicazione del codice fiscale e del luogo
di nascita dei componenti del nucleo familiare, tale erogazione non
è stata ancora ripresa;
Considerato che tale prassi provoca un danno economico
significativo soprattutto alle famiglie più numerose e a quelle più
fragili economicamente;
Ricordato che in base alle riforme "Bassanini" le
amministrazioni pubbliche dovrebbero recuperare i dati direttamente
alla fonte quando fosse loro disponibile, così come lo è l'Agenzia
delle Entrate, e che comunque l'indicazione del luogo di nascita è
compresa nella parte del codice fiscale;
Evidenziato che tra gli insegnanti in attività non è certo
significativa la percentuale di coloro che ogni anno presentano
modificazioni anagrafiche del proprio nucleo familiare e che
pertanto l'interruzione cautelare dell'erogazione degli assegni
familiari rischia di penalizzare un grande numero di cittadini, a
fronte di un basso rischio di introito senza titolo di tali
somme;
i sottoscritti Consiglieri regionali
Interpellano
il Governo regionale per conoscere se intenda:
1) rivedere la procedura di verifica del diritto agli assegni
familiari sulla base di comunicazioni degli interessati, allorché
intervengano modificazioni, nonché sulla base di controlli
campionari di verifica, senza tuttavia interruzione nella loro
erogazione;
2) attuare una verifica sulla percentuale di cambiamenti
anagrafici dei nuclei familiari degli insegnanti valdostani, al
fine di confortare la scelta di continuità nell'erogazione degli
assegni familiari, attraverso la constatazione del minimo impatto
di tali variazioni sull'insieme dei fondi erogati.
F.to: Fontana Carmela - Sandri
Presidente
- La parola alla Consigliera Fontana
Carmela.
Fontana (PD)
- Grazie alla segnalazione di alcuni
insegnanti di differenti scuole della nostra Regione siamo venuti a
conoscenza che automaticamente nel luglio di ogni anno viene
sospesa agli stessi insegnanti l'erogazione degli assegni
familiari. Tale sospensione viene eliminata solo dopo il
ricevimento di una comunicazione degli interessati a conferma o a
modifica dei dati anagrafici relativi. Quest'anno pare che si sia
verificato un ritardo nella richiesta di questi dati e, di
conseguenza, un ritardo nella comunicazione agli uffici dei dati
richiesti, in particolare i codici fiscali, i luoghi di nascita dei
componenti del nucleo familiare. La somma di tali ritardi ha
provocato una sospensione degli assegni familiari di svariati mesi,
con un danno economico significativo soprattutto tenendo conto che
si riferisce a famiglie numerose e quindi più fragili
economicamente. Con questa interpellanza vogliamo richiamare
l'attenzione su tale disguido, evidenziando la necessità di capire
quante siano le situazioni che ogni anno mostrano delle
modificazioni anagrafiche, per valutare la rilevanza del fenomeno e
per capire se non si possa sostituire all'attuale meccanismo uno
che non preveda l'interruzione dell'erogazione degli assegni
familiari, ma effettui verifiche a campione per il controllo
dell'attualità dei dati anagrafici. Infine abbiamo voluto
richiamare l'attenzione sull'opportunità di utilizzare anche in
questo caso le indicazioni delle "riforme Bassanini", nel senso di
verificare la possibilità di ottenere dati aggiornati dall'Agenzia
delle entrate e delle amministrazioni municipali, senza disturbare
il cittadino utente.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Su richiesta e in accordo con la collega
Fontana risponderò in italiano. Si forniscono di seguito gli
elementi per la risposta alle richieste formulate
nell'interpellanza presentata dai Consiglieri regionali Fontana e
Sandri, premesso che in effetti qualche problema si è verificato e
si verifica per i motivi che le enuncerò:
- con riferimento alle premesse della vostra interpellanza,
occorre prima precisare che il diritto all'assegno, così come la
sua entità non dipendono soltanto dalla composizione del nucleo
familiare, ma anche, e soprattutto, dal reddito complessivo
dichiarato dal nucleo stesso per l'anno precedente a quello cui si
riferisce l'assegno; per tale ragione l'attribuzione dell'assegno è
disposta a cadenza annuale - dal 1° luglio al 30 giugno dell'anno
successivo - sulla base di specifiche domande dell'interessato
recanti dichiarazione del reddito di riferimento; eventuali
variazioni della composizione del nucleo familiare devono, come
ricordava, essere comunicate dagli interessati entro 30 giorni dal
loro verificarsi, come da apposito impegno assunto e sottoscritto
dagli stessi nella domanda di attribuzione - ma bisogna dirlo...
impegno ben spesso poco onorato - e hanno effetti immediati
sull'assegno in corso di erogazione. Gli effetti della domanda
annuale quindi scadono al 30 giugno di ciascun anno, con
conseguente cessazione della relativa erogazione e si riattivano a
partire dal mese successivo a quello di presentazione della nuova
domanda con l'erogazione anche delle mensilità decorrenti dal 1°
luglio, ove spettanti;
- al di là della situazione contingente di quest'anno -
"contingente" perché c'è stata la sostituzione della precedente
procedura informatica con una nuova funzionalità aggiornata alle
innovazioni normative, ma richiedente dati non in possesso
dell'Amministrazione, con conseguente necessità di acquisirli da
ogni singolo interessato: questa è una novità -, dalla
constatazione oggettiva del fatto che, così come avvenuto nei
precedenti anni scolastici, la maggior parte - circa il 60% - degli
aventi titolo all'assegno ha presentato la relativa domanda
soltanto nel mese di ottobre, ossia tardi - con conseguente
possibile attivazione o riattivazione del beneficio dal successivo
mese di novembre -, mentre un ulteriore 30% circa ha provveduto nel
mese di settembre e solo una minima parte si è attivata nei primi
mesi del periodo di riferimento - ossia luglio e agosto -, sembra
potersi rilevare che i diretti interessati spesso in questo caso
non risentano di danni economici particolarmente significativi,
perché è una situazione che si è verificata quest'anno soprattutto
in conseguenza della modifica che ho citato;
- premesso che quanto previsto dalle cosiddette "riforme
Bassanini" in ordine all'acquisizione diretta di documentazione in
possesso di altra amministrazione pubblica presuppone comunque
un'esplicita richiesta in tal senso da parte dell'interessato, da
prodursi in luogo della certificazione o della dichiarazione
personale sostitutiva, risulterebbe invece esplorabile l'ipotesi di
una consultazione diretta degli archivi dell'Agenzia delle Entrate,
che potrebbe essere un sistema abbastanza comodo - attualmente
questa formula è concessa in talune situazioni ai fini
dell'accertamento della veridicità di dichiarazioni reddituali -;
tuttavia appare che, viste le scadenze di presentazione delle
dichiarazioni dei redditi - 20 luglio - e considerati i tempi
tecnici per il completamento della loro acquisizione a sistema da
parte dell'Agenzia medesima - intorno a dicembre -, un
aggiornamento d'ufficio dei dati reddituali dei singoli beneficiari
dell'assegno nucleo familiare richiederebbe tempi estremamente
lunghi consentendo, nella migliore delle ipotesi, l'aggiornamento
dell'assegno solo a partire dal mese di febbraio dell'anno
successivo;
- non vi è dubbio che l'indicazione del luogo di nascita di un
soggetto sia ricavabile dal codice fiscale ma, nella fattispecie e
così come ricordato dalla collega, l'Amministrazione non è in
possesso di tale codice e, pertanto, non può che richiederlo agli
interessati;
- se è vero che la percentuale di soggetti che presentano
variazioni nell'ambito del proprio nucleo familiare non è
significativa - d'altra parte, come sopra precisato, tali
variazioni vanno comunque dichiarate in itinere e perciò non
influiscono affatto sulla cessazione generalizzata dell'erogazione
alla scadenza annuale -, è altrettanto vero che la totalità dei
beneficiari presenta annualmente variazioni più o meno rilevanti
del proprio reddito familiare e che, pertanto, il rischio di
erogazione indebita esiste ed è tutt'altro che irrisorio.
Venendo alle sue richieste, per quanto riguarda il quesito al
punto n. 1, si segnala che, fermo restando che il controllo di
accertamento delle dichiarazioni rese dai beneficiari è prescritto
come obbligatorio proprio dalle cosiddette "riforme Bassanini" -
anche se, purtroppo, le condizioni organico-operative della
struttura spesso non consentono di operarvi, perché spesso si fanno
riforme a Roma, ma noi con la gestione del personale abbiamo grandi
difficoltà e ricordo che noi con 4 unità di personale gestiamo
l'intera parte relativa alle buste paga degli insegnanti in Valle
d'Aosta - e premesso quanto ho precisato circa il fatto che per la
totalità dei beneficiari intervengono annualmente variazioni del
reddito familiare: questo può vanificare totalmente gli eventuali
vantaggi derivanti dall'ipotesi formulata dagli interpellanti,
poiché tutti i beneficiari dovrebbero presentare comunque una
comunicazione di variazione, così come avviene attualmente;
ciononostante si potrebbe anche valutare l'eventualità di assumersi
il rischio di mantenere temporaneamente ferma l'erogazione in
godimento, ci sarebbe un solo rischio: non si potrebbe fare per più
di 2 mesi, né tanto meno fino alla comunicazione di aggiornamento
dei beneficiari (se gli interessati aspettano fino a 4 mesi in una
situazione in cui dovrebbero essere stimolati dalla mancata
percezione del beneficio economico, ci si può ben immaginare quanto
aspetterebbero se non ci fosse questo stimolo!). A fronte di tale
ipotesi quindi bisognerebbe prevedere un preciso e perentorio
termine di scadenza - quello che pensavo di proporre - entro il
quale gli interessati provvedano alla comunicazione di rito a pena
di decadenza dal beneficio, ossia non sospendere, ma con un termine
perentorio, altrimenti... se diamo la possibilità anche con il
rischio di perdere questa variazione, ci fanno aspettare tanto,
figuriamoci se non vi fosse questo rischio!
Punto n. 2: la Direzione ha effettuato una ricognizione volta a
verificare l'incidenza percentuale sul totale dei beneficiari del
numero di soggetti per i quali la variazione del reddito familiare
ed eventualmente della composizione del nucleo determina la perdita
del diritto all'assegno o la riduzione del suo importo - come
precisavo, la verifica da voi richiesta relativamente alle sole
variazioni del nucleo non avrebbe alcun significato visto che tali
variazioni devono essere segnalate di volta in volta -; la
percentuale rilevata è di circa il 25% ed è evidente che è
tutt'altro che insignificante in quanto, ove la corresponsione
dell'assegno in godimento non venisse interrotta, comporterebbe
l'onere dell'avvio, peraltro in tempi diversificati a seconda della
data di arrivo delle comunicazioni dei singoli beneficiari, della
procedura di recupero di assegni indebitamente erogati nei
confronti di una trentina di dipendenti ogni anno.
Presidente
- La parola alla Consigliera Fontana
Carmela.
Fontana (PD)
- Ringrazio veramente l'Assessore Viérin per
le risposte esaustive che mi ha dato, capisco che non è una cosa
facile perché conosco il problema e so che funziona così. Già
l'idea che mi ha dato dicendo che si poteva vedere per non
sospendere gli assegni familiari... questa sarebbe una cosa
positiva. Si potrebbe anche fare un altro tentativo per quel motivo
che diceva lei... altrimenti poi, se non hanno diritto, diventa più
difficile: magari un mese prima nella busta paga, se non è un
lavoro oneroso, dare un'informazione a tutti gli aventi diritto di
portare in tempo questa documentazione se ci sono delle variazioni
che si apprestano a comunicarle, altrimenti devono restituire e
dopo sarà peggio. La ringrazio.
