Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 389 del 28 gennaio 2014 - Resoconto
OGGETTO N. 389/XIV - Interpellanza: "Adozione di modalità di
rilevazione delle presenze dei Dirigenti di Strutture complesse
dell'Azienda USL".
Presidente
- Ha chiesto la parola il Consigliere
Guichardaz; ne ha la facoltà.
Guichardaz (PD-SIN.VDA)
- Grazie Presidente.
Forse non tutti i colleghi sanno che in Valle d'Aosta esiste una
categoria di Dirigenti del pubblico impiego che non è tenuta a
timbrare le proprie presenze-assenze. La categoria è quella dei
Direttori di Struttura complessa dell'USL (per capirsi, nel caso
della dirigenza medica, i cosiddetti "Primari"). Perché diciamo in
Valle d'Aosta e non facciamo, invece, un discorso più generale
esteso alla categoria dei Direttori di Struttura complessa? Per il
semplice motivo che la maggior parte delle altre Regioni italiane
ha ritenuto di fissare, tramite deliberazioni, accordi, regolamenti
o anche solo attraverso circolari interne, l'obbligo per i
Direttori di Struttura complessa di timbrare in entrata e in uscita
e di pianificare preventivamente - come dice il contratto
collettivo nazionale di lavoro - ferie, permessi, attività di
aggiornamento e i giorni e gli orari dedicati alle attività
libero-professionali. Apro una parentesi per precisare che nella
sanità pubblica i medici, veterinari, gli psicologi, i biologi, i
vari direttori dei settori tecnici e amministrativi, hanno un loro
contratto di lavoro diversificato per aree professionali che li
qualifica tutti come Dirigenti, con livelli di responsabilità -
quindi di retribuzione - differenziati, in base a eventuali
incarichi di struttura semplice, autonomizzati, in base a incarichi
di alta specializzazione e altri tipi. Tutti costoro sono tenuti a
timbrare, tranne i Direttori di Struttura complessa!
Ora, il contratto nazionale di lavoro della dirigenza prevede
che il Direttore di Struttura complessa organizzi il proprio orario
di lavoro senza necessariamente attenersi a fasce orarie rigide.
L'articolo 15 del contratto del 3 novembre 2005 dice:
"i
Direttori di Struttura complessa assicurano la propria presenza in
servizio per garantire il normale funzionamento della Struttura cui
sono preposti ed organizzano il proprio tempo di lavoro
articolandolo in modo flessibile per correlarlo a quello degli
altri Dirigenti".
Il contratto prevede esplicitamente che i
Direttori di Struttura complessa debbano comunicare preventivamente
e documentare la pianificazione delle proprie attività
istituzionali, le assenze variamente motivate: ferie, malattie,
attività di aggiornamento, e i giorni e gli orari dedicati
all'attività libero professionale intramurale. Ripeto:
"preventivamente" e "documentino". Quindi è vero che i Direttori di
Struttura complessa organizzano il loro orario di lavoro
articolandolo in modo flessibile, ma devono altresì assicurare la
propria presenza durante il servizio, correlando il proprio lavoro
a quello degli altri Dirigenti. Apro una parentesi per dire che
nella nostra USL ci sono addirittura dei Primari che sotto di loro
non hanno praticamente Dirigenti, fanno di fatto i Coordinatori,
sono pagati 4-5 volte tanto ciò che è previsto per i
Coordinatori...ma questo discorso, Assessore, lo abbiamo già fatto,
e aspetto di conoscere sue determinazioni in merito.
Il contratto di lavoro delle varie aree dirigenziali non prevede
un orario minimo per il Primario, l'orario minimo che è di 38 ore
settimanali per tutti i Dirigenti non Direttori di Struttura
complessa, ma specificando che il direttore deve organizzare
l'attività della struttura cui è preposto, scrivendo che deve
correlare il proprio lavoro a quello dei suoi collaboratori, che
deve assicurare la propria presenza, di fatto lo vincola ad esserci
sul posto di lavoro! Lo dico anche perché ho seguito, nel corso
della mia lunga attività di sindacalista, il negoziato sul
contratto collettivo nazionale della dirigenza - essendo
responsabile sanità per la mia categoria, mi occupavo anche di
queste aree - e la scelta di prevedere una flessibilità di orario,
di non porre forme di ristoro economico di recupero per il lavoro
svolto oltre le 38 ore, nel senso di ricomprendere nella
retribuzione complessiva anche le ore fatte in più rispetto
all'orario minimo, comprese le ore di pronta
disponibilità...dicevo, la scelta di prevedere una flessibilità di
orario e di non porre delle forme di ristoro di recupero per il
lavoro svolto oltre le 38 ore andava nella direzione di prevedere
un pacchetto unico a favore del Direttore, pacchetto in cui vi è la
retribuzione base, ma anche adeguate indennità di funzione
compensativa, appunto, delle responsabilità, ma anche del
prevedibile impegno orario aggiuntivo.
Anche la Corte dei Conti, in alcuni suoi pronunciamenti, ha
evidenziato il danno erariale e d'immagine cagionato da Direttori
di Struttura complessa - in questo caso da un Primario - che non
articolavano il loro orario correlandolo a quello dei collaboratori
e all'orario di servizio. Leggo, una per tutte, uno stralcio di una
sentenza della Corte dei Conti dell'Abruzzo del 2012, dove il
giudice contabile, con riferimento in questo caso a un Primario,
specificava che
"il contratto collettivo nazionale di lavoro del
3 novembre 2005 nel disciplinare la dirigenza dei ruoli sanitari,
professionali, tecnici e amministrativi stabilisce espressamente
che i Dirigenti di Struttura complessa sono tenuti alla prestazione
di un orario di lavoro, sia pure articolato secondo esigenze di
flessibilità, comunicando preventivamente la pianificazione della
propria attività istituzionale con le relative assenze"
.
Molte aziende sanitarie locali, ospedaliere, Regioni, hanno
regolato la materia con strumenti giuridici, amministrativi,
contrattuali o attraverso regolamenti, ad esempio l'azienda per i
servizi sanitari n. 5 della Bassa Friulana, con un decreto
unilaterale del Direttore generale intitolato "Regolamentazione
orario di lavoro", specifica:
"pur non avendo un debito orario
contrattuale, anche i Direttori di Struttura complessa si
uniformano alla timbratura, ciò al fine di garantire ad essi le
tutele mediche, legali, assicurative e infortunistiche e per
consentire all'azienda la verifica delle responsabilità, delle
incompatibilità, nonché della distinzione tra attività
assistenziale e attività libero-professionale
intramuraria".
In questa direzione va anche la Regione Emilia Romagna, che con
una circolare a firma del Direttore generale dell'organizzazione
personale, il dottor Lorenzo Broccoli, del 21 marzo 2012, dispone -
questa è la Regione Emilia Romagna - che
"i Dirigenti con
incarico di Direzione di Struttura complessa debbano assicurare
concretamente ed oggettivamente l'attività di direzione, anche
tramite un'adeguata presenza in servizio durante gli ambiti
temporali di ordinario funzionamento della struttura diretta
-
quindi durante l'orario di servizio, per capirsi -
disponendo,
oltre alla comunicazione preventiva della propria presenza e
assenza, anche la rilevazione della presenza in servizio attraverso
gli ordinari strumenti di rilevazione e timbratura utilizzati dagli
altri Dirigenti"
; attestazione che, viene specificato, non ha
natura fiscale visto che il Primario è pagato a forfait e quindi
non può essere retribuito per attività aggiuntive o per lavoro
straordinario.
Potrei citare ancora il regolamento dell'azienda sanitaria n. 2
(Lanciano, Vasto e Chieti) del 2010, o il regolamento aziendale
dell'ASL di Cagliari, o tanti altri che vanno tutti nella stessa
direzione, cioè nella direzione di pretendere la presenza
giornaliera in servizio del Direttore di Struttura complessa,
intesa addirittura, in alcuni regolamenti, come "dovere d'ufficio",
ma soprattutto la pianificazione preventiva dell'attività, delle
presenze-assenze, oltre alla timbratura, per i motivi medico-legali
e assicurativi che ho detto prima. Dimenticavo, tra l'altro
banalmente, che l'attestazione di presenze-assenze è necessaria per
maturare il diritto al servizio di mensa (il buono pasto, per
intenderci), diritto acquisibile generalmente dopo 6 ore
continuative di presenza, e comunque solo se il Dirigente presta
attività anche nelle ore pomeridiane.
In Valle il dibattito sull'esigenza della timbratura da parte
dei Direttori di Struttura complessa va avanti da anni: ricordo
addirittura una riunione in cui l'ex Direttore dell'USL, la
dottoressa Riccardi, praticamente in concomitanza con la direttiva
che imponeva ai Dirigenti regionali, Coordinatori compresi, la
timbratura (ricordo la delibera di Giunta regionale 3215 del 30
dicembre 2011), ci annunciò che la stessa prassi sarebbe stata
adottata in USL, a brevissimo. Non si sa bene cosa sia successo
dopo quell'annuncio trionfale della dottoressa Riccardi, ma ho la
sensazione che qualcuno degli interessati a non timbrare sia
intervenuto nel dibattito dissuadendola in qualche maniera. Tra
l'altro i sindacati medici, all'epoca, erano tutti d'accordo,
compresi l'ANPO, il sindacato dei Primari ospedalieri. Peraltro
conosco molti Primari che sarebbero strafelici se si rendesse
obbligatoria la timbratura in entrata e in uscita; molti già lo
fanno spontaneamente, perché ciò metterebbe in evidenza i carichi
di lavoro dei tanti Primari che effettivamente trascorrono
moltissimo tempo sul posti di lavoro. E a tale proposito,
Assessore, le chiedo se mi può fornire...non so se attraverso un
116, l'elenco dei Primari che timbrano e di quelli che non lo
fanno. E poi sarebbe interessante, lo chiede l'interpellanza,
capire chi bloccò e per quale motivo fu bloccata quella
disposizione preannunciata con grande enfasi.
Chiudo ricordando che i Direttori di Struttura complessa, non
timbrando, si trovano decisamente in situazione di vantaggio
rispetto ai loro colleghi, sia per quanto riguarda l'esercizio
della libera professione, sia per quanto riguarda le attività
aggiuntive tipo la LPA. Come lei sa, oggi il Primario certifica di
aver fatto le ore aggiuntive (quelle pagate 60 euro l'ora, per
capirsi) attraverso il sistema dell'autocertificazione...ovvio,
visto che non timbra. Senza entrare nel merito di chi fa realmente
le ore aggiuntive e chi non le fa, credo che per parlare di ore
aggiuntive si debba quanto meno fissare un
quid
istituzionale, cioè un orario di lavoro minimo anche per i Primari.
Penso e concludo, in ogni caso, che valga quanto detto dall'ARAN
relativamente al lavoro straordinario, cioè che il Primario è
pagato per una prestazione lavorativa tutto compreso, quindi anche
comprese le eventuali ore in eccedenza, ma questo è un altro
discorso...aspetto la sua risposta e mi riservo di replicare.
Grazie.
Presidente
- L'Assessore Fosson ha chiesto la parola, per
la risposta; prego, ne ha la facoltà.
Fosson (UV)
- Sì, buongiorno. Grazie Presidente.
Sì, ci sono dei problemi di non facile soluzione, questo è
evidente, o comunque che non si risolvono in alcuni mesi come non
ho potuto fare io, e il Direttore generale è arrivato da dicembre;
come d'altra parte non è riuscito a fare lei, in tanti anni di
pratica sindacale, anche perché noi non siamo responsabili di tutto
quello che è successo prima. Sottolineo anche il discorso dei
Tablet che, così come è apparso, lei sa benissimo che le delibere
erano antecedenti e, tra parentesi, dico che comunque ho fatto una
lettera al Direttore sanitario che mi dia una documentazione
precisa dei costi, di cui non ero a conoscenza.
Ritornando comunque a questo discorso, noi abbiamo in USL un
parere dell'ARAN richiesto, in cui si dice che per i Dirigenti non
vi è l'obbligo di orario minimo, eccetera, che ha fatto fede. Io
non so perché la dottoressa Riccardi abbia fatto quest'affermazione
ma di fatto io e lei ci troviamo di fronte a una situazione di
questo tipo, su cui c'è un impegno però, chiaramente con delle
difficoltà, perché con un'interpretazione del genere, che non hanno
l'obbligo di timbrare, ma di dare l'articolazione dell'orario che
va comunicata annualmente, cosa che viene fatta.
Se devo però dire il mio parere - e prendo qui un impegno - io,
come ho già detto in un incontro informale coi sindacati, sono
dell'idea che tutti, tutti, in ospedale, debbano timbrare;
soprattutto sono d'accordo con quanto diceva lei, perché quelli che
fanno dal mattino alla sera lì è giusto che una documentazione,
anche dal punto di vista di responsabilità, di buono pasto,
eccetera, sia accertata in modo corretto, come lo fanno tutti.
L'ipotesi di non dover timbrare o la realtà di non dover timbrare
mi sembra sia una vecchia prerogativa che non ha più nessun senso.
Per cui, come ho detto in modo informale ai sindacati, il mio
impegno di questi mesi sarà prima di parlarne, per cercare di
convincere chi fa il suo lavoro che chiaramente è vantaggioso
timbrare, pensando anche ai problemi medico-legali, se è stato
chiamato il Primario, non è stato chiamato, è venuto, non è venuto,
ecco. Io penso che col nuovo PAL o addirittura prima, riusciremo a
farlo.
Lei parlava di Strutture semplici e Strutture complesse: questo
è un impegno che riconfermo nel rivedere queste Strutture nel nuovo
piano attuativo, anche se l'azienda mi dice che ci vuole qualche
mese per farlo. Su questo riconfermo che c'è un impegno, come c'è
stato. Mi permetta di far rientrare tutti a fare la libera
professione intramuraria, tranne quei due che vanno tra breve in
pensione, e mi permetta anche questo: vista la situazione
precedente, non è stata una cosa da poco. Sicuramente già da
subito, già da novembre, come avevamo preso impegno - e su questo
non si è derogato - chiunque fa l'LPA timbra, è finito il discorso
di queste autocertificazioni di chi dedicava il suo tempo alla
libera professione nell'interno azienda, ecco, no, uno quando fa
una prestazione aggiuntiva timbra, sennò non gli viene corrisposto,
questo è già in atto.
L'azienda mi precisa che alcune attività rese sono oggetto di
timbratura per tutto il personale interessato già dal 2013, mentre
per le attività di LPA le stesse sono oggetto di timbratura a
partire dal 2010, quindi una parte della situazione è stata
normalizzata e sull'altra sicuramente ci stiamo lavorando. Ci sono
però anche piccole difficoltà oggettive, per esempio del Primario
che va ad Antey e non può timbrare ancora lì, per cui ci stiamo
organizzando, o del Primario che va in RSA ad Aosta e non ha la
macchinetta per timbrare, anche su questo stiamo verificando per
dare la possibilità di una timbratura anche lì. Comunque c'è un
impegno, perché lo ritengo giusto, che tutti i Dirigenti timbrino
come tutti gli altri.
Presidente
- Ha chiesto la parola il Consigliere
Guichardaz, per la replica; ne ha facoltà.
Guichardaz (PD-SIN.VDA)
- Mah, intanto ci chiediamo:
perché non timbrare? I Dirigenti della Regione, con un
provvedimento unilaterale della Giunta regionale, dal 1° febbraio
del 2012, mi sembra, timbrano, compresi i Coordinatori; si è deciso
di farli timbrare motivando la delibera, dicendo che per motivi
medico-legali e assicurativi, in caso di un incidente
in
itinere
...chi può sapere del Dirigente
in itinere
, ad
esempio? L'hanno motivato nella delibera di Giunta, anche nel
definire il diritto al buono pasto...il buono pasto vi è nel
momento stesso in cui il Dirigente lavora anche nelle ore
pomeridiane. Quindi che qualcuno non abbia voglia di timbrare o
ritenga di non dover timbrare, è sospetto, significa che c'è
qualcosa sotto che non funziona! Perché la timbratura del Direttore
di Struttura complessa non avrebbe effetti fiscali, cioè non
porrebbe il Direttore di Struttura complessa nell'obbligo di fare
un orario minimo di lavoro, perché il Primario è valutato sul
raggiungimento degli obiettivi. Questo tipo di certificazione
sarebbe solo utilizzabile...diciamo per tutelare sia l'interessato,
sia l'azienda, perché, come diceva l'Assessore, se succedesse
qualcosa fuori timbratura chi può dire all'assicurazione che era in
attività istituzionale o che non era in un altro tipo di attività
extra-istituzionale?
Io credo quindi che questo aspetto vada risolto e vada risolto
come hanno fatto le altre Regioni civili, come ha fatto l'Emilia
Romagna, con una circolare in cui si dice che il Direttore di
Struttura complessa timbra, come ha fatto l'Abruzzo, come ha fatto
il Lazio, come ha fatto la Sardegna, il Direttore di Struttura
complessa non è un privilegiato! L'Ufficio del personale
dell'Emilia Romagna - non l'ufficio del personale di qualche ASL -
dice:
"Dalle disposizioni prima richiamate, lette in modo
unitario e sistematico, emerge con chiarezza che tanto la mancanza
di un debito orario settimanale, quanto l'autonomia riconosciuta
nella gestione della propria presenza in servizio, non possono
essere intese alla stregua di un privilegio del Direttore nei
confronti dell'organizzazione aziendale, ossia come l'espressione
di un'autonomia disgiunta e non funzionale rispetto alla
responsabilità connessa all'incarico affidato, ma piuttosto come
uno strumento diretto a favorire la massima disponibilità e
flessibilità del Dirigente in funzione del pieno assolvimento
dell'alta funzione di responsabilità ad esso assegnata; difatti il
Dirigente, con questa tipologia di incarico, è il soggetto su cui
primariamente ruota la capacità dell'azienda di corrispondere ai
propri obiettivi di natura gestionale ed assistenziale"
. Non è
un privilegio! Il fatto di timbrare...Emilia Romagna, con una
circolare dell'Ufficio del personale...la data è 21.03.2012:
obbligo di timbratura per tutti i Dirigenti, compresi i Primari.
Questo per conoscenza, e se volete poi vi do tutto il materiale.
Richiamo anche alcune sentenze della Corte dei Conti, dove si dice
chiaramente che il Primario non può, anche se soggetto a
flessibilità dell'orario, non essere presente in servizio. Cagliari
fissa addirittura...mi sembra 6 giorni a settimana di presenza
obbligatoria come dovere d'ufficio, è fissato l'obbligo
dell'organizzazione e della pianificazione preventiva dell'attività
del Primario.
Allora io penso che in questo caso non ci sia nessun Primario
che abbia intenzione di passare le sue giornate a prevedere e a
pianificare ciò che avverrà il giorno dopo; penso che sia molto più
semplice per tutti...e io conosco alcuni Primari con i quali mi
sono confrontato, che sono ben contenti se questa disposizione
diventa valida per tutti...penso che sia interesse di tutti i
Primari, anche per dimostrare che effettivamente sono lì a
lavorare, e tanti lavorano, come dicevo prima, e passano le loro
giornate, a volte anche le loro serate, in ospedale...beh, penso
che questa disposizione sia una disposizione che vada davvero nella
direzione di togliere l'idea che ci siano ancora, nelle fila della
dirigenza del pubblico impiego, dei privilegiati.
Presidente
- Bene, cari colleghi, , vista l'ora, credo
che possiamo sospendere i lavori e riprendere alle ore 15,30.
Grazie e buon appetito a tutti.
---
La seduta termina alle ore 12,56.
