Classificazione
ASSISTENZA SANITARIA E OSPEDALIERA
INFORMAZIONE
Sistema informativo



Oggetto del Consiglio n. 1169 del 22 aprile 2015 - Resoconto
OGGETTO N. 1169/XIV - Interpellanza: "Adozione di un sistema
funzionante e diffuso di telemedicina".
Presidente
- Per l'illustrazione, la parola al
Consigliere Ferrero.
Ferrero (M5S)
- Grazie Presidente.
Scorrendo tra le varie delibere, abbiamo trovato un progetto che
risale a circa sei anni fa (più o meno è il momento in cui è stato
realizzato), di telemedicina. Erano stati stanziati all'epoca 1
milione e 200 mila euro (che non è una somma da poco) tramite una
procedura sostanzialmente di trattativa privata con una cooperativa
che si chiama
Trait d'Union
; direi che
Trait d'Union
è un nome e una garanzia, quindi anche lì la trattativa privata ci
sta. Vorremmo riuscire a capire, perché già ho cercato di ottenere
delle informazioni, e mi sono state inviate, ma sono, a mio avviso,
un po' disperanti, perché qui comunque 1 milione e 200 mila euro
sono stati spesi. Il progetto riguarda l'applicazione della
telemedicina, che è una cosa ottima, perché in Valle d'Aosta,
soprattutto per le caratteristiche e la morfologia del nostro
territorio, potrebbe rappresentare veramente una soluzione, poiché,
detto brutalmente, consente di fare degli esami come ad esempio
l'elettrocardiogramma e di trasmetterli via computer o comunque per
mezzo di apparecchi telematici a qualcuno che verifica e che poi dà
l'esito dell'esame, senza far eventualmente spostare un medico o ad
avere un medico in una frazione isolata, in un comune che è
difficilmente raggiungibile, quindi ottimo. So che anche in altre
realtà alpine hanno fatto progetti del genere e quindi è un
qualcosa che è stato esaminato e l'idea dal punto di vista
progettuale è senz'altro apprezzabile.
Quello che mi interessava capire è che cosa ne è stato di questo
studio, che cosa ne è stato delle apparecchiature che sono state
acquistate, dove giacciono, chi ha usufruito e se c'è stata
effettivamente, al di là della sperimentazione, una ricaduta
positiva sulla popolazione a livello di servizi, se c'è stato uno
sviluppo, se per un periodo la popolazione ha usufruito di questo
servizio.
Presidente -
Per la risposta, la parola all'Assessore
Fosson.
Fosson (UV) -
Sì, grazie Presidente. Questa interpellanza
affronta due problemi: il primo riguarda l'uso del Cardiovox P12 e
il secondo (interessantissimo, e sono d'accordo con lei) è quello
della telemedicina di cui abbiamo studiato a lungo.
Mi permetta solo di dire che la delibera è del 30 maggio del
2005, quindi sono dieci anni fa, eravamo proprio all'inizio di
queste possibilità. In quell'epoca si approvò un progetto
sperimentale per l'attivazione di una centrale operativa H24 che
svolgeva un servizio di telefonia sociale sperimentale fisso.
Questa della telefonia sociale fu una grande innovazione che aveva
la funzione di monitorare l'anziano per mantenerlo il più possibile
a domicilio. Questo partì il 1° giugno del 2005 per un accordo
fatto a trattativa privata tra la
Trait d'Union
, come lei ha
detto bene, che gestiva già l'ADI per il Comune di Aosta; poi fu
fatta una gara di evidenza pubblica per identificare la società che
avrebbe gestito il servizio telefonico che fu appunto la TESAN di
Vicenza. Fu un grande esperimento, con dei grandi vantaggi, perché
si partiva dalla necessità di mantenere l'anziano a casa; l'anziano
a casa soffre soprattutto di una patologia di solitudine, di
abbandono, e molti andavano nelle microcomunità proprio per
questo.
Questo servizio 24 ore su 24 di telefonia fissa ha permesso per
diversi anni all'anziano di avere un riferimento 24 ore al giorno;
non solo, ma per i casi di cui al punto 2 del progetto, la stessa
centrale unica, che aveva una sede 24 ore su 24 a Vicenza, dove
c'era la TESAN, richiamava continuamente una volta alla settimana
gli anziani e, qualora non li avesse trovati lucidi o avesse
riscontrato situazioni anomale avrebbe chiamato la famiglia degli
stessi utenti. Non solo, c'era anche la possibilità di avere dei
meccanismi di telesoccorso che la TESAN ha ancora nella Comunità
Grand Combin tramite telecomandi collegati a combinatori telefonici
e soprattutto permetteva di avere anche un coordinamento di
quest'ADI che era partita principalmente nel '99 nel territorio del
Comune di Aosta. Ci fu poi dal 2005 un'interruzione perché la
TESAN, che aveva vinto questa gara, dovette affrontare un ricorso,
per cui l'esperienza fu bloccata da maggio a dicembre 2006. Il
servizio ripartì poi dal 2006 e si concluse il 31 dicembre del
2009. Fu uno dei primi passi di telefonia sociale esistente in
Italia, fu una sperimentazione. In qualche regione, adesso, oltre
al Pronto Soccorso Sanitario, al 118, esiste proprio un numero che
è quello del Pronto Soccorso Sociale con la stessa idea di
mantenere il paziente a domicilio. Oltre al Comune di Aosta fu
coinvolto il CELVA con le Comunità montane, tant'è che giustamente
in questa delibera del 2005 vi era scritto che ci sarebbe stato un
tavolo di coordinamento e di monitoraggio che si sarebbe trovato
ogni tre mesi e avrebbe valutato l'andamento; non solo, ma questa
stessa delibera prevedeva il pagamento di 300 mila all'anno (che
era soprattutto il pagamento per questi operatori che stavano a
disposizione 24 ore, sabato e domenica compresi) in varie
tranche
, e l'ultima
tranche
doveva essere proprio
quella del 31 dicembre del 2009.
In casi particolari, al punto 4, fu previsto di utilizzare i
Cardiovox anche per un elettrocardiogramma a domicilio; questa fu
una cosa, mi permetta, che direi complementare a questo progetto di
telesoccorso, di teleassistenza domiciliare su telefonia fissa con
un operatore presente 24 ore. Per rispondere alla sua domanda, i
Cardiovox sono stati 51 e sono stati distribuiti su 4 Distretti (10
ad Aosta). Anche per quell'interruzione del ricorso, arrivarono il
30 marzo del 2008; furono fatti dei corsi sull'uso degli ECG a
domicilio, con il coinvolgimento dei medici di famiglia, ma ci
furono (e questo bisogna dirlo) delle difficoltà. C'è da trattare
anche l'argomento della "responsabilità". Il problema della
telemedicina, in Italia, in questo momento, è un problema di
assunzione di responsabilità. All'epoca vi furono problemi con i
Cardiovox perché leggevano un elettrocardiogramma, lo trasferivano
a Vicenza e se a Vicenza si fossero lette delle anomalie si sarebbe
dovuto attivare il Pronto Soccorso o comunque la Cardiologia di
Aosta. L'USL, soprattutto per questa difficoltà di responsabilità
nell'utilizzo, pensò poi dal 2009 di non utilizzarli più, però
questi Cardiovox ci sono ancora.
Come sintesi, quindi, il progetto di sperimentazione di questa
centrale sociale e quello che hanno fatto i Sindaci fu molto, molto
positivo, tant'è vero che da quel momento in avanti il concetto di
dare all'anziano fu un punto di riferimento, mentre i Cardiovox,
questi 51 apparecchi, dimostrarono principalmente delle difficoltà
ad essere utilizzati dai medici.
Adesso arriverei all'aspetto molto interessante che lei ha
introdotto. La telemedicina sembra fatta per la Valle d'Aosta, ed è
una grande possibilità per noi. In Italia la telemedicina è sempre
sperimentale perché manca una normativa. Creda, abbiamo lavorato
molto su questo. Ma la normativa in cosa consiste? Consiste nella
definizione di "atto medico"; l'atto medico per la giurisprudenza
italiana è un atto che si svolge direttamente tra il paziente e il
medico. Le leggo la definizione del Ministero della salute che
dice:
"La telemedicina comporta la trasmissione di dati sicuri,
di dati di carattere medico "
. Questo dato ha fatto sì che
molti medici o infermieri non volessero assumersi le responsabilità
di utilizzare il cardiotachimetro o altro, e...ascolti ancora:
"Tuttavia la prestazione in telemedicina non sostituisce la
prestazione sanitaria tradizionale nel rapporto personale
medico-paziente"
, cioè noi non abbiamo in questo momento una
legislatura che preveda un atto medico concepito in modo diverso;
nell'urgenza, nell'emergenza sì, ...ma pensi, noi abbiamo
l'ambulatorio di medicina di montagna che è in contatto con le
varie spedizioni a 10 mila chilometri di distanza, e in caso di
richiesta di consulenza sarebbe sempre un atto di emergenza, ma
potrebbe esserci una contestazione nel dire: perché tu hai dato
quella medicina a quel paziente senza averlo visto, avendo delle
trasmissioni di dati in cui i dati non sono sicuri? Su questo ci
furono diverse conferenze (poi le passo i dati); per esempio
Fondazione Montagna Sicura, a Courmayeur, fu proprio stimolata da
questo, con le risposte della giurisprudenza all'uso delle
medicine, e il dottor Longarini fece diverse relazioni in merito.
Il problema da una parte dà una grande opportunità di utilizzare la
telemedicina, dall'altra parte la mancanza di una normativa.
I rifugi: i rifugi non vogliono neanche più i defibrillatori
adesso, perché chi si assume la responsabilità della gestione? Il
progetto
Partout,
che è partito nel 2009 e che proprio ieri
ha visto decollare anche la teleradiologia, è in grado di garantire
la trasmissione in modo sicuro, come ad esempio
l'elettrocardiogramma in ambulanza. Sempre il progetto
Partout
, attraverso una postazione in Geriatria dà la
possibilità di assistere alcuni pazienti nelle strutture sanitarie
per anziani. Bisogna fare una legge sulla telemedicina che vada
però ad incidere sulla normativa dell'atto medico rispetto al
Codice di procedura penale.
Aspettiamo anche una riorganizzazione del territorio (l'ho detto
diverse volte); in questa riorganizzazione del territorio le
associazioni dei medici prevedranno la possibilità di usare degli
apparecchi. Io penso che questi Cardiovox, che sono stati
conservati potranno essere utilizzati in questo nuovo quadro
normativo. La ringrazio di questa interpellanza, perché anche a
livello romano dobbiamo batterci tutti affinché sia fatta una
legge, come c'è in Europa, come c'è in Francia, sull'uso della
telemedicina, che sarebbe una grandissima risorsa. In Italia è
sperimentale dappertutto, l'unico progetto strutturato che io
conosco è quello della Sicilia, delle isole Eolie.
Presidente -
Per la replica, la parola al Consigliere
Ferrero.
Ferrero (M5S)
- Grazie Presidente.
Sì, la mia preoccupazione era quella di tutti cittadini, che i
soldi fossero stati buttati...perché? Perché comunque è stata fatta
della formazione, abbiamo le apparecchiature, e le apparecchiature
giacciono abbandonate per adesso, quindi la preoccupazione era
quella. Ho capito effettivamente quali sono le problematiche di
ordine tecnico e anche quelle...diciamo di carattere giuridico e
legislativo. Da questo punto di vista sentiremo i nostri
Parlamentari affinché, propongano magari un disegno di legge che
vada a risolvere questa questione e a modernizzare l'Italia, anche
per quanto riguarda tale questione. Certo è che la somma è
rilevante ed è un po' deludente vedere che buona parte della somma
spesa è stata spesa in maniera...sì, una parte è stata spesa senza
che ci siano state poi delle ricadute effettive riguardo ai servizi
sulla popolazione.
Presidente -
Punto 19 all'ordine del giorno.
