Classificazione
ASSISTENZA SANITARIA E OSPEDALIERA



Oggetto del Consiglio n. 1182 del 12 maggio 2010 - Resoconto
OGGETTO N. 1182/XIII - Interpellanza: "Accessibilità delle
ostetriche territoriali alla sala parto ospedaliera".
Interpellanza
Venuti a conoscenza che all'interno dell'Azienda sanitaria
USL della Valle d'Aosta - Vallée d'Aoste, si è sviluppato un
dibattito relativamente alla possibilità per le ostetriche
territoriali di poter seguire alcune pazienti anche in sede
ospedaliera, al momento del parto;
Ritenuto opportuno sottolineare che un dialogo e un confronto
continuo tra ospedale e territorio è certamente un arricchimento
delle professionalità sia del personale dell'Ostetricia e
Ginecologia del Beauregard sia di quello operante nei
poliambulatori e nei consultori;
Sottolineato che è essenziale che le ostetriche territoriali
possano frequentare con una certa frequenza la sala parto
ospedaliera, per poter mantenere un livello tecnico sufficiente per
poter affrontare casi di parti urgenti sul territorio;
i sottoscritti Consiglieri del Partito Democratico
Interpellano
l'Assessore competente per conoscere se intenda investire
l'Azienda sanitaria locale dell'opportunità di prevedere, tramite
opportuno regolamento, l'accesso delle ostetriche territoriali alla
sala parto ospedaliera, sia per seguire le pazienti del territorio
che necessitino di tale assistenza, sia per mantenere un adeguato
livello di professionalità.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Devo dire che non ho
mai visto concretizzarsi così rapidamente gli effetti di
un'interpellanza. Verso la metà di aprile mi è stato segnalato il
rifiuto da parte dell'azienda USL alla richiesta di un'ostetrica
operante nei consultori territoriali di poter seguire anche in sala
parto un'utente che già aveva seguito durante tutta la gestazione.
A questo episodio si è aggiunta la segnalazione che erano stati
sollevati dei problemi ad un'ostetrica del territorio, che aveva
seguito il parto di una propria paziente senza le dovute
autorizzazioni. Mi sembra importante che le ostetriche territoriali
possano frequentare con una certa frequenza la sala parto
ospedaliera, non solo per seguire le proprie pazienti, ma anche per
poter mantenere un livello tecnico sufficiente per poter affrontare
casi di parti urgenti sul territorio. A questo aspetto aggiungo
anche l'importanza del dialogo e del confronto fra ospedale e
territorio, reale arricchimento delle professionalità. Sulla base
di tali considerazioni, ho predisposto questa interpellanza che
stiamo affrontando e che è stata depositata il 30 aprile scorso. Ho
avuto la grande soddisfazione di venire a conoscenza che, seppure
dopo significative titubanze, il Responsabile della struttura
complessa di ostetricia e ginecologia del Beauregard il successivo
3 maggio ha firmato l'autorizzazione per le ostetriche del
territorio a frequentare le sale parto dell'Ospedale di Aosta,
decisione che è stata comunicata ufficialmente alle interessate il
10 maggio scorso. In questa fase si sta mettendo a punto una
regolamentazione per disciplinare il tutto e quindi mi sembra che
il problema sia in fase di completa soluzione. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Senza tirar via il
merito anche all'interpellanza della collega Fontana, tale
questione era stata dibattuta, con tanto di verbale, il 19 marzo
2010 proprio in una riunione con la Responsabile e la Dirigente del
Servizio infermieristico, la Referente delle professioni sanitarie
e le ostetriche. Sicuramente l'interpellanza è stata di ulteriore
stimolo, ma era un percorso - il percorso che deve portare anche le
ostetriche territoriali ad assistere le proprie assistite sul
territorio al parto - che era già iniziato a marzo. Nel corso di
questa riunione, il 19 marzo, era stata definita di comune accordo
una procedura per arrivare a risolvere le situazioni conflittuali
che c'erano state in passato, ma soprattutto si rendeva necessaria
la redazione di una procedura aziendale che a partire dalla
definizione di criteri condivisi dalle stesse ostetriche e dalle
aree interessate descrivesse le modalità e le occasioni di accesso
delle ostetriche territoriali in sala parto.
"La procedura dovrà
essere corredata dalla modulistica necessaria a documentare la
richiesta per la successiva autorizzazione ad assistere la
partoriente, in aggiunta alla collega ospedaliera già in servizio.
Naturalmente questa procedura dovrà contenere anche le modalità e i
tempi di retraining
- ossia se le ostetriche del territorio
vanno ad assistere in ospedale, devono avere un percorso che
preveda la possibilità di rivedere tutte quelle procedure che,
stando sul territorio, non sono più abituate a seguire -
per
mantenere un adeguato livello di competenza e garantire la
sicurezza alla donna. Si precisa infine che, nel pieno rispetto
della competenza professionale, la redazione della procedura è
stata affidata alle stesse ostetriche in qualità di esperte del
processo e la scrivente direzione è in attesa di avere in visione
una bozza della stessa e quindi dare il via definitivo a questa
procedura"
, che è stata auspicata anche dalla Consigliera
Fontana.
Président
- La parole à la Conseillère Carmela
Fontana.
Fontana (PD)
- Ringrazio l'Assessore. Visto che è finita
bene, sono soddisfatta, perché era questo l'intento di tale
interpellanza. Grazie.
