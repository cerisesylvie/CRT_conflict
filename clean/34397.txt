Classificazione
ENERGIA
Risparmio energetico e fonti alternative



Oggetto del Consiglio n. 2180 del 25 gennaio 2012 - Resoconto
OGGETTO N. 2180/XIII - Interpellanza: "Situazione relativa al
progetto di teleriscaldamento per la città di Aosta".
Interpellanza
Considerato che non si hanno più notizie relative all'iter di
avanzamento del progetto del teleriscaldamento cittadino che, nelle
intenzioni della Giunta, dovrebbe servire inizialmente gli edifici
dei quartieri "Dora" e "Cogne" di Aosta e successivamente le altre
aree del capoluogo regionale;
Tenuto conto che tale clima di incertezza sui tempi stessi di
avvio e di effettiva conclusione dei lavori sta penalizzando, tra
l'altro, migliaia di cittadini proprietari di alloggi, i quali
vorrebbero conoscere un crono-programma realistico sull'effettiva
entrata in funzione dell'impianto di teleriscaldamento prima di
decidere se dare avvio all'ammodernamento dei propri impianti di
riscaldamento condominiali;
i sottoscritti Consiglieri regionali
Interpellano
la Giunta regionale per conoscere se intenda:
1) illustrare lo "stato dell'arte" relativo al progetto del
teleriscaldamento, con particolare riferimento alla tempistica
prevista per l'avvio e la conclusione dei lavori;
2) fare il punto sulla situazione progettuale complessiva,
riferita anche alla collegata ipotesi di metropolitana (o
people-mover);
3) coinvolgere gli amministratori condominiali e i
proprietari di alloggi in città per informarli puntualmente
sull'iter del progetto del teleriscaldamento.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Il progetto del teleriscaldamento rappresenta - forse è più
corretto dire rappresentava - una delle grandi opere prioritarie
dell'attuale Giunta regionale. Dopo un periodo iniziale di
presentazioni, di illustrazioni, di progetti, articoli sui giornali
di teleriscaldamento non si parla più, l'argomento è sparito da
quasi un anno anche dal dibattito in Consiglio regionale ed è un
fatto grave, anche per le attese suscitate nella popolazione da un
progetto che nelle intenzioni della Giunta avrebbe dovuto servire
inizialmente gli edifici dei quartieri Dora e Cogne di Aosta e
successivamente le altre aree del capoluogo regionale con forti
risparmi sulle spese di riscaldamento e delle famiglie coinvolte.
Anche al Comune di Aosta non sembra vi siano maggiori certezze,
anche all'interno del piano lavori presentato dalla Giunta
comunale, allegato al bilancio, non è chiara l'idea né di quando
sarà realizzato il teleriscaldamento, né quanto costerà, né quali
saranno i tempi di inizio e di conclusione dei lavori. Questo clima
di incertezza sul teleriscaldamento sta penalizzando fra l'altro
migliaia di cittadini proprietari di alloggi, che vorrebbero
conoscere un cronoprogramma realistico sull'effettiva entrata in
funzione dell'impianto prima di decidere se e quando dare avvio
all'ammodernamento dei propri impianti di riscaldamento
condominiali.
Chiediamo allora di fare il punto della situazione, in
particolare di
"illustrare lo "stato dell'arte" del progetto con
particolare riferimento alla tempistica prevista per l'avvio e la
conclusione dei lavori"
e
"di fare il punto sulla situazione
progettuale complessiva, riferita anche alla collegata ipotesi di
metropolitana"
. Per l'immediato futuro chiediamo alla Giunta di
coinvolgere in specifiche riunioni informative sia gli
amministratori condominiali, sia i proprietari di alloggio siti in
città per illustrare puntualmente l'iter del progetto del
teleriscaldamento. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che le preoccupazioni della collega siano condivisibili,
nel senso che il teleriscaldamento è un progetto importante per
tante ragioni, da un punto di vista ambientale, da un punto di
vista economico e va nella direzione che lei ha illustrato, ossia
della preoccupazione esistente nei possibili utenti di domani di
conoscere la tempistica e così via.
Darò le risposte che la collega mi chiede. Per quanto riguarda
la società che è deputata alla realizzazione del teleriscaldamento,
la Telcha, la stessa ha sviluppato un progetto definitivo per
l'intera città di Aosta e uno esecutivo per la zona est, quartiere
Dora, regione Borgnalle, zona Riv, zona Buthier, zona Clavalité,
zona Garibaldi, zona via Mazzini e zona via Torino, finalizzato a
ridurre l'ammontare iniziale dell'investimento, che è di circa
25.000.000 di euro, aumentandone la bancabilità (ossia la
possibilità di fare ricorso agli strumenti finanziari per poter
realizzare il tutto). Sono state definite le necessarie
autorizzazioni rispetto alle quali l'unica ancora pendente è quella
delle ferrovie. Il progetto è stato sottoposto ad alcuni istituti
di credito e società di
leasing
, i ben noti eventi
economico-finanziari che si sono succeduti nel 2011 hanno
determinato qualche difficoltà supplementare, in particolare una
minore disponibilità degli istituti a finanziare le iniziative
industriali, la richiesta degli azionisti di più elevati livelli di
capitalizzazione, ossia mentre prima si prendeva una
capitalizzazione piuttosto bassa rapportata all'investimento
proprio per queste difficoltà di rapporti con le banche, si è
dovuto aumentare il capitale come Telcha. Gli istituti interpellati
ad oggi non hanno deliberato proprio perché ci sono stati questi
spread
dell'ultimo minuto, che hanno cambiato le carte in
tavola. Gli azionisti stanno valutando la necessità di reperire
maggiori mezzi propri anche rivedendo le priorità di investimento,
come è normale, sempre mantenendo quel quadro che ho detto.
Il 31 dicembre 2012 è la data critica di messa a produzione
dell'impianto di biomassa, al fine di poter beneficiare del regime
agevolato per le fonti rinnovabili. Si tratta di una scadenza
sicuramente impegnativa, da rispettare, stante l'assenza di
pronunciamento degli istituti finanziari, che comporta una
situazione di incertezza in quanto l'eventuale mancato rispetto di
tale scadenza comporterà l'ammissione di un nuovo regime di
incentivazione, i cui livelli non sono ancora noti. La tendenza è
quella di fare il possibile per rispettare questa cadenza per la
costruzione della prima parte.
Punto della situazione progettuale: la società ha sviluppato il
progetto esecutivo per la zona est di Aosta, lo sviluppo delle
altre cinque zone cittadine e quindi anche l'ipotesi del
people-mover
è subordinata, oltre che alla realizzazione del
lotto descritto, alla sua positiva valutazione nel merito
dell'azione che Telcha sta facendo.
Per quanto riguarda il coinvolgimento degli amministratori
condominiali e i proprietari, credo che non ci possa che essere
condivisione su questo, quindi, quando tale fase sarà conclusa,
presumibilmente nel mese di febbraio, ci saranno anche gli
interventi collegati con la popolazione per illustrare la
tempistica e per dare un'informazione che vada nella direzione da
lei auspicata.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente per le ultime
novità, perché era più di un anno che non si sapeva niente sul
teleriscaldamento, ci sono i proprietari di alloggi che sono
allarmati perché si devono mettere a posto con le caldaie. Il
Presidente ci ha dato delle notizie abbastanza positive, aspettiamo
a fine febbraio e vediamo come andrà l'iter, speriamo che i tempi
siano brevi per risolvere questa problematica importante sia per
l'ambiente che per i cittadini. Grazie.
