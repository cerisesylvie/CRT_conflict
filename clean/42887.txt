Classificazione
ASSISTENZA SANITARIA E OSPEDALIERA



Oggetto del Consiglio n. 376 del 24 febbraio 2021 - Resoconto
OGGETTO N. 376/XVI - Interpellanza: "Azioni per risolvere le
criticità presenti presso il Consultorio di Verrès".
Bertin (Presidente) -
Possiamo riprendere i lavori con la
trattazione del punto n. 25 dell'ordine del giorno. Per
l'illustrazione, la parola al consigliere Brunod, ne ha
facoltà.
Brunod (LEGA VDA) -
Preso atto che presso il Consultorio
di Verrès continuano a persistere le condizioni di criticità nella
logistica; evidenziato che già nella seduta del Consiglio regionale
svoltasi in data 18-19 novembre 2020 il collega consigliere Ganis
aveva presentato un'interpellanza per evidenziare diverse
problematiche constatate presso il Consultorio, si rileva che in
seguito all'interpellanza alcune iniziative sono state messe in
campo dall'Azienda USL della Valle d'Aosta, che però non hanno
totalmente risolto le problematiche per i fruitori del Consultorio.
Su questo punto volevo citare un passaggio delle dichiarazioni
espresse dall'assessore Barmasse: "informo che l'Azienda USL della
Valle d'Aosta, al fine di promuovere tutte le azioni atte a
contrastare la diffusione del virus Covid-19 e promuovere tutti gli
atti che consentono al cittadino di usufruire dei servizi in piena
sicurezza a seguito delle conosciute difficoltà legate alle code in
attesa esterne, ha prontamente proceduto con la riorganizzazione
strutturale del Consultorio distrettuale di Verrès. Nel dettaglio
l'Azienda USL ha concesso parte del piano interrato in uso
all'Associazione Volontari del Soccorso e nel contempo
l'Associazione Volontari del Soccorso ha concesso i due locali
posti all'ingresso a piano terra in uso all'azienda destinazione
sala di aspetto. Le rispettive concessioni resteranno in vigore
fino al perdurare dell'emergenza Covid-19. Quanto descritto è stato
regolamentato con una scrittura condivisa con il Comune di Verrès,
proprietario della struttura. Queste sono informazioni - dice
sempre l'Assessore - che io ho ricevuto in base a questo tipo di
problematica. Spero che questa sia una soluzione, ma sarà mia cura
verificarlo sicuramente".
Dopo aver portato diciamo in campo queste soluzioni, le
problematiche, come ho detto prima, proseguono. Infatti le due
salette che sono state messe a disposizione purtroppo hanno
solamente 9 posti a sedere e quindi sono molto limitate a fronte
del numero di fruitori del Consultorio, perché se ci sono 60-70
persone che vi accedono al mattino per 9 posti a sedere e
addirittura nelle salette che non sono dotate di apparecchiatura
conta numeri, la gente all'ingresso prende i biglietti, chi per i
prelievi chi per le prenotazioni. Poi andandosi a dislocare
all'interno delle salette c'è confusione perché comunque, quando
viene chiamata dal personale che lavora all'interno della
struttura, la gente non sa cosa deve fare, se andare da una parte o
dall'altra e quindi molta gente, piuttosto che andare poi nella
saletta, sta di nuovo nel corridoio, quindi c'è confusione e anche
assembramento. Ho appreso che l'attuale apertura è di soli 3 giorni
settimanali, questo dal 6 luglio 2020, determinando quindi un
notevole aumento delle presenze su tali giornate rispetto alle
classiche 5 giornate di apertura. Questo concetto ovviamente è una
questione matematica che se io, per esempio, ho 500 persone che si
diluiscono su 5 giorni, è sicuramente meglio che non avere 500
persone su 3 giornate. Ritenuto che attraverso alcuni accorgimenti
tecnici e logistici si potrebbero risolvere queste criticità,
rispettando quindi anche maggiormente le normative per il
contenimento del contagio da Covid-19, com'è detto, potendo
ripristinare l'apertura su 5 giorni, mettendo le apparecchiature
conta numeri all'interno delle salette e un'altra soluzione
potrebbe essere anche quella che il personale a volte, viste le
problematiche, ha anche suggerito, poi non so se vengono sempre
ascoltati... anzi, questo è un consiglio: magari che chi lavora
nella sede venisse ascoltato maggiormente. Loro, per esempio,
propongono anche di diversificare l'orario di entrata al mattino
dando priorità, per esempio, a chi deve fare prima i prelievi e
magari scaglionare di tre quarti d'ora o un'ora dopo per chi deve
fare le prenotazioni.
Con questa iniziativa si interpella l'Assessore competente per
sapere se è a conoscenza del persistere delle problematiche presso
il Consultorio distrettuale di Verrès, se intende intraprendere le
azioni necessarie per risolvere le criticità presenti presso la
struttura in modo tale da rendere la sede più funzionale e
soprattutto per garantire maggiori condizioni di sicurezza ai
cittadini che la frequentano.
Presidente -
Assessore Barmasse le lascio la parola.
Barmasse (UV) -
Con riferimento all'oggetto
dell'interpellanza e sentita l'Azienda USL della Valle d'Aosta,
preciso che il Consultorio di Verrès è operativo dal 7 luglio 2020
nelle giornate di lunedì, mercoledì e venerdì, quindi tre giorni
alla settimana dalle 07:00 alle ore 14:00. Al fine di garantire
tutte le azioni atte a contrastare la diffusione del virus Covid-19
e garantire al cittadino un servizio in sicurezza, l'Azienda USL ha
posizionato nel mese di dicembre 2020 un
termoscanner
per la
rilevazione della temperatura corporea con personale dedicato.
L'Azienda USL inoltre, a seguito delle difficoltà legate alle code
all'esterno del presidio sanitario, ancora prima della citata
interpellanza, nel mese di novembre aveva provveduto a una
riorganizzazione strutturale del Consultorio distrettuale di Verrès
con l'apertura di due locali posti all'ingresso al piano terra in
uso all'azienda.
Per ciò che concerne un'eventuale apertura 5 giorni settimanali,
l'Azienda USL non ritiene al momento necessario procedere in questo
senso non ravvisando particolari criticità ed essendo al momento
importante l'impegno di risorse per la gestione della situazione
pandemica del piano vaccinale Covid-19.
Io quello che posso dirle è che questo è quanto riferito
dall'Azienda USL. Sicuramente il personale, come in altre
strutture, in questo momento non permette l'apertura degli
ambulatori tutti i giorni perché... soprattutto per il problema del
piano vaccinale, il personale viene utilizzato in altre sedi.
Come vede, l'azienda non mi ha riferito particolari criticità e
quindi questa è una cosa che io ho ritenuto positiva. Un
termoscanner l'avevamo messo, anche questo per ridurre le
problematiche relative al Covid, ma quanto mi dice lei comunque è
una cosa che io verificherò personalmente e valuterò, soprattutto
con l'area territoriale, se queste criticità in qualche maniera,
compatibilmente con il personale a disposizione, possono essere
risolte. Sicuramente sentire anche il personale che lavora
all'interno della struttura è importante, perché a volte certe cose
sfuggono e quindi parlandosi si riescono a trovare delle soluzioni
alle quali magari non ci si pensava.
Presidente -
Per la replica, la parola al consigliere
Brunod.
Brunod (LEGA VDA) -
Grazie
Assessore per la sua
risposta e soprattutto grazie per la sincerità e per la
disponibilità nei confronti di questa problematica. Infatti la mia
interpellanza non voleva avere nessun tono polemico, perché già la
volta successiva c'erano stati alcuni toni, atteggiamenti poco
carini in merito. Era per portare all'evidenza una problematica che
persiste e cercare di risolverla nell'interesse della collettività,
quindi è questo che era il mio intento e ringrazio molto la sua
disponibilità, il fatto di aver concordato e condiviso le mie
segnalazioni. Ovviamente anch'io capisco molto bene che sul
discorso dell'apertura magari di 5 giorni in questo periodo ci
possono essere delle criticità, però quei piccoli accorgimenti che
ho segnalato e che lei ha detto che cercherà di verificare possono
già essere utili a migliorare la situazione. La ringrazio quindi e
spero che al più presto vengano risolte le problematiche.
