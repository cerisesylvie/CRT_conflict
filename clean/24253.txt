Classificazione
ARTIGIANATO



Oggetto del Consiglio n. 3218 del 9 gennaio 2008 - Resoconto
OGGETTO N. 3218/XII - Interpellanza: "Penalizzazioni
logistiche nelle assegnazioni di spazi espositivi alla Fiera di
Sant'Orso".
Interpellanza
Premesso che:
-
a fronte di una crisi generale che investe anche il
comparto artigiano, la Fiera di Sant'Orso costituisce per i
produttori artistici locali un'insostituibile occasione
promozionale e un'opportunità di sviluppo per il mercato
interno;
-
l'assegnazione degli spazi espositivi nell'ambito della
prossima edizione della Fiera vede una grave penalizzazione
logistica degli artigiani professionisti "equiparati", che sono
stati relegati nella piazza San Francesco, la cui posizione
nascosta e distante dai principali flussi di visitatori costituisce
un'indubbia condizione sfavorevole;
i sottoscritti Consiglieri regionali
Interpellano
l'Assessore delegato per sapere:
1) per quali motivi è stata operata una scelta così
irrazionale e penalizzante per i professionisti
"equiparati";
2) per quali ragioni si continua a disconoscere la valenza
artistica e professionale dell'artigianato "equiparato";
3) secondo quali criteri vengono calcolati i punteggi degli
artigiani che partecipano in forma abbinata all'assegnazione dei
moduli espositivi;
4) quali sono i suoi intendimenti per porre urgente rimedio
alla situazione descritta in Premessa.
F.to: Tibaldi - Frassy - Lattanzi - Ottoz
Presidente
- Passiamo all'oggetto n. 33, riguardante
l'energia eolica.
La parola al Consigliere Sandri.
Sandri (PD)
- A parte che avrei gradito che sul fare
questa interpellanza si chiedesse anche il mio parere, visto che è
tutto il giorno che parlo, ma non vorrei disturbare più di
tanto...
Presidente
- ... vuole che facciamo la n. 34?
Sandri (PD)
- ... se fate la n. 34 mi fate un
piacere.
Presidente
- Collega Tibaldi, possiamo fare la n. 34 per
far riposare il collega Sandri?
La parola al Vicepresidente Tibaldi.
Tibaldi (CdL)
- Risponde l'Assessore La Torre? Bene,
quindi è un Assessore già informato sui fatti perché di questo
argomento abbiamo parlato anche in occasione di una mozione che lei
ha condiviso e ha approvato con la sua maggioranza. Mozione che
venne presentata diversi mesi fa, che venne condivisa, ma che, al
di là delle belle parole e dei bei propositi che ci siamo promessi,
in particolare da parte sua, non ha avuto un gran seguito. Questa
volta l'interpellanza verte sempre su un argomento di attualità,
perché si parla di Fiera di Sant'Orso, ma non si fa per speculare
sulla scadenza che è il 31 gennaio, lo si fa perché per gli
artigiani questa è una vetrina promozionale molto importante, è il
momento "clou" per poter esibire i loro prodotti e le loro opere
d'arte e naturalmente tutti in vetrina vogliono la prima fila; lo
sappiamo che la prima fila non c'è per tutti, ma tutti la
vorrebbero. In questo caso abbiamo evidenziato delle segnalazioni
che ci sono giunte dai cosiddetti "professionisti equiparati",
ossia quelli che vengono considerati uguali ai professionisti
"top", che si vedono relegati in uno spazio che non è considerato
da parte loro e anche da parte nostra, che abbiamo presentato
questa interpellanza, degno delle loro opere presentate. La
posizione che è stata scelta lei mi dirà dagli uffici, dal Comune
di Aosta... non posso immaginare quale sarà la sua risposta, è la
Piazza San Francesco, la cui posizione è nascosta e distante dai
principali flussi dei visitatori e questo costituisce indubbio
presupposto sfavorevole. Come lei ben sa, gli artigiani equiparati
sono numericamente pochi e politicamente sono sicuramente poco
importanti, ma sono quelli che la "Foire d'été" la tengono in piedi
insieme a pochi altri professionisti, sappiamo tutti che la "Foire
d'hiver", la tradizionale è quella ambita, ricercata, popolata
anche da espositori, mentre la "Foire d'été" è la sorella minore. A
differenza di hobbisti che hanno spazi di maggiore attenzione
perché numericamente più importanti, loro si trovano collocati in
una piazza secondaria e distante dai grandi flussi.
La domanda allora qui viene d'obbligo: per quali motivi è stata
operata una scelta così irrazionale e penalizzante per i
professionisti equiparati. Ci piacerebbe sapere se lei "in primis"
come responsabile di questo dicastero e gli uffici da lei
amministrati avete dato un minimo seguito a quei propositi che ci
eravamo ripromessi diversi mesi fa. La seconda domanda è: per quali
ragioni si continua a disconoscere la valenza artistica e
professionale dell'artigianato equiparato. Qui mi permetto di
portare a riferimento l'opuscolo della 1008° Fiera di Sant'Orso che
avete appena divulgato, graficamente piacevole, dove però non c'è
alcun cenno a questa tipologia di artigianato. Sono un poco una
categoria negletta nell'ambito dell'artigianato, mi hanno fatto
notare che qui non c'è alcuna menzione delle loro opere o della
loro categoria. L'altro aspetto che evidenziamo è il calcolo dei
punteggi per l'assegnazione degli spazi espositivi. Una materia
tecnica, ma nel calcolo dei punteggi gli artigiani che partecipano
in forma abbinata si vedono penalizzati, perché artigiani che hanno
un punteggio che viene calcolato sulla base delle loro presenze in
fiera, se partecipano in forma associata, si fa una media ponderata
che in alcuni casi - e non si riesce a capire il perché, qui
abbiamo l'elenco degli artigiani equiparati - si vedono ridotto il
punteggio e, di conseguenza, la priorità di accesso alla scelta
degli spazi espositivi messi a disposizione. Non so se lei ha avuto
tempo e buona volontà di approfondire l'argomento, ma vorremmo
capire quali sono i criteri che sovrintendono a queste modalità di
calcolo.
La quarta domanda è se ha qualche intenzione per porre rimedio a
questa situazione così descritta, mancano 20 giorni alla fiera,
naturalmente la sua funzione le permette questo e altro. Vorremmo
capire se ha degli intendimenti, se tali intendimenti sono più o
meno buoni o se l'argomento scivola su problemi che lei considera
più importanti e questo diventa assolutamente marginale.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Innanzitutto voglio ringraziare gli
interpellanti per aver fatto questa interpellanza, perché permette
di chiarire alcune cose e soprattutto di comunicare alcune cose,
perché manca anche una buona parte di informazione. La prima cosa è
un'osservazione di tipo personale; quando ho letto l'interpellanza,
ho tirato un po' il fiato, nel senso che mi ha fatto piacere come
era scritta, perché ero addirittura preoccupato. Siccome avevo la
sensazione di avere privilegiato gli artigiani equiparati, la mia
preoccupazione era che fossi attaccato in quel senso, che fosse
evidenziato il fatto che avessi agito a tutela degli equiparati e
non - come nell'interpellanza è scritto - penalizzandoli. La sua
interpretazione quindi mi tranquillizza perché mi fa pensare che
non ho sbagliato nel fare quello che ho fatto. La Fiera di
Sant'Orso, come lei ben sa, ma anche perché è scritto nella legge
che la riguarda, è una fiera riservata ai produttori di artigianato
di tradizione, all'interno poi della legge è scritto che si prevede
che possano altresì partecipare i produttori di oggetti quali
ceramica, vetro, rame, oro e argento; è la fiera dell'artigianato
di tradizione valdostano. Proprio per i motivi che lei ha detto, è
opportuno che questa grande vetrina... e per quel poco che ho fatto
ho puntato moltissimo sia sulla Fiera di Sant'Orso invernale che su
quella estiva e credo di averlo dimostrato anche con decorosi
risultati... è una vetrina che deve essere sfruttata anche sotto un
profilo commerciale e anche per dare l'opportunità a tutti questi
artigiani dell'equiparato, che devono in questa occasione potersi
mettere in mostra. Qui viene fuori il problema che mi ponevo, di
aver agito forse privilegiandoli. Cosa succede? Succede che
"l'atelier" che è un po' il padiglione più rappresentativo della
fiera e che è collocato in Piazza Chanoux, ha un dimensionamento
che ogni anno si è cercato di gestire nel modo più utile, nel
rispetto di tutti, ma questo dimensionamento è soggetto a delle
normative, è soggetto alla sicurezza, perché non si può far stare
dentro una scatola quello che non ci sta, a meno che non si voglia
cominciare a pensare di eludere le norme di sicurezza, ma credo che
nessuno voglia questo. Senza contare che bisogna tener conto di chi
ci ospita, che è il Comune di Aosta, il quale sta portando avanti
una sua legittima politica di alleggerire sulla piazza di Aosta la
presenza dell'"atelier" a favore di altre zone della città e lo ha
fatto con estrema chiarezza dicendo che è importante valorizzare
nel momento della Fiera di Sant'Orso anche angoli particolari della
città. Mettiamo insieme queste cose, l'anno scorso ci siamo
inventati di allungare un plateatico che non c'era, siamo andati
oltre la piazza creando con delle platee di legno degli ampliamenti
che purtroppo abbiamo verificato che in termini di sicurezza e
concretezza non potevano più essere fatti. Quest'anno ci siamo
trovati ad affrontare il dilemma, che c'erano 85 partecipanti
titolati, poi andremo a vedere come vengono riconosciuti i titoli,
e con tutta la buona volontà più di 70 non ce ne stavano. A questo
punto, siccome abbiamo detto che la fiera è riservata ai produttori
di artigianato di tradizione, poi possono altresì partecipare i
produttori di oggetti in ceramica, vetro, rame, argento, avevamo 13
espositori non tradizionali di equiparato, 70 che erano i posti, 85
che erano le richieste, 13 di equiparato. La risposta più facile
era dire: "mi dispiace, non ci state, in termini di sicurezza non è
possibile farlo, la misura è questa", invece mi sono assunto la
responsabilità ed era lì la mia paura di aver fatto una sorta di
abuso di responsabilità... ho detto: non è giusto lasciare fuori
quelli dell'equiparato proprio per i motivi che ha detto lei.
Abbiamo allora pensato che, tenendo conto dell'esigenza di tenere
dentro le persone dell'equiparato, si poteva inventare una formula
che soddisfacesse anche il Comune di Aosta, di ampliare la
struttura, ma laddove era possibile, quindi non 2 strutture come le
presenta lei, ma una struttura unica che sulla Piazza Chanoux,
attraverso un collegamento visibile e percorribile, quindi
costituito da strutture... collegava un ampliamento del capannone
su Piazza San Francesco, come in realtà nelle intenzioni del Comune
dovrebbe accadere in prospettiva tutto si dovrebbe spostare su
Piazza San Francesco, perché c'è una volontà di un recupero della
piazza. In realtà abbiamo una struttura che si allarga in una
piccola propaggine anche su Piazza San Francesco. Per farlo mi sono
dovuto inventare una spesa che non era prevista e che cosa
15-20mila euro in più, sempre per trattare male quelli
dell'equiparato! Ecco la bella soddisfazione che uno ha! Andiamo
poi a vedere come vengono scelti i posti, perché il divertente
anche questo, ecco che è bello sentirsi dire: "ci trattate male, ci
volete mandare via", anziché dire: "cavolo, è un'amministrazione
seria che cerca di tutelare tutti quelli che hanno un'impresa".
Per quel che riguarda la selezione delle graduatorie per la
scelta degli spazi, anzitutto la normativa dice che quelli che
devono scegliere gli spazi per primi sono propri i tradizionali, la
fiera è fatta per loro, quindi hanno la precedenza in caso di
parità di anzianità gli espositori con qualifica di maestro
artigiano. Qui scatta l'altra questione, che all'interno
dell'"atelier" ci devono stare anche i maestri artigiani che ogni
anno, essendo maestri artigiani - e sono solo 23 o 24, ma hanno un
titolo in più -, hanno anche l'attesa della famosa prima fila. Sono
artigiani di tradizione, hanno un punteggio particolare, ma in più
sono anche maestri artigiani, quindi hanno questo titolo che fa
scattare la prima fila. Conta il numero delle partecipazioni, in
caso di abbinamento espressamente richiesto fra 2 imprese viene
calcolato il numero di partecipazioni medio fra le 2 imprese, ossia
2 imprese chiedono di stare vicine per affinità di prodotto o per
amicizia e in quel caso viene calcolata una media delle 2
posizioni. Mi sembra onestamente di dire che se qui c'è stato un
comportamento, è stato un comportamento che ha voluto rispettare
l'artigianato equiparato.
Credo che, quando parliamo della struttura del modulo, parliamo
di una struttura che è parte integrante e poi chi conosce Aosta sa
che Piazza Chanoux e Piazza San Francesco distano 25 metri una
dall'altra, se non meno, e, quando la struttura è collegata, credo
che sia una struttura unica: questo è evidente, tanto più che gli
allestimenti interni sono gli stessi, senza contare che, per quel
che riguarda la comunicazione, le indicazioni, i totem che verranno
posizionati nell'ambito della manifestazione ci sarà il pieno
rispetto. Non mi pare quindi che vi sia stata una mancanza di
attenzione nei confronti degli espositori, non mi pare che
l'Amministrazione non si sia assunta le responsabilità; era molto
più facile dire: "abbiamo 70 posti, possono diventare 71 o 72,
andando a stringere e stringere, i 13 che non ci stanno vanno a
casa". Credo che una volta tanto solo per onestà e correttezza
anche nei confronti degli uffici, quando la gente si fa in quattro
e si sbatte per trovare una soluzione che soddisfi tutti e che
permetta a tutti di avere uno spazio, che si venga ancora a dire
che non solo non si è voluto tenerne conto, ma che addirittura gli
si vuole dare in testa, a uno viene voglia di dire: "quando uno
lavora bene, non c'è soddisfazione; quando uno lavora male, non c'è
soddisfazione", questo è un paese dove non c'è un alto e non c'è un
basso!
Presidente
- La parola al Vicepresidente Tibaldi.
Tibaldi (CdL)
- Assessore, è difficile essere soddisfatti
della sua risposta perché lei si considera entusiasta della scelta
che lei ha fatto o suggerito, ma lo stesso entusiasmo non lo
abbiamo ravvisato negli artigiani equiparati. Evidentemente i
ragionamenti o la concertazione che era auspicata fra tutte le
categorie degli artigiani è avvenuta non forma biunivoca, ma in
forma univoca da parte sua come scelta, ma che non li ha
accontentati. La sua risposta si è incentrata sul discorso del
padiglione di Piazza Chanoux, che è la vetrina principale, senza
dubbio, ma Piazza Chanoux non è costituita solo dal padiglione. Nel
padiglione c'è quella tipologia di artigianato di tradizione che
costituisce il cuore importante della Fiera di Sant'Orso, ma la
piazza ha degli spazi che sono fruibili diversamente rispetto ai
classici modelli utilizzati finora. In piazza vi sono molte
bancarelle che sono più distanti come tipologia tradizionale
rispetto all'equiparato, che è invece confinato in una piazza
retrostante. Non vogliamo che il padiglione diventi quella scatola
dove si cerca di costringere di tutto e di più, anche perché la
nostra interpellanza è chiara, non c'era alcun punto in premessa
che suggeriva di inserire nel padiglione comunque l'artigianato
equiparato. Lei ha detto questo, allora oltre al padiglione che sta
nel centro della piazza, i lati della piazza sono
utilizzabili...
La Torre
(fuori microfono)
-... sta parlando di
cose che non sa...
Tibaldi (CdL)
- ... ha parlato di sicurezza all'interno
del padiglione... Assessore, lo spazio occupato dal padiglione
corrisponderà grosso modo ad 1/3 della superficie della piazza, io
sto parlando della piazza e lei dice non si può... allora perché
sono state disseminate tutte queste bancarelle? Abbiamo fiori
secchi, minutaglie, il massimo rispetto anche per i lobbisti,
perché sono numericamente importanti e politicamente degni di
attenzione, ma questo non significa che nella graduatoria delle
priorità che è stata scelta da lei o dai suoi uffici sia stato
prestato ordine a quella elencazione che la legge, secondo il
nostro punto di vista, assegna. Gli equiparati, Assessore,
equiparato vuol dire uguale a... equiparati agli artigiani di
tradizione, vorrebbe dire, anche se lavorano ceramica, vetro o
ferro, che sono uguali, considerati in maniera equivalente agli
artigiani di serie A. Questo concetto di equiparazione mi sembra
che venga utilizzato "ad usum Delphini", quando serve lo si
ripesca, il problema è che non serve mai e allora lo si caccia nel
cassetto e questi qui vengono relegati in Piazza San Francesco. Lei
dice che sono stati comunque privilegiati, sono stati talmente
privilegiati anche a livello comunicazionale che nell'opuscolo di
cui facevo cenno, se va a guardare la pianta di Aosta, Piazza San
Francesco neppure esiste come segnalazione, perché qui c'è il
percorso arancione che è il percorso tradizionale e il percorso
verde che è il percorso commerciale, Piazza San Francesco non è
evidenziata nel percorso arancione, non esiste, fa parte del
tracciato bianco quello ininfluente e mentre in Piazza San
Francesco c'è l'icona del padiglione, che è questa bianca su fondo
nero, Piazza San Francesco non è neppure evidenziata come
padiglione dell'equiparato. Lei allora ci potrà raccontare che
avete attenzione per questi artigiani, che sono solo 13 e li avete
collocati spendendo dei soldi lì sotto, ma li avete collocati nel
ripostiglio, perché Piazza San Francesco, se deve diventare una
piazza fulcro delle future edizioni della fiera, abbiate almeno
l'accortezza di evidenziarlo in catalogo e nella pianta
illustrativa, perché le migliaia di turisti che arriveranno qui e
che non hanno la conoscenza dei Valdostani, guardano questa pianta
e seguono il percorso che sarà anche un percorso popolato - non a
caso avete fatto il senso unico -, ma Piazza San Francesco non
esiste lungo il percorso. Questo lo dica agli uffici che le hanno
suggerito certe risposte, è così; l'artigiano equiparato come
l'artigiano di tradizione è un artigiano imprenditore che vive del
suo tutto l'anno, quindi deve vivere con quello che produce e
vende, utilizza questa vetrina che è la Fiera di Sant'Orso per
promuovere il suo prodotto, ci paga le tasse. Tanti hobbisti che
arrivano dal sud America o dall'Africa, con tutto il rispetto,
hanno spazi che sono più dignitosi rispetto al prodotto che ci
mettono in Aosta e possiamo anche tenerli se vogliamo, ma che hanno
posizioni più dignitose che non quei poveri equiparati che sono
messi lì. Se volete ragionare in termini di modificare
l'impostazione della fiera, qui non si vuole fare la guerra a dei
poveri perché gli spazi sono questi, però seguite delle priorità,
le priorità che la legge indica, e dall'artigianato di tradizione
che è al "top" arrivare all'equiparato che dovrebbe essere
similare, che sono la serie B, e scendere agli hobbisti, questo
potrebbe servire per dire: "la dislocazione sarà fatta seguendo
questi criteri" e poi se questi sono i criteri e se Piazza San
Francesco dovrà avere l'importanza che lei dice, chi ha fatto tale
piantina cromatica, che si ricordi di mettere... L'equiparato
esiste, peccato che esiste solo nel suo bel pensiero, di quel
privilegio che pensa di avere erogato a queste 13 persone, che si
sono suddivise tali pochi spazi e verranno riservati in un percorso
al di fuori dei flussi principali, distante dai grandi momenti
merceologici che questa gente può sviluppare in 2 giornate così
importanti e lei lo sa quando sono importanti!
Presidente
- Con questo oggetto terminiamo i lavori per
oggi, il Consiglio è riconvocato domani alle ore 9,00.
La seduta è tolta.
---
La seduta termina alle ore 20,08.
